{"url": "https://duma.bg/tiago-ostava-oshte-3-g-v-tsska-sf-n182915", "text": "Полузащитникът Тиаго Родригес продължи договора си с ЦСКА-Сф. Португалецът се обвърза с клуба от Борисовата градина за още 3 години. Така напрежението около статута на футболиста трябва да изчезне. Към основния играч на \"червените\" има интерес от чужди клубове, включително Легия Варшава. Ако не беше подновил договора си, той щеше да има възможност да подпише още тази зима предварителен контракт с друг отбор, в който да премине през лятото като свободен агент. Офанзивният халф е на \"Армията\" от лятото на 2017 г. Досега той има 61 мача във всички турнири с 14 гола и 20 асистенции. Днес ЦСКА-Сф отива на лагер в Марбея, където ще изиграе 4 контроли до 29 януари.", "date": "2019.01.15", "title": " Тиаго остава още 3 г. в ЦСКА-Сф"}
{"url": "https://duma.bg/prez-fevruari-zapochva-izborat-na-investitor-za-belene-n182962", "text": "През февруари вероятно ще започне процедурата по избор на потенциален инвеститор за проекта АЕЦ \"Белене\". Това се разбра от думите на енергийния министър Теменужка Петкова в сутрешния блок на БНТ. Целта е държавата да намери партньор, който да поеме финансирането на спрения през февруари 2012 г. ядрен строеж. Все още не е ясно каква част от проекта ще бъде запазена за досегашния инвеститор - Националната електрическа компания (НЕК), но намеренията са нейният дял да съответства на направените към момента над 3,5 млрд. лв. инвестиции, разходите по лицензирането на проекта и терена, върху който към момента са изградени сгради и частична инфраструктура. Петкова посочи, че има интерес към проекта и предстои да се види реален ли е той. Досега четири компании, сред които  от Китайската национална ядрена корпорация, от Корейската Хидро Атомна енергийна корпорация, са заявили намерения да участват в проекта, припомни тя. За пръв път тя уточни, че някои от потенциалните кандидати имат интерес да участват в проекта с доставката на част от оборудването. Такъв е интересът на \"Фрамато\", както и на \"Дженерал Електрик\". От руската \"Росатом\", чиято дъщерна компания \"Атомстройекспрот\" е изпълнител на проекта, досега не са отговаряли директно на въпроса дали искат да станат акционер в АЕЦ \"Белене\". Процедурата за търсене на стратегически инвеститор бе одобрена от правителството и парламента в края на 2018 г. Тя ще се проведе на девет етапа и в нея ще се търси не само интерес за придобиване на мажоритарен или по-малки дялове в проекта, но и от страна на консуматори на електроенергия за сключване на дългосрочни договори за изкупуване на тока от бъдещата ядрена централа. ", "date": "2019.01.15", "title": " През февруари започва изборът на инвеститор за \"Белене\""}
{"url": "https://duma.bg/izlozhba-v-kyustendil-posvetena-na-bino-ivanov-n182923", "text": "Фотодокументална изложба по повод 80-годишнината от рождението на Биньо Иванов - поета, свързал трайно съдбата си с Кюстендил, ще бъде открита на 16 януари от 11 ч. в читалище \"Братство 1869\", съобщи Актуално.ком. Изложбата съдържа стихосбирки на автора, книги, посветени на него, както и архивни снимки от живота му. В началото на тази година бе обявено 13-ото издание на поетичния конкурс в Кюстендил, носещ името на Биньо Иванов (1939-1998).", "date": "2019.01.15", "title": "Изложба в Кюстендил, посветена на Биньо Иванов"}
{"url": "https://duma.bg/tramp-shte-izteglya-sasht-ot-nato-n182982", "text": "Американският президент прокара поредна изненадваща идея - да изтегли САЩ от НАТО. Според в. \"Ню Йорк Таймс\" Доналд Тръмп можел отново да разгледа въпроса за излизане от Алианса, ако не е доволен от темповете на нарастване на военните разходи на съюзниците. Още миналата година на няколко пъти стопанинът на Белия до отправяше критики към европейските партньори, че не желаят да увеличат разходите си за отбрана до 2% от БВП. Тръмп и европейските лидери влязоха в остър тон и по отношение на плановете на 9 европейски държави да създават европейски пакт за отбрана. Според източници от Белия дом, миналата година Тръмп няколко пъти поверително е декларирал желанието си да изтегли САЩ от НАТО. Президентът оправдава позицията си, като казва, че не вижда смисъл от съществуването на съюза, който той сравнява с блатото за САЩ. Източници на вестника се опасяват, че държавният глава може по всяко време да се върне към такава идея, ако той не харесва темпа на увеличаване на средствата за военни цели в страните от Алианса. Още през юли миналата година, в. Политико писа, че американският лидер е заплашил партньорите си с оттегляне от пакта. Според публикацията, на среща с участието на лидерите на НАТО, както и президентите на Украйна и Грузия, Тръмп предупредил за „тежки последици“, ако съюзниците от НАТО не увеличат военните разходи възможно най-скоро. Дипломатически източник в Брюксел по-късно изясни, че американският президент е поискал да поднови дискусията за европейските разходи за отбрана на втория ден от срещата на НАТО, но не заплаши да напусне съюза.  ", "date": "2019.01.15", "title": "Тръмп ще изтегля САЩ от НАТО"}
{"url": "https://duma.bg/snimka-na-yaytse-chupi-rekordi-v-instagram-n182920", "text": "Снимка на яйце стана най-харесваната снимка в инстаграм. Кадърът задмина предишния фаворит на потребителите на социалната мрежа, а именно фотографията на Кайли Дженър и нейната дъщеря Сторми. Американската моделка загуби титлата за най-одобрявана публикация от акаунта world_record_egg (световен_рекорд_яйце), чиято единствена цел бе да регистрира невиждано постижение и да победи Кайли. Профилът е създаден по-рано този месец и единствената снимка, която има на него, е въпросното изображение на яйце. Фотосът събра над 27 млн. лайка и така задмина с 9 млн. харесвания поста на Кайли от миналия февруари. Вероятно съвсем скоро обаче Дженър ще публикува друга снимка на дъщеря си в опит да \"детронира\" яйцето от първото място.", "date": "2019.01.15", "title": " Снимка на яйце чупи рекорди в инстаграм"}
{"url": "https://duma.bg/liza-shopova-specheli-konkursa-aleko-konstantinov-n182927", "text": "Наградата \"Алеко Константинов\" за нова българска сатирична комедия спечели пиесата на Лиза Шопова \"Трима мъже и една Маргарита\". Журито е гласувало две поощрения за пиесите \"Кризисен център\" от Михаил Казаков и \"Масло от кипарис\" от Орлин Дяков, научи ДУМА от Богдана Костуркова, драматург в Държавния сатиричен театър. Конкурсът, носещ името на патрона на театъра, се провежда за трети път. Резултатите от първите две издания бяха обявени съответно на 13 януари 2014 г. и на 13 януари 2016 г. Конкурсът е явен и за участие в него се допускат непубликувани и непоставяни нови сатирични комедии, чийто обем позволява създаване на спектакъл с нормална продължителност от поне 80 минути. Не се разглеждат драматургични миниатюри. Броят на актьорите, необходими за поставянето на текста, не бива да надхвърля 15 души. Към крайната дата за получаване на текстове, кандидатстващи за третото издание на конкурса - 15 ноември 2018 г., са постъпили 47 пиеси. Журито е в състав Калин Сърменов - председател, и членове Богдана Костуркова, Ина Шкарова, Светослав Танев. След като всеки член на журито е прочел всичките 47 пиеси, то е провело две заседания. На първото са били откроени определен брой пиеси, върху които е било съсредоточено вниманието му. Те отново са били прочетени и на свое второ заседание журито, след сериозно обсъждане, е решило единодушно да отличи тримата автори.", "date": "2019.01.15", "title": "Лиза Шопова спечели конкурса \"Алеко Константинов\""}
{"url": "https://duma.bg/spektakal-n182924", "text": "Американски изпълнители участваха в спектакъла \"Aretha! A Grammy Celebration for the Queen of Soul\" в Шрайн одиториъм в Лос Анджелис в почит към Арета Франклин, записът ще бъде излъчен в мрежата на Си Би Ес през март.", "date": "2019.01.15", "title": "Спектакъл"}
{"url": "https://duma.bg/vor-v-zakone-n182933", "text": "Богоявление 2019 г., Истанбул. Проливен дъжд. Котките, тези най-ревностни \"богомолци\", във Фенер зъзнат под стрехите. Телевизията на Радио Свобода/Радио Свободна Европа излъчва пряко как Вартоломей обдарява с томос украинските разколници. Денят е избран специално, като подигравка с Вярата и Бога.  \"Ето, зимата се вече мина, дъждът преваля, престана; цветя се показаха по земята; настана време за песни, и гласът на гургулицата се чува в страната ни\", започва Вартоломей с \"Песен на песните\" (Соломон 2:11-12). За да няма съмнение какво казва, истанбулският владика тълкува метафората. Зимата - това е многовековният гнет (разбирай руски), под който страдал украинският народ, а песента на гургулицата - светлото бъдеще (олицетворено от присъстващата компания блатная).     Бандеровски скандирания \"Слава Украине! Героям слава!\" заглушават гургулицата, що гука в ухото Вартоломеево. Не ми било гургулица, най ми бил Юшченко, \"оранжев революционер\" съгласно рецептурника на Джийн Шарп, USAID, Freedom House, International Republican Institute на Джон Маккейн и National Democratic Institute на Мадлин Олбрайт. \"Ти видя ли, навсякъде в града (Истанбул - б.а.) са наши, навсякъде - украински език! Що ми зробили! (Какво направихме - б.а.)!\", хрипти възторжено Юшченко. Вартоломей приключва с птичките и цветенцата, обяснява защо смята Украйна за своя (!) каноническа територия, лежерно пропуска съборното решение на Константинопол от 1686 г., което постановява Киевската епархия да бъде под омофора на Московския патриарх \"ныне и впредь\", т.е. \"днес и завинаги\", и обявява - \"Днес, официално и канонически, вие ставате 15-та църква в благословения хор на автокефалните църкви\".  А на Филарет, предводителя на разколниците, му е криво, вече се виждаше патриарх, но не би.  Порошенко се усмихва благо-благо, шоколадено, и как да не му е благо - преди няколко дни Rothschild Trust, който управлява Roshen, корпорацията на Петро, му изплати над 1 милиард гривни (около 40 млн. долара). Благостта изпълва Петро, вече се вижда президент. Пак. И като втори княз Владимир се изживява, като \"Петро покръстител\".  \"Слава Украине! Героям слава!\", викат бандеровците за радост на Андрей Парубий (сущий Цветоний Цецон, тъй одухотворен), спикер на Върховната Рада, униат, \"оранжев революционер\", основал с Олег Тягнибок нацистката Социалнационална партия - първообраз на партия \"Свобода\", върху чиито знамена плющи знакът на СС \"вълча кука\"; забранил предаванията на руските телевизии, расист, антисемит и ксенофоб; комендантът на Майдана, който превърна същия Майдан в кланица - по негова заповед грузинските наемници-снайперисти (а не някакви митични руснаци) разстреляха близо 100 души през февруари 2014 г., същата \"небесна сотня\", дето сега, 5 години по-късно, ще я честват и оплакват, и най-много ще плаче Парубий.  \"Томосът е наш! И Крим ще бъде наш!\", изпискват две лелки. Не помръдва каменното лице на Степан Полторак, военен министър, генерал. По негова заповед в Донецк, при т.нар. Антитерористични операция (АТО) с нарочни артилерийски обстрели армията изби стотици цивилни граждани, измежду тях - 78 деца, особено опасни терористи, най-мъничкият - на 10 месеца. И още - Надя на 1 година, Саша на 6, Кирил на 7, Аня на 2, Костя на 9, Вика и Даша - на 3... Техните имена са изписани в Алеята на ангелите. За този \"подвиг\" Следственият отдел на РФ обвини Полторак в геноцид, а Порошенко го декорира с орден \"Богдан Хмелницки І степен\" - за \"изключителни заслуги в защита на държавния суверенитет\" и \"добросъвестно служение на украинския народ\".  Сред \"богомолците\" блести престъпният днепровски крал, криминалното светило, бандитският авторитет, гангстерският бос, шефът на една от най-мощните ОПГ  - Александър Петровски, роден Налекрешвили (баща - грузински евреин), наричан Нарик.  Класически \"вор в законе\", недосегаем за правосъдието. Осми клас образование, на 17 - улични кражби, на 22 - изпечен рекетьор и мошеник, после шеф на \"бригада\" от 60 мутри; покровител - Умар Джебраилов, координатор на чеченските терористи в Русия и Украйна. Следва образцова мутренска биография - войни между групировките, мокри поръчки и показни убийства; след неуспешно покушение живее в Израел и Кавказ; търгува с нефтопродукти, автомобили и благородни метали; контролира депутатите в Днепровския градски съвет; декориран от Порошенко с \"Кръста на Иван Мазепа\" за \"заслуги в дипломатическата, хуманитарната, научната, просветителската и благотворителна дейност\"; обявен за меценат, патриот, благотворител и почтен бизнесмен, днес протяга ръце към голямата политика.  \"Във вашите ръце поверявам автокефалията на новата църква\", казва тържествено Вартоломей. В ръцете на Нарик. \"Опять обосрались!\", възкликнаха украинските блогъри. Не само Нарик, цялата компания в Истанбул е един майдан, едно сборище на \"воры в законе\", над които е само небето. Плюс разпънатите (гео)политически чадъри.    Томос има, автокефалия - не. Томосът е измама, автокефалията - привидна. Разколниците не получиха нищо, Вартоломей взе всичко, което възжела.   Разколническият \"синдикат\" между Украинската православна църква-Киевска патриаршия (УПЦ-КП) и Украинската автокефална православна църква (УАПЦ) няма да се нарича Православна църква на Украйна, а \"Светейшата църква на Украйна\" (СЦУ). Къде изпадна същностната характеристика - \"православна\"? И защо? Или - ако СЦУ е православна, не е свята, но ако не е православна, е светейша? И както две лъжи не правят една истина, така две неканонични лъжецъркви не правят една канонична, колкото и да я наричат \"светейша\", ако ще и 10 томоса да издаде Вартоломей.  Мечтата на разколниците за патриарх пропадна. Няма патриарх. Има митрополит, \"блаженейший\" (Блаженейший митрополит на Киев и цяла Украйна). Томосът забранява всякакви съкращения и добавки към тази титулатура. СЦУ признава за свой глава Константинополския престол, сиреч - обитателя на истанбулския квартал Фенер, сиреч Вартоломей. СЦУ признава и приема безусловно юрисдикцията на Фенер над всички свои действия. Всички канонически и догматически въпроси ще бъдат решавани от Истанбул, сиреч от Вартоломей. Лично. Висшата инстанция, на която принадлежи правото да разглежда и разрешава всякакви спорове в СЦУ, е Фенер. СЦУ е длъжна да се обръща към Вартоломей, \"жаждайки от него авторитетна мисъл и взаимно разбиране\", пише в томоса. Фамозният документ не предвижда, не предполага и не допуска СЦУ да търси помощ и разяснения от автокефалните църкви. Всеки един избор на всеки един епископ на СЦУ, всяко решение на СЦУ може да бъде оспорено и отменено от Истанбул. Решението на Истанбул е окончателно и не подлежи на преразглеждане. Всякаква дейност на СЦУ извън границите на Украйна е абсолютно забранена. СЦУ няма право да създава задгранични епархии и енории, нито да назначава задгранични епископи. Съществуващите задгранични структури на УПЦ-КП и УАПЦ, както и материалните приходи от тях преминават под контрола и подчинението на Фенер.   СЦУ е длъжна да участва във всички съвещания и събори под егидата на Фенер (т.е. на Вартоломей). СЦУ под никакъв предлог не може да откаже участие в събор, организиран от Фенер, дори ако този събор проповядва откровена ерес. Иначе ще изгуби своя драгоценен томос.  СЦУ няма право да вари свето миро - ще го получава от Вартоломей като доказателство за духовно единство с Фенер. Митрополити на СЦУ нямат право да участват в синодалните заседания на Фенер, за разлика от митрополитите на Украинската православна църква-Московска патриаршия (УПЦ-МП), които участват в синодалните заседания на Руската православна църква. СЦУ, за разлика от УПЦ-МП не може, няма право да взима самостоятелни решения.  С томоса Вартоломей легитимира като надзорници над СЦУ екзарсите (\"папските легати\"), домъкнати от САЩ и Канада. Това е още едно равнище на контрол над СЦУ, още една илюстрация за нейното пълно подчинение. Този екзархат (сиреч Вартоломей) ще се разпорежда със ставропигиалните храмове и манастири, включително - със свещената Киево-Печорска лавра. Т.е. - ще си ги присвои. Включително - Киево-Печорската лавра, духовната съкровищница на Русия и на Православната цивилизация, обект от световно културно-историческо значение под закрилата на ЮНЕСКО.     Томосът не отронва и дума като как на една и съща територия ще съжителстват две църкви, което е абсолютно забранено. Едната - УПЦ-МП, призната от целия православен свят, другата - СЦУ, призната единствено от Вартоломей. Към момента УПЦ-МП има 12 241 храма и 207 манастира с 4783 монаси и монахини, а разколническата СЦУ има 4000 храма (3000 от които - заграбени) и 62 манастира с 220 монаси и монахини. Томосът не забранява по никакъв начин на разколниците да превземат, окупират и отнемат църкви и манастири от каноничната УПЦ-МП. Напротив - легитимира грабежа. Туй, което разколниците завлякоха, преминава под благочестивия омофор Вартоломеев. По закон.   \"Измамиха ни коварните гърци!\", изплакаха украинските медии, обзети от внезапно просветление.   СЦУ не е нито автокефална, нито автономна. Нито \"незалежна\" (независима), нито \"самостийна\" (самостоятелна). СЦУ е никаква. Тя е една илюзия. Една измама. Томосът обслужва само Вартоломей и неговите водещи офицери. Порошенко, който видя името си, изписано на гръцки в томоса (попал Петро в томос), може да си го закачи тоя томос на стената и да му се любува. Като на мил сувенир, купен прескъпо от Капалъ чарши след дълги кандърми с ловък търговец.  Томосът, връчен на украинските разколници, е против Вярата, против Православието, против Църквата, против Бога.  Томосът е политически инструмент.  За Порошенко е пътен лист за втори мандат. Така си мисли. За овластените неонацисти и мутри (със и без расо) е дозволение да грабят църквите и манастирите на УПЦ-МП, т.е. - на Руската православна църква; да влачат, унижават, бият и убиват православни духовници и миряни; да разширят територията на гражданската война в Украйна. И те като Петро са само един инструмент - на Вартоломей и САЩ. За Вартоломей е \"нотариален акт\", с който \"по право\", \"в законе\", си присвоява, анексира каноническа територия на Руската православна църква ведно с нейното паство, собственост и безценни духовни съкровища. Вартоломей издаде този томос за себе си, за своя си интерес и за интереса на своите покровители. Забрави Истанбулският владика, че е пръв по чест, но не и по власт - властта узурпира, честта изгуби.  За САЩ томосът е нов етап на войната срещу Русия - религиозен. Понеже никакви войни и провокации не сломяват Русия, САЩ се прицелиха в нейното сърце - вярата. И започват кръстоносен, антиправославен поход срещу Русия в съучастие с подопечния им Вартоломей и новооглашените \"автокефалници\". За да унижат и сломят Русия като унижат и сломят Руската православна църква.  За вулгарните интереси на Запада томосът е нов етап във войната срещу Светото Православие. Нова уния в титаничната битка за господство над света и над човечеството. Вартоломей съзнателно и умишлено провокира нечуван разкол и сключи престъпна уния срещу Православната цивилизация. От едната русофобия, човекоугодие и алчност. Православните църкви са поставени пред фалшива, мутренско-рекетьорска дилема: да \"избират\" между неканоничната СЦУ и каноничната УПЦ-МП. Между изпадналия в ерес и разкол Константинопол и Светото Православие. Не му е за първица на Константинопол. Веднъж сключи уния през 1274 г. на Лионския събор, втори път - през 1438-1439 г. на Фераро-флорентинския събор. На третия път стомната ще се счупи. Няма избор между разкола и Светото православие. Изборът е ясен. Нито една канонична автокефална поместна църква няма право да мълчи. Особено Българската православна църква. Защото без българските духовници и просветители, без българските граматици, певци и зографи, без българския език и българската азбука, без българските книги, без българската богословска и светска литература, без българските светци и първоучители, без свети Кирил и свети Методий, без свети Климент, свети Наум, свети Горазд, свети Ангеларий и свети Сава, без свети княз Борис Покръстител, без свети Теодосий Търновски и свети патриарх Евтимий, без свети Киприян Българин - митрополит Киевски и на цяла Русия, спасител и обединител на Русия, спрял пълчищата на Златната орда пред портите на Москва не с меч, а с предивния образ на Света Богородица - без България нямаше да съществува нито Руската православна църква, нито Руската държава.  Българската православна църква носи отговорност за своето духовно чедо - Руската православна църква. Носи отговорност за Светото Православие, защото е първата, най-древна православна църква, възсияла в целия славянски свят. Защото е светилникът, който свети и показва пътя на Вярата.   Войната срещу Руската православна църква е война срещу Православието. Срещу Православната цивилизация. Срещу нашия Господ Бог Иисус Христос, глава и домостроител на Църквата.  Изходът от тази война е предизвестен.        ", "date": "2019.01.15", "title": "Вор в законе "}
{"url": "https://duma.bg/zapis-na-boris-hristov-zvuchi-v-negoviya-muzey-n182925", "text": "\"Литургия доместика\" от Александър Гречанинов в изпълнение на Борис Христов, Тодор Григоров - Терес, Григор Янев, Благой Спасов, Българската хорова капела \"Светослав Обретенов\", Камерен оркестър на БНР под диригентството на Георги Робев ще звучи на запис в къщата музей \"Борис Христов\" в София. Събитието от рубриката \"Звуковият музей. Изкуството на Борис Христов\" ще се състои на 18 януари от 16 ч. Входът е с билети от 2 лева.", "date": "2019.01.15", "title": "Запис на Борис Христов звучи в неговия музей"}
{"url": "https://duma.bg/plevenski-uchenik-shte-sviri-vav-viena-n182926", "text": "Плевенски ученик заслужи правото да свири на концерт \"Млади таланти\" във Виена, съобщи БНР. 16-годишният Славчо Тодоров спечели първа награда в националния конкурс \"Стелла Ослекова\" - Пловдив 2018, което му дава право за престижното участие. Това е поредната награда за талантливия пианист, възпитаник на Музикалното училище в Плевен, ученик на Антоанета Воденичарова. Конкурсът се проведе в края на миналата година. В първите дни на т.г. станаха известни и резултатите. Журито, съставено от членове на Виенската филхармония, Виенския симфоничен оркестър, както и от ученици на бележития клавирен педагог Стелла Ослекова, присъждат първа награда на плевенския пианист.", "date": "2019.01.15", "title": "Плевенски ученик ще свири във Виена"}
{"url": "https://duma.bg/datata-n182931", "text": "1895 - В РАДНЕВО СЕ РАЖДА ГЕО МИЛЕВ, ПОЕТ И ПУБЛИЦИСТ (УМИРА 1925 Г.). Представител на експресионизма в българската литература. На тази дата през 1924 г. излиза от печат бр. 1 на сп. \"Пламък\", в което творецът публикува поемата \"Септември\". Заради това е даден под съд. На 14 май 1925 г. е осъден на 1 г. тъмничен затвор, глоба от 20 000 лв. и лишаване от граждански и политически права за 2 г. На 15 май е извикан за \"малка справка\" от полицията и изчезва безследно. 1900 - РАЖДА СЕ СЪБИ ДИМИТРОВ, ДЕЕЦ НА БКП И НА МЕЖДУНАРОДНОТО КОМУНИСТИЧЕСКО ДВИЖЕНИЕ (УМИРА 1941 Г.). Народен представител от Работническата партия (РП) в 23-то НС и председател на парламентарната група (1931-1934). Секретар на ЦК на РП (1933). Представител на БКП на VII конгрес на Коминтерна в Москва (1935). Участва в Испанската гражданска война като представител на БКП към ЦК на Испанската комунистическа партия, отговарящ за българските интербригадисти (1936-1939). На 11 август 1941 г. заедно с други български политемигранти се завръща с подводница за организиране на антифашистката съпротива. На 8 ноември с.г., обграден от полиция и войска, се самоубива. 1919 - КАРЛ ЛИБКНЕХТ И РОЗА ЛЮКСЕМБУРГ СА РАЗСТРЕЛЯНИ В БЕРЛИН. Двамата са сред най-влиятелните дейци на германската и европейската революционна социалдемокрация. През 1915 г. Либкнехт и Люксембург основават антивоенния съюз \"Спартак\", който по-късно се превръща в Германска комунистическа партия. Двамата са сред водачите на потушеното Януарско въстание на работниците в Берлин. След поражението му комунистическата партия е обявена извън закона. 1920 - В ЯКОРУДА СЕ РАЖДА ГЕОРГИ БОКОВ, ЖУРНАЛИСТ И ПУБЛИЦИСТ (УМИРА 1989 Г.). Член на РМС от 1935 г., а от 1940 г. - на БКП. Партизанин от отряд \"Никола Парапунов\". Между 1958 и 1976 г. е главен редактор на в. \"Работническо дело\". Баща на Филип Боков - политик, и на Ирина Бокова - генерален директор на ЮНЕСКО два мандата. 1937 - БЪЛГАРКИТЕ ПОЛУЧАВАТ ИЗБИРАТЕЛНИ ПРАВА. Публикуван е нов избирателен закон, с който за пръв път на жените в България се дава възможност да гласуват. На тази дата през 1990 г. НС гласува за отмяна на чл. 1 от Конституцията на НРБ за ръководната роля на БКП. 1945 - УМИРА ТЕОДОР ТРАЯНОВ, ПОЕТ (Р. 1882 Г.). Заедно с П.К. Яворов е родоначалник на българския символизъм. Сред по-известните му творби са \"Regina mortua\", \"Химни и балади\", \"Български балади\", \"Романтични песни\", \"Пантеон\". 1992 - БЪЛГАРИЯ Е ПЪРВАТА СТРАНА, КОЯТО ПРИЗНАВА НЕЗАВИСИМОСТТА НА МАКЕДОНИЯ. В края на 80-те и началото на 90-те години на ХХ в. започва разпадането на Югославия, като от нея, наред със Словения и Хърватия, се откъсва и Вардарска Македония. На 8 септември 1991 г. е провъзгласена независимата държава Република Македония след референдум.", "date": "2019.01.15", "title": "Датата"}
{"url": "https://duma.bg/nashenskoto-horo-e-nay-balgarskiyat-izraz-na-zaednostta-n182932", "text": "Официалното откриване на \"Пловдив - Европейска столица на културата 2019\", предавано по телевизията и в различни интернет канали, е основна тема, ако не на цяла България, то при всички случаи на пловдивчани у дома и по света. И няма как да е друго - за първи път български град е избран за европейска културна столица. По принцип това е основание за чест и гордост за цяла България. Всички предходни разговори и коментари за цената на така наречената вавилонска кула - над три милиона за един час тържество (след което е демонтирана), на късно започналите и незавършени, а някои и незапочнати, инфраструктурни проекти, щяха да останат на заден план, ако... Ако Пловдив и България се бяха припознали в шареното светлинно шоу от 30-метровата кула между северния вход на тунела под Трихълмието и хотел \"Рамада-Тримонциум\". Да не говорим за звука, защото като гледащите от хотелските прозорци и колкото е възможно в просеката от площада (където ремонтът е временно преустановен) твърдят, че не се е чувало. Е, вярно, порадвали са се накрая на достатъчно продължилата и наистина красива заря.  Шоуто започна с подгряването на опитната водеща Лили Бързева, словото на кмета Тотев и продължилото по-дълго изказване на българската еврокомисарка Мария Габриел. Същинското начало постави кавалджията на планетата Теодосий Спасов, за финал чухме магичната и митична Валя Балканска с нейния постоянен гайдар Петър Янев. В тази близка до фолклора и народностните ни корени естетическа рамка видяхме и чухме 200 странно скачащи кукери, двадесетина гайдари, четири знаменити пловдивски хорове под диригентството на Диан Чобанов изпълниха нова композиция от Христо Намлиев, наподобяваща празничен химн по фолклорни мотиви. Имаше и други изпълнители, но всъщност последното беше едно от най-сполучливите изпълнения като музика и с пеене на рефрена \"Заедно\".  \"Заедно\" се четеше и чуваше почти непрекъснато, както и често задаваният въпрос - станахме ли 50 000 и все нагоре. Сякаш това имаше някакво особено значение в студената януарска вечер - точно на това място в града се събират всички ветрове. Което доказва \"добре свършена\" предварителна работа от екипа на фондацията и местната администрация. Който е искал и е могъл да дойде в затруднения откъм транспорт център на града, го е направил. Освен това електронните медии предаваха онлайн. Не това е важният въпрос. Важното е дали имахме основания за гордост през и чрез това, което гледахме.  Пловдивчани са хора с добро самочувствие, родени в царствен град, запазил се през вековете и увеличаващ славата си с всяко постижение на своите талантливи творци и млади хора. Но като викаме \"заедно\", не трябваше ли да се хванем на едно хоро, което е толкова нашенски български израз на заедността? На тази заедност, която е основополагащ принцип за европейското единство и самото създаване на ЕС. И най-подходящото място за празнично откриване не беше ли дългата и прекрасна пловдивска Главна улица - от Централната гара до гара Филипово, известна като  улица \"Иван Вазов\", Голямата Главна \"Александър Първи\", Малката Главна - от Джумаята до реката с името \"Райко Даскалов\" и после в Каршияка по Карловска, та до гара Филипово. Красивата архитектура и очертаващите се близко и по-далече хълмове щяха да бъдат естественият декор, а сценични площадки по пътя колкото щеш. Цялата Главна улица е като една много дълга галерия, балконите и терасите, стълбищата също като театрални и музикални сцени, а талантливи изпълнители в Пловдив и областта - много. Официалното откриване можеше да бъде не в рамките на час, а на цяло денонощие - ден и нощ. Това сме го играли неведнъж - и по време на Нощта на музеите и галериите, и когато честваме годишнините от спечелване на титлата, и на 6 септември - Деня на Съединението и празник на Пловдив. Заведенията щяха да работят на пълни обороти. Нямаше да бъде толкова скъпо цялото начинание, щяхме да спестим милионите за смислени дела, защото важно е преживяването, важна е целостта на духа, истинските основания за гордост, а не да копираме европейски образци. Някои дори казват, че сме повторили кулата в Леуварден 2018. Не знам, не съм била там, ще взема да отворя youtube, за да проверя.  Трябваше да покажем какво можем, какво имаме, какво наше предлагаме на Европа и смятам, че щяхме да я зарадваме и с традициите си, и с трапезата, и с духа си, и с нашенските си постижения. Защото наистина ги имаме - добре, че е Античният театър, разкопан някога през 70-те години от археоложката Лилия Ботушарова и издигнат отново от арх. Вера Коларова и екип, открит официално през 1981 г. за 1300-годишнината на България, за да имаме къде да посрещаме театрални представления и музикални изяви от програмата на \"Пловдив 2019\". И както обичаше да казва покойният ерудит и публицист Петър Увалиев, завършил някога Френския колеж в Пловдив: \"Трябва ми постижението на някои от наше село. Консумирам ги като витамините, които трябва да взимам сутрин, за да бъда мисловно жизнеспособен. Те са моите витамини.\" Така мислеше за родното ни изкуство и култура известният български европеец. И нещо по-професионално - самото място и самата кула като сценичен и технологичен обект не предполагат дълги и дълбокомислени приказки и поетични излияния. Там може само музика да звучи и светлини и видеокартини да проблясват. Но това сериозните сценаристи и режисьори би трябвало да го знаят. Не е грешка на изпълнителите, а на тези, които не са го предвидили. Просто техниката победи хората. Иначе Пловдив е настроен празнично и горделиво - това се чувства най-вече по Главната улица и в Капана, донякъде и в Стария град. Сигурни сме, че има и много туристи. Чужденците се радват на красивия ни град. Има какво да им покажем - в момента може да се видят десетина и повече качествени изложби - \"Необозримо за Кольо К.\" в Градската художествена галерия. Изложбата на Дружеството на пловдивските художници е в неголямото фоайе на Общинския съвет - изложбената зала на \"Гладстон\" 32 е един от недовършените проекти, показват се и нови, специално извадени за случая експонати от съкровищниците на пловдивските музеи, бляскава премиера в Пловдивската опера с \"Мария от Буенос Айрес\" и т.н. Празникът ще бъде цяла година. Откриването е само един епизод. От всичко, което си казахме по сайтове и профили във фейсбук, безусловно означава, че много си обичаме града и искаме най-доброто за него и за себе си като пловдивчани и българи. И да не забравяме, че Пловдив е бил и ще бъде столица на духа. ", "date": "2019.01.15", "title": " Нашенското хоро е най-българският израз на заедността"}
{"url": "https://duma.bg/rast-na-britanskite-turisti-u-nas-zaradi-brekzit-n182957", "text": "Докато се водят трескави спорове как Великобритания ще напусне ЕС, една страна вече получава дивидент от \"Брекзит\" - България. Това пише британският в.\"Гардиън\". Според изданието има увеличение на резервациите от британски туристи в курортите в България, тъй като британски семейства търсят алтернативни дестинации. Популярните за почивка на англичаните места в еврозоната станаха по-скъпи, тъй като лирата се срина спрямо еврото след вота за напускане на ЕС през 2016 г. Сега британските семейства предприемат действия, за да се предпазят от бъдещи колебания в курса на паунда в случай на невъзможност за сключване на споразумение за \"Брекзит\". Очакванията са, че евентуален \"Брекзит\" без споразумение ще доведе до ново падане на стойността на лирата, което ще направи лятната почивка още по-скъпа за всеки британец, който пътува до Европа. Но България - евтина дестинация и за лятна почивка, и за ски ваканции, извлича полза от валутната несигурност. Асоциацията на британските туристически агенти съобщи, че през тази година има увеличение с почти една трета на броя на резервациите за почивка в България в сравнение с 2018 г. През миналата година също е имало увеличение на резервациите спрямо предходната година, посочва \"Гардиън\".", "date": "2019.01.15", "title": "Ръст на британските туристи у нас заради \"Брекзит\""}
{"url": "https://duma.bg/otlagat-poskapvaneto-na-vodata-vav-vratsa-za-mart-n182958", "text": "За първото тримесечие на 2019 г. отлагат драстичното поскъпване на водата във Враца. От местното ВиК уверяват, че направили отстъпката, за да не се товарят домакинствата през студените месеци. Новата цена е 3,17 лв. за кубик.  Междувременно вчера омбудсманът Мая Манолова депозира жалба в Конституционния съд срещу текстовете за формирането на единна цена на водата от Закона за ВиК услугите. Позицията на обществения защитник е, че разпоредбата \"ВиК операторите да прилагат принципа на единна цена на ВиК услуга на обособената територия\" противоречи на конституционните принципи на правовата държава и дължимата от законодателя защита на потребителя. Становището на омбудсмана, изразявано нееднократно, е, че увеличението на цената на водата е несправедливо, защото то не води до подобрение нито на качеството на услугата, нито на качеството на водата. Гражданите, по думите й, спонсорират ВиК дружествата, които могат да си позволят загуби и течове, защото потребителите са тези, които плащат сметката.", "date": "2019.01.15", "title": "Отлагат поскъпването на водата във Враца за март"}
{"url": "https://duma.bg/tsarstvoto-na-bilkite-n182943", "text": "България е най-големият производител на билки и подправки в Европейския съюз. По данни на европейската статистическа агенция Евростат през 2017 г. в страната са отгледани общо 81 хил. тона ароматни и медицински растения.  С далеч по-малки реколти са следващите в класацията - Полша и Испания, съответно с 44 хил. и 32 хил. т. От години държим първото място в ЕС - и като производител, и като износител на лечебни растения и подправки. Страната ни е трета в света по разнообразие на билкови култури – по нашите ширини се срещат над 4100 растения (от които близо 700 лечебни). „България е една от най-подходящите страни в Европа за отглеждане на билки и медицински растения, благодарение на своите почвено-климатични условия. Имаме Балкан и Предбалкан, а равнините ни са подходящи за отглеждане на култивирани билки“, коментира агробизнесменът Методи Стефанов, който отглежда в Розовата долина и в Северна България над 3000 дка биологични насаждения с рози, лавандула, синя лайка, римска лайка, бял равнец, невен, маточина и жълт смил. През последните години интересът към медицински и ароматни култури нараства. Увеличават се площите с бял равнец, жълт кантарион, валериана, а наред с традиционните култури, на все по-големи площи се отглеждат и нови за страната ни растения като хелихризум (бесмъртниче, жълт смил), посочват анализаторите от „ИнтелиАгро“. Все повече се увеличава и производството на култивирана шипка. „Тя от години не се отглеждаше, тъй като работната ръка взима над 50% от печалбата, както при розите. Но вече има комбайни за бране на шипка, които оптимизират този процес и така по-голямата част от печалбата остава у собственика“, изтъква Методи Стефанов.  Най-важното за износителите е билките да са отгледани биологично, защото влизат в чайове, хранителни добавки и лекарства. „Тенденцията е към преминаване от конвенционално към биологично отглеждане на медицински култури и ароматни растения. Това е и мярка за гарантиране на пазара, който има своите изисквания. Преминаването към биологично производство не е евтино, но това е разковничето за оцеляването“, съветва Методи Стефанов.  Основните растения, към които родният производител проявява интерес, са маточината, мащерката, различните сортове лайка, бял риган, кориандър, резене (полски копър), салвия (градински чай), хизоп (исоп). От „ИнтелиАгро“ припомнят, че площите с маточина се увеличиха пет пъти само за две години, поради което изкупните цени се сринаха с над 40%. Въпреки това по експертни оценки произведеното количество масло през 2017 г. е било около 6 тона. През 2018 г. лайка (немска и римска) се отглежда на близо 1400 ха от 143 производители в страната. Въпреки очакваните ценови колебания, отглеждането на лайка у нас има потенциал да задържи нивата си. Бял риган, основно за подправка, отглеждат 40 производители на обща площ от 57 ха. Произвежда се и малко масло, но то е нишов продукт, използван в ароматерапията и като хранителна добавка. Култивирана мащерка се отглежда на 12 ха от общо 11 стопани в страната. Производството се възстановява от 2017 г. насам, след като претърпя над 50% спад през последните 10 г.  Както и при ригана, мащерка се гледа предимно за подправка. От широко разпространена култура в страната кориандърът все повече губи значение за производителите, посочват от „ИнтелиАгро“. Площите продължават да намаляват до 10 800 ха през 2018 г. Свиване има и в площите с резене, което помага при стомашни проблеми, недостиг на кърма, при камъни и възпаления на бъбреците - през 2018 г. насажденията достигат до 4547 ха, една трета от които са био. След като почти изчезва от българските полета през 2012 г., хизопът постепенно възстановява площите си, като понастоящем достига 30 ха. Известен е с високите си антиоксидантни и детоксикиращи качества, прилага се също при заболявания на дихателната система. Площите със салвия бързо нарастват през последните две години, като достигат 250 ха. Анализаторите предупреждават, че още от 2017 г. има признаци за пренасищане на пазара при някои масла. „Говорим за маточина, синя лайка, в момента е така и с розите, и с лавандулата, но въпросът е деликатен и всичко зависи от качеството“, изтъква Стефанов. Методи Стефанов: Около 200 вида български билки се изнасят навън като суровина, предимно за Германия (65%), Испания (10%), по 5 на сто за Италия и Франция и 15% за други страни.  За дълбочинна преработка се експортират над 85 на сто от добитите в България лечебни растения, посочват от фондация \"Информация и природозащита\". След това те се връщат у нас под формата на храни, козметични и лекарствени препарати на многократно завишени цени. Защо страната ни предпочита да изнася суровина, вместо да печели от добавената стойност? Инвестицията в такива преработвателни предприятия е изключително висока и те  тепърва трябва да се изграждат, посочва агробизнесменът Методи Стефанов. Нужни са европейски програми, но няма политика и целенасочени усилия в тази посока, допълва той.  При износа на билки като суровина нормата на печалба средно е 5%, които се разпределят между берач, заготовител и износител, казва председателят на Съюза на билкарите Емил Елмазов. „Никой в Европа не работи срещу част от 5%“, посочва той. По думите му, изискванията за преработка на медицински растения са твърде завишени. „Те са формулирани по такъв начин от ЕС, че малките производители да не могат да се включат. За да произвеждаш екстракти, трябва да имаш малък цех, лаборатория, оборудване, което не е по силите на дребен земеделец“, подчертава Елмазов. Според Методи Стефанов „в следващия програмен период трябва да се мисли как да се използва този огромен природен плюс на страната, за да не оставаме само производител на евтина суровина за чужбина, чиято добавена стойност е в пъти по-висока“. Емил Елмазов: Емил Елмазов е председател на Националния съюз на билкарите и производителите на живи храни, в който членуват 36 фирми. Съюзът е създаден преди 15 години с цел възраждане на фитотерапията и подпомагане производителите и заготовителите на билки и билкови препарати. Елмазов е изучавал ирисология и ароматерапия в Полша. Собственик е на 700 дка в Боженския Балкан. Отглежда култивирана маточина, градински чай, салвия скларея, роза дамасцена, лавандула, лимец. - България като билково разнообразие е една от първите в света и е нормално да има известни предимства пред другите страни. Но още по-нормално е държавата да се погрижи да създаде истински отрасъл, както някога беше „Билкокооп“.  Демократизирането демонополизира тази дейност и даде възможност на много хора да участват в бранша, но не и да осигурят достойно възнаграждение за труда си.  - Печели се от тези 10-15% от билките, които остават в България. Те се пакетират, превръщат се в чайове или от тях се получават екстракти, при които нормата на печалба може да е и 100%. Сравнително печеливш бизнес е и добиването на етерични масла - няколко от тях като маслото от роза дамасцена и от здравец, не могат да се правят другаде с такова качество.  Имаше време, когато жълтият кантарион се търсеше много и то при печалба от 10-15%. Изнасяше се за Италия, но стана така, че някои от партидите не съдържаха достатъчно от активното вещество хиперицин. То се използва за производство на антидепресанти. В живата природа е така - ако годината не е добра, растенията не могат да синтезират всички активни вещества във високи количества.  - Износителите искат големи количества липа, мента, маточина, градински чай.  Но има и някои уникални растения като трибулус терестрис или трабузан, известна в България като бабини зъби. Незаменима е за профилактика на простатната жлеза и антихолестеролните плаки. Алкалоидът в бабините зъби по българските територии другаде не може да се намери в такова качество независимо, че и други държави имат диворастящи находища. Затова бабините зъби ще се търсят много, липата също. Има интерес и към корена от глухарче, който постепенно заменя антивъзпалителните и антитуморните лекарства. Интересна е медицинската ружа, чиито листа, корени и цветове се използват като кръвоспиращо, антивъзпалително и противогрипно средство, както и против спазми на белите дробове, заедно със билката сладък корен, наричана още ликвириция. ", "date": "2019.01.15", "title": "Царството на билките"}
{"url": "https://duma.bg/romi-poiskaha-ostavkata-na-karakachanov-n182972", "text": "Стотици роми протестираха пред Министерския съвет с искане за оставка на вицепремиера Красимир Каракачанов. Според тях изказването му, че \"циганите са станали прекалено нагли\", всява етническо напрежение. Каракачанов заяви това след жестокия побой, който роми извършиха над командоса Валентин Димов в началото на годината. Оттогава във Войводиново всеки ден има антицигански протести, в които се включиха и военни. \"Ако Каракачанов не подаде оставка, ще помислим за мащабен протест, с който ще изкараме 100 000 роми. Това ще е мирен протест, докато не подаде оставка\", закани се Ачо Йорданов - един хората, подали жалба срещу вицепремиера в Комисията за защита от дискриминация. Петиция с искането на ромите ще бъде изпратена до премиера, президента, омбудсмана и главния прокурор.  \"Няма за какво да се извинявам, защото съм казвал винаги, че между тези хора има и такива като тези деца, които ходят на училище\", коментира вчера Каракачанов. Той направи изказването си, след като ромчета от Златарица го сурвакаха в Министерството на отбраната за празника \"Василица\". Според Каракачанов проблемите няма да се решат с протести, а с интеграционни мерки, включително в училище. Протестиращите цигански организации да отчетат най-накрая милиардите за ромска интеграция, защото те са виновни, че няма ефект, настоя вицепремиерът.", "date": "2019.01.15", "title": "Роми поискаха оставката на Каракачанов "}
{"url": "https://duma.bg/podgotvyat-nova-strategiya-za-deteto-n182973", "text": "Разработване и приемане на Закон за детето и семейството, нормативни промени за предоставяне на акушерска помощ на здравно неосигурени бременни, въвеждане на патронажна грижа с национален обхват за всички деца до 3 г., приемане на стандарти за информационна и дигитална сигурност и въвеждането им в практиката. Това са част от мерките за подобряване на живота на българските деца, предвидени в новата Национална стратегия за детето 2019-2030 г., публикувана на електронната страница на МТСП. Предложения и становища по нея ще се приемат до 8 февруари.  Предвижда се изработването на пътна карта за изпълнение на Стратегията, която ще съдържа индикатори за данните по постигане на всяка от стратегическите цели. Мерките за изпълнение на целите ще бъдат планирани в 3-годишни национални програми и ако дадена мярка не работи, ще бъде заменена с друга. Щял да се търси качественият, а не количественият ефект от мерките.  Ще бъде създаден \"интеграционен модул\", позволяващ координиран и защитен обмен на данни за децата. Предвидено е да има достъп между отделни информационни системи и подсистеми (в здравната, социалната и образователната сфера), става ясно от проектодокумента.  Основният източник за финансиране на дейностите за изпълнение на Стратегията се очаква да бъдат държавният и общинските бюджети. Като цяло оценката на \"Националната стратегия за детето 2008-2018 г.\" не е положителна - въпреки усилията на различни институции за подобряване на живота на децата, резултатите не са удовлетворяващи. Оценката на въздействието показва недостатъчна институционална и информационна свързаност при планирането, реализацията, оценката и извършваните промени в политиките за детето. Представени са статистически данни, според които близо половината от българските деца са в риск от бедност, почти 13% от децата преждевременно са напуснали училище, не е постигната националната цел 90% от децата да бъдат обхванати от предучилищно образование (обхванати са само 78,4%), близо 9,5% от българските деца са родени от майки под 20 г.", "date": "2019.01.15", "title": " Подготвят нова стратегия за детето"}
{"url": "https://duma.bg/retsidivist-napadna-kursanti-ot-veliko-tarnovo-n182971", "text": "Рецидивист от ромски произход е нападнал с брадва колата на курсанти от Националния военен университет \"Васил Левски\" във Велико Търново. Инцидентът станал в неделя към 19 ч., докато курсантите пътували от Сливен към село Гурково. Автомобилът им Ауди 80 бил засечен от Опел \"Корса\". След принудителното спиране нападателят излязъл от автомобила си и започнал да удря с брадва по предното стъкло на колата на младежите. Нападателят е издирен и задържан, образувано е досъдебно производство. Нападателят е Йордан Пенев, с над 20 криминални регистрации - множество кражби, включително и с взлом, хулигански прояви и нанасяне на средна телесна повреда, възпрепятстване на органите на властта и др. Лицето е с няколко влезли в сила присъди. Има данни, че е извършил още 11 престъпления, за които се очаква да му бъдат повдигнати обвинения.", "date": "2019.01.15", "title": "Рецидивист нападна курсанти от Велико Търново"}
{"url": "https://duma.bg/gerb-sa-provalenoto-nastoyashte-da-govorim-za-badeshteto-n182974", "text": "\"ГЕРБ са проваленото настояще. Ясно е, че си отиват. Нашата цел е бъдещето. И ние го очертахме още през юли с \"Визия за България\" заедно с вас\".  С тази констатация се обърна Корнелия Нинова на среща с граждани в Смолян. Лидерът на БСП отбеляза, че напоследък всички говорят за демографска катастрофа, за лошото състояние на здравеопазването и образованието и ниските доходи, но никой освен социалистическата партия не предлага какво да се направи. Тя отново настоя, че \"Визия за България\" предлага решение на много от тези проблеми. \"Визията не е писана в кабинетите в София. Тя е дело на десетки хора, съавтор е народът. Никоя друга партия не предлага такава програма и такъв начин за нейното изготвяне. Затова е обречена на успех\", категорична бе Нинова.  \"Визия за България\" ще се превърне във визия за всеки регион, включително и за Родопите. От процъфтяващ град Смолян стана населено място със затихващи функции. Областта се обезлюдява най-бързо. 48% от хората са на прага на бедността. Имате всички природни богатства, а хората са работещи бедни. Вина за това носят управлението на ГЕРБ и кметът на ГЕРБ. Това е статуквото, но то може да бъде променено. Ако искате това да се промени, не се страхувайте. Бъдете бдителни да не ви подменят гласа. ГЕРБ са царе на манипулациите. Ако изборите са честни, те не биха ги спечелили\", категорична е Нинова. Тя уточни, че  със 17% подкрепа за кабинета на Борисов и 8% на НС това управление вече няма легитимност.", "date": "2019.01.15", "title": " ГЕРБ са проваленото настояще, да говорим за бъдещето"}
{"url": "https://duma.bg/iskat-zakon-za-zashtita-na-uchitelya-n182976", "text": "Силно стресиращата среда, в която работят учителите, е основната причина, поради която младите бягат от професията. Това показва проучване на синдиката \"Образование\" към КТ \"Подкрепа\" сред структурите му в страната. Да се приеме Закон за защита на учителя и да се инкриминират проявите на насилие и агресия спрямо него, настоява синдикатът. Въпреки увеличението на учителските заплати и очакването те да растат още, младите хора с учителска правоспособност не желаят да работят като учители, посочва шефът на синдиката Юлиян Петров. Родители, медии, институции не се ангажират достатъчно с помощ за учителите. Други причини, които отблъскват дипломираните учители, са свръх натоварването с ангажименти, някои - крайно маловажни и ненужни административни и несвойствени задачи; неефективните политики за обща и специална подкрепа на педагозите. Седмичната заетост на учителя стига до 55-60 часа, а наднормените часове обикновено не се заплащат. Немаловажна причина също е наложеното правило да се приемат деца с увреждания в общото училище при над 26 деца в клас. В престижните училища в паралелка често има по 31-32 ученици, което не отговаря на нормите на съвременното обучение, казват от синдиката. А учителите по география и икономика, по физика и астрономия, по химия, музика, изобразително изкуство, технологии, физическо възпитание седмично работят с по 400-450 ученици от различни възрастови групи. Липсват каквито и да било компенсаторни механизми в професията в разрез с европейските практики. Според анкета на синдиката 97,3% от работещите учители смятат, че няма облекчаване на безкрайната бумащина в  образователните институции. Чистото трудово възнаграждение на педагозите да стане не по-малко от 1500 лв. в кратък срок, настоява синдикатът. Годишният норматив за преподаване - не повече от 500 часа плюс 36 часа консултации. В паралелка да се допускат не повече от 22-26 ученици; да се намали бумащината в училище, за класен ръководител да се заплащат 100 лв. Ако има дете с увреждания, децата в паралелката да са не повече от 16, предлагат също синдикалистите. Сред другите им предложения е и това МОН заедно с тях да утвърди система за рехабилитация и запазване здравето и работоспособността на учителите, които работят до 65 и повече години.", "date": "2019.01.15", "title": " Искат Закон за защита на учителя"}
{"url": "https://duma.bg/zhalt-kod-za-silen-vyatar-v-tsyalata-strana-n182978", "text": "Вторник ще е най-студеният ден от седмицата. Силен и бурен северозапазаден вятър ще има в цялата страна. За всички области е обявен жълт код, на места ще има пориви до 20-24 метра в секунда. В областите Русе, Търговище, Разград и Шумен рано сутринта и преди обяд вятърът ще бъде в комбинация и с краткотрайни превалявания от сняг и там са възможни виелици. По Черноморието преди обяд ще духа северно-северозападен вятър с пориви 20-24 м/сек. (над 80 км/ч). След обяд облачността ще е променлива, по-значителна над планинските райони, където ще прехвърчи сняг. Минималните температури ще бъдат между минус 6° и минус 1°, а максималните – между минус 2° и 3°. Атмосферното налягане е по-ниско от средното за януари – от запад ще се повишава и до вечерта ще достигне средната стойност за месеца. Над Черноморието облачността ще е значителна и главно преди обяд на места ще превали слаб сняг. Ще духа силен вятър от север-северозапад. Максимални температури на въздуха: 1-3°. Температурата на морската вода е 5-6°. Вълнението на морето ще бъде 1-3 бала.  Над планините ще има променлива, по-често значителна облачност и на места ще прехвърчи сняг. Ще духа бурен вятър от север-северозапад. Ще е много студено с максимална температура на височина 1200 метра около минус 8°, на 2000 метра – около минус 13°. В сряда също ще е ветровито, ще продължи да нахлува студен въздух, на места в планинските райони ще превали сняг.  ", "date": "2019.01.15", "title": "Жълт код за силен вятър в цялата страна"}
{"url": "https://duma.bg/vlastta-razdava-miliardi-chrez-atomagistrali-n182975", "text": "Чрез \"Автомагистрали\" властта раздава милиарди на приближени фирми, обяви вчера Елена Йончева. От БСП настояват да й бъде предоставен договорът между АПИ и държавната фирма \"Автомагистрали\" за възлагане на строителството на АМ \"Хемус\". Изграждането на аутобана е възложено на фирми, без да е обявена обществена поръчка. Йончева припомни, че в края на 2018 г. няколко строителни дружества организираха протест с хиляда машини в София срещу искането на опозицията за проверка на качеството на пътищата у нас. По-късно те получиха без обществени поръчки, търг и конкурс 1,350 млн. лв. за изграждането на магистрала \"Хемус\". Социалистите искат прозрачност за харчовете, за да се знае на каква цена се строи у нас. Депутати от ПГ \"БСП За България\" внесоха в АПИ искане, с което настояват да получат договора, с който агенцията възлага на държавната фирма \"Автомагистрали\" строителството на АМ \"Хемус\". Социалистите се обръщат и към регионалното министерство, от което очакват рамковите споразумения между държавното дружество и фирмите, които ще строят отсечките от аутобана. \"На 10 октомври 2018 г. бившият директор на АПИ Светослав Глосов казва, че до края на миналата година ще бъдат обявени обществените поръчки за строителството на \"Хемус\". Малко след това то се възлага на фирми, без да бъде обявена такава\", обясни говорителят на ПГ \"БСП за България\" Елена Йончева. Според нея това е пример как държавната \"Автомагистрали\" се използва като черна кутия за разпределяне на милиарди левове, което е безпрецедентно. Йончева е категорична, че дружеството няма капацитет за изграждането на аутобана. \"Финансовите резултати за 2017 г. са влошени. Изпълнителният директор Стоян Беличев досега не е заставал пред медиите, нашият въпрос е дали е вярно, че той е бивш съдружник с Гинка Върбакова\", попита Йончева. Тя припомни, че в края на миналата година няколко строителни фирми организираха протест с хиляда машини в София срещу искането на опозицията за проверка на качеството на магистралите. Малко след това те получиха без обществени поръчки търг и без конкурс 1,350 млн. лв. за изграждането на магистрала \"Хемус\", подчерта Йончева. \"Надяваме се да получим отговор от АПИ и той да не е формален, както ни отговориха за проверката за строителството на магистрали. Не сме се отказали от извършването на ревизия на българските пътища от независими лаборатории\", заяви зам.-председателят на ПГ \"БСП за България\" Георги Свиленски. Той настоя за имената на фирмите, с които \"Автомагистрали\" има рамкови споразумения. \"Нямаме нищо против фирмите, а против подхода. Затова искаме и методиката на ценообразуване, за да може всички българи да разберат на какви цени се строят пътищата у нас\", обясни социалистът. През уикенда лидерът на БСП Корнеля Нинова обяви, че ще изпрати питане до ЕК дали подобно възлагане не противоречи на директивата за държавна помощ. Договорът за \"Хемус\" позволява строеж без обществени поръчки, оправда се вчера вицепремиерът Томислав Дончев. Според него има категоричен текст в Закона за приложимата европейска директива. Ако едно дружество е 100% собственост на възложителя, тогава може да не се прилага пътната процедура по реда на ЗОП, но това също е режим в самия закон и няма държавна помощ, обясни Дончев. АПИ даде брифинг, на който отрече да има договор с \"Автомагистрали\" ЕАД за изграждане на 134 км от автомагистрала \"Хемус\" от \"Боаза\" до пътен възел Велико Търново - Русе. Нямало и договори с подизпълнители за строителство на магистралата, обяви регионалният министър Петя Аврамова. \"Има подписани рамкови споразумения от \"Автомагистрали\" ЕАД за доставка на материали, за наем на механизация във връзка с реализиране на обекти на \"Автомагистрали\" ЕАД. Рамкови споразумения, които са за осъществяване на текущата дейност на дружеството. Няма нарочни споразумения за изграждане на АМ \"Хемус\", няма договори с подизпълнители\", добави тя.  ", "date": "2019.01.15", "title": "Властта раздава милиарди чрез \"Атомагистрали\""}
{"url": "https://duma.bg/vyatarat-pravi-porazii-v-karlovo-i-sopot-n182983", "text": "Силен вятър е съборил покрива на ХЕИ в Карлово, в Сопот са нанесени поражения по сградата на гимназия „Ген. Владимир Заимов“, предаде Фокус. Евакуирани са учениците от гимназията в Сопот. Няма пострадали хора. В Карлово има обърнати съдове за смет и контейнери, също. Има и обърнат метален електрически стълб. От сутринта е имало и прекъсване на електроснабдяването, което вече е възстановено. Без ток е била и сградата на Общината. Общинска комисия вече описва щетите и ще се търси финансиране за възстановяването им. От Община Карлово предупреждават гражданите да внимават за падащи клони и летящи от терасите предмети.", "date": "2019.01.15", "title": "Вятърът прави поразии в Карлово и Сопот"}
{"url": "https://duma.bg/bsp-prashta-signal-v-ek-zaradi-kontsesiyata-na-letishte-sofiya-n182984", "text": "Сигнал до Европейската комисия във връзка с концесията на летище София изпращат от БСП. В писмото до Брюксел социалистите алармират, че процедурата е в разрез с европейското право. Аргументите на левицата са разписани в общо 28 страници. Първото и най-основно нарушение, според експертите на БСП, е предоставянето на държавна помощ за концесионера. Тази помощ, в разрез с европейското право, дава предимство на бъдещия концесионер, защото в радиус от 100 км около летището няма друг акционер или фирма, или държавно предприятие, което да има право да изгражда летище. Това дава предимство на евентуалния концесионер в рамките на 35 години плюс още 18 година, ако концесията бъде продължена, коментира зам.-председателят на ПГ на БСП Георги Свиленски. По думите му така София трябва да остане с едно единствено летище, без оглед на нуждите си за в бъдеще. Според него предоставена държавна помощ е и отчуждаването на терени, които не са в обхвата на концесията, да се приспадат като капиталови разходи на бъдещия концесионер. Третият аргумент е, че ако държавата направи квалифицирана законодателна промяна, която засяга бъдещия концесионер, ще му бъде признавана отново като капиталови разходи. Това е отново предимство пред другите конкуренти и летищни оператори, смята Свиленски. Той обясни още, че докато социалистите чакат отговор от Брюксел, ще настояват премиерът Бойко Борисов да прекрати процедурата по отдаване на концесия. ГЕРБ е най-антиевропейското правителството, коментира от своя страна говорителят на ПГ на левицата Елена Йончева. Тя коментира и отпуснатите 1,35 млрд. лева на строителни компании без обществена поръчка. Припомняме, че вчера Йончева и още няколко депутати от БСП внесоха в АПИ искане да им се предостави договора между агенцията и дружеството \"Автомагистрали\" за строителството на АМ \"Хемус\". Лицето, което стои зад Гинка Върбакова и това, което стои зад \"Автомагистрали\", едно и също ли е?, попита Йончева. Според нея поръчката за АМ \"Хемус\" е схемата за голямото ужилване на българския данъкоплатец.", "date": "2019.01.15", "title": "БСП праща сигнал в ЕК заради концесията на летище София"}
{"url": "https://duma.bg/dve-komisii-obsazhdat-dogovora-za-iztrebitelite-n182979", "text": "Предложението на правителството за преговори със САЩ за доставка на нови изтребители влиза в парламента днес. Две комисии ще разгледат отправеното към депутатите искане на кабинета. От 13,30 часа заседава комисията по отбрана, от 15,30 часа документът ще бъде разгледан в комисията по бюджет и финанси. И двете заседания ще се проведат при закрити врати. Решението на правителството е депозирано в деловодството на Народното събрание на 10 януари. Тогава, на свое заседание, кабинетът одобри доклада на военното министерство, в който се казва, че държавата ни трябва да преговаря с американците за доставка на изтребители F-16. Опозициято остро разкритикува начина, по който правителството взе решението за преговори само с американците. Президентът Румен Радев нарече цялата процедура по избор на нови самолети \"триумф на лобизма\". В \"Обединени патриоти\" също има разделение по темата. Дакота вицепремиерът и военен министър Красимир Каракачанов твърдо стои зад позицията, че F-16 са най-доброто за армията ни, лидерът на НФСБ Валери Симеонов поиска цялата процедура по избор на доставчик да стартира отначало. От БСП категорично обявиха, че ще гласуват против предложението на правителството. От левицата предупредиха, че управляващите предлагат на парламента да разреши промяна в собственото си решение за финансовата рамка на сделката. Красимир Каракачанов призна, че ще има повишение в първоначално гласуваната цена, но не поиска да уточни с колко ще се оскъпи офертата. Най-вероятно от гласовете на ДПС ще зависи дали проекторешението на кабинета ще мине през парламента, или ще бъде отхвърлено.     ", "date": "2019.01.15", "title": "Две комисии обсъждат договора за изтребителите"}
{"url": "https://duma.bg/otpuskat-nad-1-mln-lv-za-mandri-i-direktni-dostavki-n182941", "text": "Ресурс от над 1,1 млн. лева  през 2019 г. ще отпусне Държавният фонд „Земеделие“ по схемите за държавна помощ за мобилни и стационарни мандри и за директни доставки.  По схемата за държавна помощ „Инвестиции за закупуване или изграждане на обекти за преработка или обработка на сурово мляко” са предвидени 1 млн. лв. Тя беше нотифицирана пред Европейската комисия в края на 2018 г. Целта е да се подпомогнат малки и средни фермери и организации на производителите да преработват и реализират сами продукцията си на фермерските пазари и по този начин да увеличат доходите си. Кандидатите трябва да са регистрирани по Наредба № 26 за специфичните изисквания за директни доставки на малки количества суровини и храни от животински произход. Предстои да бъдат утвърдени указания по схемата, след което ще бъде отворен и прием за кандидатстване, уверяват от ДФЗ.  Одобреният финансов ресурс по другата схема за държавна помощ - „Инвестиции за изграждане на търговски помещения и закупуване на търговско оборудване за земеделски стопани, осъществяващи директни доставки на малки количества суровини и храни от селскостопански животни”, е в размер на 150 000 лв. за 2019 г. Тя ще се прилага до края на следващата година. Схемата дава възможност за възстановяване на част от извършените разходи за закупуването на млекомати, построяването или приспособяване на съществуваща сграда или помещения за нуждите на обект за търговия на дребно, закупуването на хладилници, хладилни витрини и друго специфично търговско оборудване. За предоставянето на помощта е необходимо заявленията да се подават преди започване на работата по проекта или дейността, която ще се подпомага, предупреждават от ДФ „Земеделие“. ", "date": "2019.01.15", "title": "Отпускат над 1 млн. лв. за мандри и директни доставки"}
{"url": "https://duma.bg/ek-odobri-gmo-tsarevitsa-za-furazh-i-hrana-v-evrosayuza-n182940", "text": "Европейската комисия одобри за срок от 10 години американска генномодифицирана царевица за фуражи и храна в ЕС. Решението се отнася за ГМО сортове на Bayer/Monsanto и е взето в края на миналата година. MON 87427, MON 89034, 1507, MON 88017, 59122, така и за царевица, комбинираща два, три или четири от сортовете MON 87427, MON 89034, 1507, MON 88017 и 59122. ЕК поднови разрешението и за ГМО царевицата NK603 x MON 810, също за храни и фуражи.   Смята се, че новият щам произвежда шест различни Bt инсектицида и е устойчив на хербицидите глифозат и глюфозинат. В официално съобщение Еврокомисията обяви, че ГМО царевицата е минала цялостна процедура за разрешаване и е получила благоприятна научна оценка от Европейския орган за безопасност на храните (EFSA).  Германският Институт за независима оценка на биотехнологиите Testbiotech обаче счита, че този рейтинг на EFSA е неадекватен. Учените твърдят, не са проверени възможните комбинирани ефекти между различните Bt токсини и остатъците от препаратите. Те могат да бъдат много по-токсични в тяхната цялост, отколкото отделните компоненти, посочват от Testbiotech и допълват, че според последните изследвания консумацията на Bt токсини може да предизвика алергии и други имунни реакции. ", "date": "2019.01.15", "title": "ЕК одобри ГМО царевица за фураж и храна в Евросъюза"}
{"url": "https://duma.bg/balgariya-e-na-chelni-pozitsii-po-smartnost-ot-nepravilno-hranene-n182942", "text": "България е на първо място от страните в Европейския съюз по смъртност, предизвикана от неправилно хранене. Страната ни е класирана на 12 място от общо 51 държави, включени в изследването на университета „Фридрих Шилер” в Йена, Германия, за периода 1990-2016 г., съобщава британското издание \"Дейли мейл\". Първите 10 страни с най-висока смъртност от неправилно хранене са бивши съветски републики. Класацията се води от Узбекистан, където вследствие на лошо хранене са починали 396 на 100 000 души. Следват Туркменистан, Киргизстан, Украйна, Молдова, Азербайджан, Беларус, Таджикистан и Казахстан и Русия, където починалите са 291 на 100 000 души. На 11-то място е Грузия, веднага след нея е България с 260 починали от сърдечносъдови болести. За година от неправилно хранене у нас са починали 35 298 души, сочи класацията. След България по брой жертви на храната се нареждат Латвия, Литва, Румъния, Словакия, Армения и Македония, Унгария, Черна гора и Албания. На дъното в класацията са Испания и Израел. От страните в Западна Европа най-зле е Германия, където за 1 година са починали 164 639 души. \"Трябва да използваме по-добре потенциала на една балансирана и здравословна диета, в противен случай сърдечносъдовите болести ще причиняват все повече смъртни случаи в бъдеще, които инак могат да бъдат предотвратени\", заяви авторът на изследването професор Стефан Лорковски. Констатациите на изследването показват, че в различните страни хората имат различни диетични проблеми.  В Швеция и Норвегия, например, хората не ядат достатъчно ядки и семена - навик, най-често свързан със сърдечните заболявания. В голяма част от Централна и Източна Европа, както и в страните от Централна Азия, основна причина за заболеваемостта е липсата на пълнозърнести храни в менюто. \"Иначе казано, нарастващата консумация на храни с малко фибри за сметка на бялото брашно води до повишена заболеваемост\", обобщава проф. Лорковски. Според проучване на Световната здравна организация, хората, които ядат повече фибри, са с 1/3 по-малко застрашени от ранна смърт. Фибрите намаляват с до 25% риска от инфаркт, инсулт, диабет тип 2 или рак на червата.", "date": "2019.01.15", "title": " България е на челни позиции по смъртност от неправилно хранене"}
{"url": "https://duma.bg/predotvratiha-atentat-v-almati-n182950", "text": "В Казахстан разбиха терористична групировка, подготвяла бомбен атентат в град Алмати, предаде \"Спутник\". \"На 10 януари при специализирана операция в Алмати служителите на реда задържаха група чужденци от Централна Азия заради подозрения, че подготвят терористични нападения в Казахстан\", гласи официалното съобщение. Според информация на полицията арестуваните следвали нарежданията на членове на \"Ислямска държава\".", "date": "2019.01.15", "title": "Предотвратиха  атентат  в Алмати"}
{"url": "https://duma.bg/sporazumenie-pazi-prespanskiya-dogovor-n182951", "text": "Политическите сътресения в Гърция няма да застрашат ратифицирането на Преспанското споразумение от парламента в Атина, тъй като премиерът Алексис Ципрас и напускащият министър на отбраната Панос Каменос са договорили съвместна позиция, която няма да застраши договора с Македония. Това съобщава електронното издание на първия вестник в югозападната ни съседка - \"Нова Македония\". Очаква се правителството на СИРИЗА да остане на власт, с подновен мандат, въпреки критиките към начина, по който е достигнато новото мнозинство. СИРИЗА има 145 депутати, но според съобщенията е получила още шест гласа за необходимото мнозинство от 151 глас в 300-местния парламент. Само бившият министър на отбраната Каменос и неговият заместник Мария Коля-Царуча ще подадат оставка от правителството. По този начин правителството ще издържи вота на доверие, който ще се гласува в четвъртък, а споразумението между премиера и напускащия коалиционен партньор означава почти със сигурност приемането на Преспанското споразумение. Междувременно Каменос ще остане лидер на парламентарната си група, като по този начин ще осигури влиянието, от което се нуждае, за да се бори за политическото оцеляване на своята партия, т.е. за повторно влизане в парламента след следващите избори.", "date": "2019.01.15", "title": " Споразумение пази  Преспанския договор"}
{"url": "https://duma.bg/nelegalen-vnos-na-pcheli-mayki-zastrashava-genofonda-na-kosherite-n182959", "text": "Проблемът със замърсяването на генофонда на българските медоносни пчели се засилва през последните години. Много хора купуват пчели майки от чужди страни с надеждата за по-висок добив. Това обаче крие рискове. По тази причина пчелари настояват за по-строг контрол. Икономическите загуби могат да бъдат сериозни, твърдят те.  В България са регистрирани 900 000 пчелни семейства предполага се, че заедно с нерегистрираните техният брой достига 1,2 млн. Колко от тях не са обаче от българската раса Apis mellifera rodopica никой не знае, защото това не се проверява. В същото време в социалните мрежи все повече се появяват пчели майки от Германия или Турция, въпреки че законът не разрешава внос.  Една от причините за забраната е, че чуждите пчели притежават определени генетични характеристики, които в нашите условия не са подходящи и настъпват негативни изменения.  \"Стопанските качества на пчелите се разпадат много прогресивно. Стават силно агресивни и със слаба имунология. Зимуват трудно и с повече ресурси, коментира пред БНТ пчеларят Калоян Кисов. С вносните пчели могат да навлязат и сериозни паразитни заболявания, които досега у нас не са били разпространени.  Профилактиката е изгаряне на пчелните семейства или тотално унищожаване. За да не се стигне до масово избиване на пчели, пчеларите настояват по границата контролът да се затегне. Те се надяват това да стане с обещаните им законови промени, за да бъде защитена българската медоносна пчела. ", "date": "2019.01.15", "title": " Нелегален внос на пчели майки застрашава генофонда на кошерите"}
{"url": "https://duma.bg/memorandum-n182960", "text": "Управителят на БНБ Димитър Радев и управителят на Китайската народна банка И Ган подписаха Меморандум за сътрудничество между двете централни банки. Това стана по време на провежданата от Банката за международни разплащания на всеки два месеца среща на управителите на централни банки. Целта на меморандума е да се задълбочат отношенията и да се засили сътрудничеството в областта на централното банкиране.", "date": "2019.01.15", "title": "Меморандум "}
{"url": "https://duma.bg/929-mlrd-lv-sa-minali-prez-platezhnata-sistema-n182961", "text": "Рекордните 929 милиарда лева са били разплатени между хората и бизнеса през 2018 г., показва статистиката на БНБ. За сравнение през 2017 г. са били обработени 702,6 млрд. а през 2016 г. - 779 млрд. лв. Сумата за миналата година е с близо 200 млрд. повече от тези в годините преди кризата. Паричният поток през 2018 г. е бил разпореждан чрез малко над 1 милион платежни нареждания. Средно на ден граждани и фирми са издавали нареждания за разплащания и преводи за 4272 парични транзакции. Най-голям е бил техният брой на 21 декември. Средно за ден през миналата година са нареждани плащания за 3,74 млрд.лв., показват още данните на централната банка. Най-голям паричен поток за един ден е бил обработен на 14 декември - 6,6 млрд.лв. Най-големия извършен превод през 2018 г. е бил за 31,9 млн. лв., а най-малкият за 2,94 лв. Той също не е рекорден откъм стойност. В края на 2018 г. парите в оборот вече са над 17,1 млрд. лв. В края на септември те бяха 16,6 млрд. лв. За една година ръстът им е с 10,4%. или с над 1,6 млрд. повече в сравнение с края на 2017 г.", "date": "2019.01.15", "title": " 929 млрд. лв. са минали през платежната система "}
{"url": "https://duma.bg/slovakiya-izklyuchi-priemaneto-na-bezhantsi-n182953", "text": "Министърът на външните работи на Словакия Мирослав Лайчек пристигна на посещение във Виена, където се очаква да подкрепи непропорционалното разпределяне на бежанци в Европа. Лайчак говори преди срещата с австрийския външен министър Карин Кнайсл срещу приемането на бежанци, като предложи Братислава да подпомогне граничната агенция на ЕС \"Фронтекс\". Той отново изключи задължителното разпределение на бежанците. \"Приемането на мигранти не е политически и социално приемливо за Словакия, обществото не е готово за това\", увери Лайчак, като призова за съгласуването на \"европейско решение, което е приемливо за всички\". \"Дали ви харесва или не - няма значение, това е реалността\", подчерта първият дипломат на Братислава. ", "date": "2019.01.15", "title": "Словакия изключи  приемането на бежанци "}
{"url": "https://duma.bg/boing-se-razbi-kray-teheran-n182952", "text": "Товарен самолет Боинг 707 се разби край Техеран. В машината са се намирали 17 души, от които само един е оцелял, съобщи агенция Фарс. Самолетът е превозвал 30 тона месо. \"Известно е, че самолетът е товарен и е летял от Бишкек редовно. Той е осъществявал постоянен превоз на охладено месо от Киргизстан за Иран\", съобщиха от международното летище \"Манас\", пише РИА \"Новости\". Товарният самолет е летял от Бишкек за международното летище \"Паям\" в град Карадж, предградие на Техеран. Погрешка обаче машината предприела кацане на летище \"Фатх\" в същия град. Пилотът не се е справил с управлението при кацането, самолетът е излязъл от пистата и се е ударил в жилищен район. Хеликоптер, 10 автомобила и един автобус на бърза помощ са пристигнали на мястото на инцидента.", "date": "2019.01.15", "title": "Боинг се разби  край Техеран"}
{"url": "https://duma.bg/makron-kani-frantsuzite-na-natsionalni-debati-n182954", "text": "Президентът на Франция Еманюел Макрон призова французите към национални дебати с оглед усложнената ситуация в страната заради протестите на \"жълтите жилетки\". Макрон написа отворено писмо към съотечествениците си, публикувано на сайта на Елисейския дворец. Макрон предлага до 15 март да бъдат обсъдени обществено значими теми - като данъчната политика, демокрацията, екологията и имиграцията, за да може да се премине от недоволство към решения. Той уверява, че няма да има забранени теми, но има \"червени линии\", които няма да се преминават. Сред нещата, които няма да бъдат преразглеждани, са правото на политическо убежище, смъртното наказание, абортите. Няма да има обратен ход и по частичната отмяна на т. нар. данък богатство, приета в края на 2017 г. След приемането й с данък се облагат само скъпите недвижими имоти. Отмяната на тази реформа е едно от исканията на \"жълтите жилетки\". \"В период на изпитания и несигурност като този, през който преминаваме, трябва да помним кои сме. Франция не е страна като другите. Чувствителността към несправедливостта е по-засилена, отколкото на други места. По-силна е необходимостта от взаимна помощ и солидарност\", посочва Макрон в обръщението си. Той уверява, че споделя всеобщата амбиция за просперираща страна и по-справедливо общество. \"Обществото, което искаме, е общество, в което за успеха са необходими не връзки или богатство, а усилия и работа\", подчертава Еманюел Макрон. Френският президент поставя като изискване отказа от каквото и да е насилие. Може би ще открием, че можем да постигаме съгласие по-често, отколкото сме смятали, казва още Макрон.", "date": "2019.01.15", "title": "Макрон кани французите  на национални дебати"}
{"url": "https://duma.bg/britanskiyat-parlament-reshava-za-brekzit-n182980", "text": "Решаващ вот в британския парламент предстои след броени часове. Депутатите трябва да решат днес подткрепят ли договора с Брюксел за напускане на Европейския съюз. Според медиите на Острова това е най-важният въпрос, с който страната се е сблъсквала след края на Втората световна война.  Сделката за Брекзит раздели обществото и политиците във Великобритания. В момента има привърженици на плана на Мей, но има и много гласове за нов референдум и дори за оставане на страната в ЕС.   Най-добрият резултат за Тереза Мей е да спечели вота. Това означава, че Обединеното кралство официално напуска ЕС на 29 март. Споразумението обаче няма достатъчна подкрепа сред депутатите и гласуването веднъж вече бе отложено, за да се опита Мей да предоговори условията с Брюксел.  От съюза обаче дадоха категоричен сигнал, че нямат намерение да променят условията. Има голяма вероятност Тереза Мей да стане големият губещ в днешното гласуване. Ако споразумението бъде отхвърлено, правителството ще има три работни дни, за да представи  \"план Б\". Според договора с Брюксел, Великобритания ще има двугодишен преходен период със спазване на всички съществуващи правила и с надеждата до декември 2020г. да бъдат установени нови търговски отношения. След това страната ще може да сключва собствени търговски сделки по целия свят и вече да не се съобразява с правилата на ЕС. Гражданите на ЕС, които живеят в Обединеното кралство, ще трябва официално да подадат молба за оставане. Възможните сценарии включват: опит (вероятно обречен) за повторно договаряне с ЕС; удължаване на срока на действие на член 50 (механизма, чрез който държава-членка напуска ЕС); разпадане на правителството и предсрочни избори; смяна на министър-председателя; втори референдум; пълна отмяна на брекзит; излизане от ЕС без сделка. Някои от тези варианти са нереални, други невъзможни, но при всички липсва едно нещо, което бизнесът, гражданите и дипломатическите партньори на Обединеното кралство най-много искат през цялото време: стабилност. По ирония на съдбата, стабилността е единственото, което сделката на Мей предлага, въпреки хаоса, който предизвика в политическата система на Великобритания. Ако нищо друго не се случи, позицията по подразбиране ще бъде Брекзит без сделка. Законът вече е в сила, което означава, че Обединеното кралство ще напусне ЕС на 29 март. Ако Евросъюзът реши да счита Великобритания за трета страна, без да сключи сделки, улесняващи търговията, се очакат сериозни икономически последици. Депутатите, недоволни от тази перспектива, имат един-единствен краен ход – да свикат вот на недоверие. Ако депутатите гласуват против сделката, правителството може да предложи да се договори нова. За пълно предоговаряне ще е нужно време и удължаване на член 50, за да се забави Брекзит. Това може да стане факт, само ако всички държави-членки го одобрят с вот в Съвета на ЕС. Позицията на Брюксел до момента е, че сделката е затворена и предоговаряне няма да има. Тереза Мей може да реши, че най-добрият изход от задънената улица е провеждането на предсрочни парламентарни избори, за да получи политически мандат за сделката. Тя няма властта да свика такъв вот сама. Но, както през 2017г., може да поиска депутатите да гласуват за него. Ако две трети от тях подкрепят този ход, изборите могат да се проведат най-рано 25 дни след това. Както и при плана за \"предоговаряне\", този начин на действие би могъл да включва и искане към ЕС за забавяне на Брекзит. След като Тереза Мей вече оцеля във вота, оспорващ нейното лидерство, тя е защитена от подобен ход в следващата една година. Но винаги може да подаде оставка, ако не успее да прокара сделката си и не е готова да промени курса. Мей би могла да се окаже и под натиск да напусне властта. И в двата случая това ще доведе до избирането на нов премиер или изцяло ново правителство. Но дори начело на Великобритания да застанат нови лица, пред тях ще стоят същите, стари варианти за сглобяване на пъзела Брекзит.     ", "date": "2019.01.15", "title": "Британският парламент решава за Брекзит"}
{"url": "https://duma.bg/ubiha-kmeta-na-gdansk-n182956", "text": "Кметът на северния полски град Гданск - Павел Адамович, бе намушкан по време на благотворителен концерт. Въпреки, че е получил помощ веднага, лекарите не успяха да спасят живота му и по-късно в понеделник той почина от раните си.  Заподозрян за убийството е 27-годишен местен жител с криминално досие. Инцидентът стана по време на благотворително събитие \"Големият оркестър за празнична благотворителност\". При тази кампания Полша ежегодно набира средства за подпомагане на лечебните заведения. Акцията, която се провежда във всички градове на Полша, завършва с концерт.  Кметът бил реанимиран на място, а после откаран с линейка в болница. Адамович е опериран в университетската болница в града, каза заместник-кметът на Гданск Пьотр Гжилак, цитиран от полската осведомителна агенция ПАП. Кметът е бил намушкан с остър предмет и състоянието му е много сериозно, каза полският вътрешен министър Йоахим Бруджински, който нарече атаката \"необясним варварски акт\". Той каза, че нападателят е задържан. Местните медии съобщават, че заподозреният е използвал медиен пропуск, за да стигне до сцената.  Видеозапис от атаката показва как мъжът се качва на сцената, напада кмета, а после грабва микрофона и извиква, че предишното центристко правителство на партия \"Гражданска платформа\" го е пратило в затвора, докато той бил невинен, и че е бил подлаган на мъчения. \"Затова Адамович умира\", заявява той. \"Гражданска платформа\" подкрепила преизбирането на кмета на общинските избори през октомври миналата година. \"Лекарите успяха да възстановят сърдечната дейност на Павел Адамович\", написа в Twitter президентът на Полша Анджей Дуда, който призова хората да се молят за здравето на кмета. Председателят на Европейския съвет Доналд Туск, който е бивш полски премиер, съосновател е на \"Гражданска платформа\" и е от Гданск, призова в Тwitter всички да се помолят за кмета. \"Павел, ние сме с теб\", написа той. По-късно обаче Адамович издъхна в болницата от получените наранявания. Петдесет и три годишният Адамович бе кмет на пристанищния град на Балтийско море от 1998 г. Той е част от демократичната опозиция, възникнала в града през 80-те години на миналия век под водачеството на Лех Валенса. Гданск е шестият по големина град в Полша и е най-важното полско пристанище. ", "date": "2019.01.15", "title": "Убиха кмета на Гданск"}
{"url": "https://duma.bg/tramp-zaplashi-da-razori-turtsiya-n182955", "text": "Американският президент Доналд Тръмп предупреди Турция в неделя, че ако нападне кюрдските сили в Сирия ще последва икономическо опустошение на страната. Той също така призова кюрдите да не провокират Анкара. \"Започвайки дългоочакваното изтегляне от Сирия, нанасяме тежък и многопосочен удар върху малкото останало от халифата на ИДИЛ. Ще атакуваме отново от съществуващата наблизо база, ако се реформира. Ще опустошим Турция икономически, ако нападнат кюрдите. Създайте зона за сигурност от 20 мили ...\" - пише Тръмп в социалната мрежа туитър. \"По същия начин не искам и кюрдите да провокират Турция. Русия, Иран и Сирия са най-големите бенефициенти от това САЩ да унищожи \"Ислямска държава\" в Сирия. Ние също имаме полза, но е време да върнем войниците си у дома. Спрете безкрайните войни!\", написа още американският президент. Първоначално Тръмп обяви, че ИДИЛ е унищожена и САЩ напълно ще се изтеглят от Сирия, и че изтеглянето започва веднага. Впоследствие той заяви, че никога не е обещавал бързо изтегляне на американските войски от арабската страна и промени позицията си за ИДИЛ, като призна, че организацията не е \"напълно унищожена\". \"Напускаме Сирия, но ще го направим по такъв начин, че да не излизаме напълно, докато ИДИЛ не е разгромена\", коригира се Доналд Тръмп. Според външния министър Мевлют Чавушоглу обаче Турция няма да бъде уплашена от заплахи. Все пак Анкара е отворена за идеята за зона за сигурност в Сирия. \"Многократно сме казвали, че не се страхуваме и няма да бъдем стреснати от каквито и да било заплахи,\" каза турският външен министър Мевлют Чавушоглу и добави: \"Икономическите заплахи срещу Турция няма да стигнат доникъде\". Той каза още, че Турция не е срещу зона за сигурност в Сирия по време на пресконференция в Анкара с люксембургския си колега Жан Аселборн.  Говорител на турския президент Реджеп Тайип Ердоган пък заяви в отговор, че Турция очаква САЩ да спазват тяхното стратегическо партньорство. \"Г-н @realDonaldTrump, фатална грешка е да се сравняват сирийските кюрди с ПКК, която е в списъка на САЩ на терористите, и нейния сирийски клон Сили за защита на народа\", написа в туитър президентският говорител Ибрахим Калън. Кюрдската работническа партия (ПКК) е забранена в Турция.", "date": "2019.01.15", "title": "Тръмп заплаши  да разори Турция"}
{"url": "https://duma.bg/trima-sa-zadarzhani-za-unishtozhenite-dyuni-na-smokinya-n182965", "text": "Трима души са арестувани заради унищожаването на дюните на къмпинг \"Смокиня\", съобщи говорителят на главния прокурор Румяна Арнаудова. Двама от задържаните са работници, които управлявали багера и изравнили терена. Твърдят, че били наети за това срещу 1000 лева. След издирване е арестуван и поръчителят на нерегламентираните действия, който е собственик на терен зад заравнените дюни. И трите ареста са извършени през малките часове на денонощието и лицата ще останат в ареста за срок поне до 24 часа, ако срещу тях не бъде поискана по-тежка мярка за неотклонение. Между версиите на двамата работници и поръчителя има разминавания. Работниците заявили, че били наети, а мъжът, който посочили за поръчител, признава, че е собственик на имота, но отрича да ги е наел. \"На място полицаите установили, че става въпрос за защитена територия. Това е престъпление от общ характер. Още в неделя Окръжната прокуратура в Бургас се самосезира\", обясни Арнаудова и допълни, че още след първите процесуални действия е образувано наказателно производство. Няма данни за извозване на пясък, а само за заравняване, но дюната е унищожена.", "date": "2019.01.15", "title": "Трима са задържани за унищожените дюни на \"Смокиня\""}
{"url": "https://duma.bg/predstoyashto-n182968", "text": "Днес от 15 до 17 часа народният представител от \"БСП за България\" Румен Георгиев и общинският съветник Николай Николов ще бъдат на разположение на софиянци в постоянната приемна на БСП в София на ул. \"Леге\" 10, етаж 1. Желаещите може да се запишат предварително на телефон 02/987 20 86.", "date": "2019.01.15", "title": "Предстоящо "}
{"url": "https://duma.bg/stachka-blokira-8-letishta-v-germaniya-n182981", "text": "Стачка на служителите обхвана осем летища в Германия. Стотици полети са отменени, включително и такива за и от летище София. Служителите по сигурността стачкуват с искане за по-високи заплати. Сред блокираните са летищата във Франкфурт и Мюнхен - едни от най-натоварените в Европа. В протестните действия се очаква да се включи персоналът на аеропортите и в Хамбург, Хановер, Бремен, Лайпциг-Хале, Дрезден и Ерфурт. Очаква се да бъдат засегнати 220 000 пътници, уточнява БНР. Авиокомпаниите Луфтханза и Райънеър отмениха планираните за днес шест полета от и до летище София. Анулирани са полетите между София и Франкфурт и София и Хамбург.  Стачката ще продължи 24 часа. Тя е организирана от профсъюзите „Верди“, които настояват за увеличаване на заплатите на служителите по сигурността. В момента те взимат между 2500 и 2750 евро бруто месечно, а профсъюзите настояват заплатата да стане поне 3200 евро бруто. Заради стачката по германските летища се очаква хаос във въздушния трафик в цяла Европа днес. Само на летище Франкфурт са зачеркнати 610 от планирани 1200 излитания и кацания. Луфтханза също няма да може да осъществи 500 полета днес. Очаква се в рамките на деня в стачката да се включат 90% от работниците в сигурността. Това е третата им стачка тази година. Засега преговорите за увеличаване на заплатите са в задънена улица, така че се очаква стачната вълна да продължи. Припомняме, стачката беше подновена, след като преди седмица служителите по сигурността в двете летища в Берлин блокираха около 80 полета. Служителите по сигурността на летищата излязоха на протест и в Дюселдорф, Щутгарт и Кьолн-Бон на 10 януари, когато бяха отменени над 600 полета.", "date": "2019.01.15", "title": "Стачка блокира 8 летища в Германия"}
{"url": "https://duma.bg/noviyat-asfalt-na-bul-konstantin-velichkov-veche-e-s-dupki-n182966", "text": "Новият асфалт на бул. \"Константин Величков\" в София вече е с дупки и пукнатини. За поредния некачествен ремонт в столицата алармираха от Гражданската организация \"Спаси София\". Активистите разпространиха снимки, които показват разпадащата се асфалтова настилка по трасето на булеварда, който беше пуснат в експлоатация само преди месец. Те посочват, че вече са се появили множество напуквания, пропадания и дупки, а шахтите са разбити. От организацията припомнят, че трасето трябваше да бъде отворено на 15 септември, след което срокът се измести за декември. След ремонта, продължил няколко месеца, обаче трасето се нуждае от повторно затваряне и преасфалтиране. През октомври тогавашният зам.-кмет по транспорта Евгени Крусев отстрани фирма \"Амфисия\" заради некачествено строителство. Проектът беше възложен на общинското дружество \"Софинвест\", а на обекта се появиха техника и работници на \"Щрабаг\", които преасфалтираха целия участък. \"Какви материали и строителни технологии са ползвали двете фирми, че настилката да се разпадне толкова бързо?\", питат от организацията.", "date": "2019.01.15", "title": "Новият асфалт на бул. \"Константин Величков\" вече е с дупки"}
{"url": "https://duma.bg/5500-chakat-za-yasli-v-sofiya-uvelichavat-broya-detsa-v-grupite-n182967", "text": "Столичната община най-накрая призна, че 5500 деца не са приети в яслите в рамките на общинските детски градини и затова ще увеличи местата във всяка група. По предложение на зам.-кмета Тодор Чобанов комисията по образование към СОС прие в яслена група да се допускат до 23 деца. Докладът е в съответствие с Наредбата за финансиране на детските градини на МОН, която бе изменяна два пъти през изминалата година. Първата промяна допусна до 2 деца над максималния прием от 18 в група, а по-късно бе решено да бъдат вкарани по още трима малчугани. Наднормен прием ще има само при условие, че средната месечна посещаемост в три поредни месеца е под 12 деца, има условия за отглеждането им според правилата на здравното министерство и при наличие на недостиг на места в съответния район.  Няма да бъде назначаван обаче допълнителен персонал, защото наличният се справял с максималната натовареност, която преди била от 30 деца, обоснова се зам.-кметът. В момента за децата в една яслена група се грижат медицинска сестра и помощник-възпитател на смяна.  Според Чобанов 700 деца ще бъдат приети допълнително след доклада му през май, когато е първото класиране за забавачките. Той припомни, че през настоящата учебна година общината се е съобразила с искане на родители, които са настояли да се спазват ограниченията на бройките за прием на МОН и заради това в ясли не са били записани 2000 деца. ", "date": "2019.01.15", "title": "5500 чакат за ясли в София,   увеличават броя деца в групите"}
{"url": "https://duma.bg/vtori-uspeh-za-aoiyama-v-tokio-n182908", "text": "Даниел Иванов-Аоияма спечели и втората си схватка на турнира по сумо в Токио. Българският \"маегашира-5\" извади от равновесие с техниката \"хатакикоми\" опонента си Котошогику, който има същия ранг. \"Синята планина\" (198 кг) от Елхово постигна 6-а победа от 20 схватки с японеца, който бе с 25 кг по-лек. На старта Аоияма сломи и Йошикадзе, а днес ще излезе на дохиото срещу японския \"маегашира-4\" Окиноуми (8-15 в преките двубои).", "date": "2019.01.15", "title": "Втори успех за Аоияма в Токио"}
{"url": "https://duma.bg/kobrata-shte-se-bie-v-sasht-prez-april-n182909", "text": "Кубрат Пулев ще излезе на ринга през април за 28-ия си мач на профиринга. Точната дата още не е ясна, а боят ще бъде в Чикаго или Лас Вегас. Кобрата тренира именно във Вегас, но Чикаго е вариант заради голямата българска общност в града. Съперникът също не е известен още, но Пулев обяви, че се водят преговори с двама сериозни боксьори. \"На това ниво няма лесни противници и смятам, че съм натрупал вече много опит и сила, и много хора ще поваля\", заяви Кобрата. Спортист №1 за 2012 г. у нас е главен претендент за пояса на Антъни Джошуа в IBF, след като победи Хю Фюри, но мач с британеца едва ли ще има тази година.", "date": "2019.01.15", "title": "Кобрата ще се бие в САЩ през април"}
{"url": "https://duma.bg/tsska-pak-pravi-turnir-po-hudozhestvena-gimnastika-n182907", "text": "Клубът по художествена гимнастика на ЦСКА ще организира международен и републикански турнир. \"Ейнджълс къп\" ще се проведе за трета година (този път от 22 до 24 февруари). В първия ден са състезанията в категориите А и В за всички възрастови групи, а на следващия ден е категория \"Елит\". На 24 февруари ще са съчетанията на ансамблите, като тогава ще има и вътрешен турнир на ЦСКА. Миналата година в надпреварата участваха 550 грации. Сега главен съдия ще е трикратната световна шампионка Мария Гигова. А организатори са треньорките в клуба Светослава Калоянова и Биляна Проданова.", "date": "2019.01.15", "title": "ЦСКА пак прави турнир по художествена гимнастика"}
{"url": "https://duma.bg/kratki-novini-n182912", "text": "Дунав взе националния защитник на Гана Самуел Инкоом. Африканецът е играл с Базел в групите на Шампионската лига, а има и над 40 срещи за националния си тим. През 2017 г. левият бек игра за Верея, но през юни БФС спря правата му по нареждане на ФИФА заради дългове като играч на американския Ди Си Юнайтед. Договори с Дунав подписаха и завърналият се в отбора бивш капитан Диян Димов, преотстъпеният от Берое защитник Емин Ахмед, както и дошлият от Ботев Гълъбово Свилен Щерев. Ботев Враца взе на проби молдовеца Василе Жардан. Футболистът е десен бек и за последно е играл в Милсами. Жардан ще играе в контролата с Етър в четвъртък в Правец, след което ще се реши дали ще замине и на лагера в Турция. Пет отбора от детско-юношеската школа на Локо Пд ще заминат на подготвителен лагер в Кушадасъ, Турция. Момчетата от набор 2003, 2004, 2006 и двата отбора при набор 2007 ще бъдат в курорта от 25 януари, като ще останат там 9 дни. Освен треньорите и помощниците им за турския курорт ще заминат още треньорът на вратарите Васил Камбуров, кондиционният специалист Николай Петров и лекар. Футбол по Диема спорт 17.30 Лудогорец - Ботошани (Рум) 21.45 Блекбърн - Нюкасъл по Диема спорт 2 21.45 Лутън - Шефилд Уензди по Нова спорт 21.45 Стоук Сити - Шрусбъри по Ринг 22.30 Валенсия - Хихон по Макс спорт 2 Баскетбол 19.00 Зенит - Морабанк 22.00 Уникаха - Лимож по Евроспорт 1 Снукър 20.45 \"Мастърс\" в Лондон Тенис 2.00 \"Аустрелиън оупън\" по Евроспорт 2 Ски 11.00 и 14.00 СК в Кронплац (гигантски слалом, жени)", "date": "2019.01.15", "title": "Кратки новини"}
{"url": "https://duma.bg/berdih-i-opelka-chistyat-patya-na-haskovliyata-n182911", "text": "Двама от поставените тенисисти и евентуални съперници на Григор Димитров в схемата на \"Аустрелиън Оупън\" отпаднаха още на старта в Мелбърн. Най-високият тенисист (211 см) в света Райли Опелка (САЩ, №97) победи в драматичен мач друг дългуч от Щатите – Джон Иснър (208 см, №10), след близо 3-часова битка, в която всеки сет завърши с тайбрек - 7:6 (4), 7:6 (6), 6:7 (4), 7:6 (5). Поставеният под №9 Иснър беше потенциален съперник на Григор Димитров в III кръг и ако Гришо се справи с уругваеца Пабло Куевас (№94), го очаква 21-годишният Опелка, който постигна първа победа в основна схема на турнир от Големия шлем. Преди това янкито ще трябва да отстрани обаче Томас Фабиано (Ит, №102), който елиминира Джейсън Къблър (Авл, №130) с 6:4, 7:6 (1), 2:6, 6:3. Томас Бердих (Чех, №57) пък изхвърли миналогодишния кошмар на Гришо Кайл Едмънд (Вбр, №15) с 6:3, 6:0, 7:5. 33-годишният чех, достигал до №4 в света през 2015 г., обаче първо трябва да се справи с Рафа Надал и победителят ще срещне евентуално Гришо на 1/4-финал. На старта отпадна и бившият №1 в света Анди Мъри (Вбр), който още преди турнира шокира феновете с новината, че ще свърши с тениса. Носителят на 3 титли от Големия шлем (US Open 2012 и \"Уимбълдън\" 2013 и 2016), двукратен олимпийски шампион (Лондон 2012 и Рио де Жанейро 2016) и носител на още 42 АТП купи, отстъпи на Роберто Баутиста Агут (Исп, №24) с 4:6, 4:6, 7:6 (4), 7:6 (5), 2:6, въпреки подкрепата от ложата на майка си Джуди и брат си Джейми. Шотландецът имаше пълно превъзходство на сервис (19/7 аса), но претърпя 190-а загуба на корта при 663 победи.  ", "date": "2019.01.15", "title": "Бердих и Опелка чистят пътя на хасковлията"}
{"url": "https://duma.bg/hebar-s-parva-kupa-na-balgariya-n182910", "text": "Хебър спечели Купата на България по волейбол за първи път в историята си. На финала в Пазарджик момчетата на Атанас Петров обърнаха шампиона и носител на купата Нефтохимик с 3:2 гейма (25, -18, -23, 22, 7). Така пред 2000 души, препълнили зала \"Васил Левски\", домакинът на финалния турнир детронира носителя на трофея, който в последните години доминира в родния волейбол.  Срещата не мина и без скандали, защото извън залата останаха към 300 души, голяма част от които с купени билети и абонаментни карти. Над всички беше канадецът Брадли Гънтър, който реализира 29 т. Той беше в основата Хебър да спечели най-големия трофей в историята си. Досега тимът от Пазарджик имаше бронзови медали от далечната 1992 г., когато се състезаваше под името Анди. Сегашният е и вторият най-голям успех в цялата история на пазарджишкия волейбол след шампионската титла, спечелена преди 62 години - през 1947 г. от Чавдар, чийто наследник е Хебър. Нефтохимик пък не можа да защити трофея си от миналата година и да спечели купата за 5-и път. Това е едва втори загубен финал за бургазлии за националния трофей след 2010 г. \"Играхме с опит срещу по-опитни състезатели от нас, което е невероятно. Още не мога да опиша емоциите си, защото нашият труд е невероятен. За 2 години сбъднахме една мечта\", каза Атанас Петров, който спечели първа купа с мъжки отбор. \"Техният отбор при 12:14 в четвъртия гейм заигра, а ние необяснимо изгубихме концентрация. Сервисът им беше безупречен и ни надиграха. Този отбор на Нефтохимик има още доста неща да подобрява, след 1-2 месеца много от състезателите ще бъдат в по-добро състояние\", каза треньорът на бургазлии Найден Найденов, който е роден също в Пазарджик.", "date": "2019.01.15", "title": "Хебър с първа Купа на България"}
{"url": "https://duma.bg/riana-predstavi-belo-za-denya-na-vlyubenite-n182918", "text": "Световноизвестната изпълнителка Риана представи специална колекция бельо за Деня на влюбените - Свети Валентин. Певицата зарадва почитателите си със съблазнителни модели за 14 февруари. Линията Savage x Fenty е предназначена за жени с всякакви форми, които искат да изглеждат неустоимо. \"Бельото не е само за използване на женското тяло, то е за негова възхвала. И точно това е целта на Savage x. \"Дивак\" за мен е много силна дума. Особено, когато става въпрос за жените, на които обикновено се гледа като на слаби и нуждаещи се. Дивата жена е съвсем различна. Тя е точно обратното - могъща, контролира нещата и сама отговаря за всички избори, които прави\", разкри Риана за новата си колекция. Сред моделите за Св. Валентин има изрязани бикини със сърце, прозрачни сутиени и секси бодита. Сутиените се предлагат в размери от 32А до 44DD, а долното бельо от XS до 3X. Цените са от 20 до 68 долара.", "date": "2019.01.15", "title": "Риана представи бельо за Деня на влюбените"}
{"url": "https://duma.bg/levski-prati-rivaldino-pri-hadzhi-n182913", "text": "Бразилският нападател на Левски Ривалдиньо ще доиграе сезона под наем в румънския Виторул (Констанца), обяви треньорът и собственик на клуба Георге Хаджи. Легендата на румънския футбол призна, че е взел нападателя, за да повиши конкуренцията в състава. \"Марадона на Балканите\" е близък с бащата на неуспелия да се утвърди в Левски нападател от съвместните години в Барселона. \"Взехме Ривалдиньо, така че имаме нов човек в атаката. Желанието е да сме по-конкурентни на останалите, а това може да стане с нови качествени попълнения. Мисля, че взимаме млади играчи, които ще ни направят по-добър отбор\", каза Хаджи. Ривалдиньо пристигна в Левски преди година със свободен трансфер от Динамо (Букурещ), но не успя да се наложи, като изигра едва 13 мача и вкара само 1 гол. Виторул\" е пети с 33 т., на 13 зад лидера ЧФР Клуж.", "date": "2019.01.15", "title": "Левски прати Ривалдиньо при Хаджи"}
{"url": "https://duma.bg/otkriha-geni-na-monogamiyata-n182919", "text": "Учени откриха 24 гена, които превръщат животни от повърхностни любовчии във верни партньори за цял живот, съобщиха \"Дейли мейл\" и \"Индипендънт\". Подобен генетичен профил може да играе роля и за продължителните връзки на хората, убедени са експерти. Много животни, след които са и албатросите, образуват двойки, за да отглеждат заедно потомството си. Други имат по няколко любовни партньора през един развъден сезон. За да разберат защо някои представители на фауната са моногамни, а други, сродни на тях, живеят в промискуитет, учени от университета на Тексас изследвали активните гени в мозъците. Така установили, че сред 10 вида животни, разделени от милиони години еволюция, при мъжкарите, верни на партньорките им, се повтаря еднакъв модел от 24 гена. На практика моногамното поведение може да е много сложно. Резултатите от изследването обаче показват, че в основата му е прост механизъм в мозъка, който го задейства. Специалистите са работили с мишки, полевки, пойни птици, жаби и риби цихлиди. Те не са имали общ предшественик повече от 450 млн. години. Експертите са се заинтригували от това как еднакъв \"комплект с инструменти\" се появява отново и отново в дървото на живота. \"Има запазен арсенал от гени, които се използват за определени неща\", обясни д-р Ребека Йънг. И добави: \"Това е характерно не само за механизмите, контролиращи физически процеси като растеж на крайници, но и лежи в основата на определено поведение, например птичите песни или агресията.\"", "date": "2019.01.15", "title": " Откриха гени на моногамията"}
