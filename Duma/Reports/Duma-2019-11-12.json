{"url": "https://duma.bg/vsyaka-shesta-buchka-sirene-s-palma-n203264", "text": "Почти всяка шеста бучка сирене, произведена у нас за първите 9 месеца на годината, е с добавка на хидрогенирани растителни мазнини. Това сочат данни на земеделското министерство. В България 30 фирми официално са декларирали използването в производството си на въпросната добавка. От цеховете им в периода от януари до края на септември са излезли 9265 т такива продукти, или средно на производител се падат по 308 т.", "date": "2019.11.12", "title": "Всяка шеста бучка сирене с палма"}
{"url": "https://duma.bg/petima-s-petima-shtangisti-na-turnira-v-pamet-na-naim-syuleymanoglu-n203291", "text": "България изпраща петима състезатели на първия турнир по вдигане на тежести в памет на Наим Сюлейманоглу. Състезанията са от петък до неделя Газиантеп в Южна Турция, близо до границата със Сирия и са олимпийска квалификация. Съставът на България за мемориала в памет на роденият у нас трикратен олимпийски шампион: Кат. 49 кг Даниела Пандова Кат. 55 кг Мая Иванова Кат. 67 кг Стилян Гроздев Кат. 81 кг Божидар Иванов Кат. 109 кг Васил Господинов", "date": "2019.11.12", "title": "Петима с петима щангисти на турнира в памет на Наим Сюлейманоглу"}
{"url": "https://duma.bg/borisov-obeshtava-gaz-ot-tseliya-svyat-n203266", "text": "Природен газ отвсякъде обеща премиерът Борисов, докато инспектираше строителството на газовата връзка между България и Гърция. Ще доставяме втечнен газ от Америка, от Катар, от Кипър, от Египет, от Азербайджан. Газът е суровина, която не може нито в чанта, нито в сак, нито в джобове да се пренася. За нея трябват газопроводи, откри топлата вода Борисов. Той призова университетите да обучават повече археолози, необходими за проучванията по трасето на магистралите. Сега вузовете произвеждали само пиари и пиарки. \"Догодина най-късно по това време България ще може да доставя втечнен газ от САЩ, Катар, Кипър, Египет, Азербайджан\", заяви министър-председателят Бойко Борисов. Проверката беше на трасето между хасковските села Войводово и Орлово и в нея участваха и енергийният министър Теменужка Петкова, и посланиците на САЩ Херо Мустафа, на Гърция Димитрис Хронопулос, и на Азарбейджан - Наргиз Гурбанова. Събитието мина в типичния за Борисов стил - разходка из строителната площадка, обиколка с джипа и размисли за газовата диверсификация, строителството на големи инфраструктурни проекти, отношенията с Гърция. Традиционно всичко това беше излъчвано на живо във фейсбук профила на премиера  Стартът на проекта беше даден през месец май тази година. За  изграждането на връзката се заговори още след газовата криза през 2009 година, след газовия спор между \"Газпром\" и Украйна. Борисов подчерта, че с реализацията на газовата инфраструктура ще се постигне реална диверсификация на доставките на газ. \"Догодина ще можем да кажем на българите - вие нямате никаква зависимост и може да имате газ отвсякъде\", добави Борисов. Той уточни, че газовият хъб \"Балкан\" и газовата борса, която се правят, ще осигурят по-евтин газ, тъй като ще има конкуренция. \"България и Гърция така трябва да разпределят ресурсите и възможностите, че те да ползват Черно море и Дунава, а ние - Егейско море\", акцентира Борисов, цитиран от правителствената пресслужба. Премиерът подчерта, че газовата връзка България-Гърция ни свързва директно с Александруполис и ще бъдат обсъдени възможностите за изграждане на път между Александруполис и Димитровград, за да се свържат Черно море и Егейско море. \"Да си разменим по едно пристанище без такси. Гърция ще има Черно море, ние ще имаме Егейско море и то без войни, а на базата на взаимноизгодно сътрудничество\", заяви още министър-председателят. Пред дипломатите българският министър-председател заяви, че вече е извършена доставката на тръбите за първия километър от трасето. Според него трябва да се увеличи и приемът на археолози в университетите, за да има повече хора, които да работят по археологическите проучвания, които се правят преди реализирането на големите инфраструктурни обекти. \"Нека в университетите да започне по-голям прием на археолози. Ще обучим реставратори, само пиари и пиарки произвеждаме. Нека обучим археолози, реставратори - това е привлекателно и интересно за младите хора. От мен финансирането, другото като учебна програма, вие го направете, а ние ще осигурим финансирането - 50, 60, 100 щата - ще ви ги дам.\", допълни министър-председателят. След обиколката на археологическия обект, преглед на тръбите, кратки разговори с представители на строителите, последва и традиционното излъчване на живо от \"джипката\". Този път на първата седалка се возеше американският посланик Херо Мустафа, а на задната беше министърът на енергетиката Теменужка Петкова, която отново разказваше за проекта. Разказът й бе прекъснат от разговор между служителите на НСО, който се чуваше по радиостанцията в джипа, каран от премиера. Борисов на два пъти нареди на гардовете \"спрете да бърборите\", за да може да се чуят думите на Петкова.", "date": "2019.11.12", "title": "Борисов обещава газ от целия свят"}
{"url": "https://duma.bg/stolichnata-obshtina-tryabva-da-mie-ulitsite-i-prez-zimata-n203268", "text": "Столичната община трябва да мие машинно улиците два пъти месечно от май до септември. За този период трябва да се почистват по-малко от 10 847 дка. Отделно, ако времето позволява, улиците трябва да се мият веднъж месечно през зимата от октомври до април, а графикът да се публикува на сайта на общината. Нужна е и справка за извършеното всеки месец. Това постанови съдът по делото за мръсния въздух срещу Столичната община. Според решението общината е задължена да представи по делото план за засаждане на дървета за 2020 г. Гражданите на София трябва да имат и пряк достъп до системата чрез интернет страницата си и профила си във фейсбук, както и до Системата за предоставяне на информация на обществеността за качеството на атмосферния въздух в реално време. Друго задължение, постановено от съда, е Столичната община да обявява справка за проверките за спазване на забраните за влизането на товарни автомобили и строителни машини в различни зони на града, които не отговарят на европейските стандарти за изгорели газове.", "date": "2019.11.12", "title": "Столичната община трябва да  мие улиците и през зимата"}
{"url": "https://duma.bg/pargov-shte-vodi-grupata-na-bsp-v-sos-n203270", "text": "Председателят на столичните социалисти Калоян Паргов отново ще води групата на съветниците от БСП в Столичния общинския съвет. Както ДУМА вече писа, левицата вкарва 15 души в СОС и ще е втората по големина политическа сила. При гласуване бъдещите съветници решиха Паргов да е водач на групата, за поста кандидат бе и юристката Диана Тонова, но тя получи шест гласа. \"Ако един човек е харесван от всички, това означава, че е лицемер. Ние не сме се събрали да се харесваме, а да вършим определена работа. Това е нашата задача. Очевидно е, че резултатът на БСП от местните избори в София уплаши много хора. А аз приемам всичко, което се случва сега, като добра оценка. Нищо, че я поставят по този начин. В крайна сметка, всички дадоха добри оценки за представянето на БСП в столицата\", коментира в тв интервю Паргов. Той подчерта, че първата задача на партията в София е да реши как да капитализира постигнатите добри резултати на местните избори, за да може да надгради в предстоящите и на национално равнище. В момента аз мога да постигна това, ръководейки БСП на градско ниво, и това е основната ми задача, заяви той. \"Политическата обстановка е много променена, има разместване на пластовете. Чух заявки от страна на ГЕРБ, че имат допирни точки с ВМРО по темата \"Сигурност\". Какво обаче ще се случи, когато дойде време за взимане на решение за поредния гей парад? Волен Сидеров си направи цялостна кампания по тази тема. А какво ще стане, когато на дневен ред дойде решението за ромските гета?\", попита той във връзка с разпределението на силите в СОС. ", "date": "2019.11.12", "title": "Паргов ще води групата на БСП в СОС"}
{"url": "https://duma.bg/nad-50-ot-balgarite-shte-pazaruvat-na-cheren-petak-n203265", "text": "Над 50% от българските потребители ще пазаруват на \"Черен петък\", който тази година се пада на 29 ноември 2019 г. Това показва проучване на Асоциацията за защита на потребителите, цитирано от Investor.bg. Средно ще бъдат похарчени около 500 лв. на човек. Най-голямо ще бъде пазаруването в търговските центрове и онлайн магазините. Най-търсени ще бъдат дрехите, следвани от електрониката и обувките. На този ден обаче потребителите трябва да внимават, защото се случват най-големите измами и подвеждащи реклами, предупреждават от асоциацията. Причината е във фалшивите отстъпки и за това клиентите трябва да следят отсега цените на продуктите, които искат да закупят, като направят сравнение на продажбите в различните магазини. Трябва да се внимава със стоките на кредит, защото накрая потребителят може да се окаже в ръцете на колекторските фирми. От Асоциация за защита на потребителите правят препоръки за \"Черен петък\". Пазарувайте от онлайн магазин, който познавате или сте проучили. Щом набележите желаните стоки, обиколете магазините (или проверете в съответните сайтове) и вижте цените им преди намаленията. Сметнете дали обявеното намаление е равно на обещания процент. Имате 14 дни за размисъл, в който може да се върне купеното онлайн. Това важи и за покупките по време на \"Черния петък\". След като върнете покупката, търговецът е длъжен да ви възстанови заплатената сума в рамките на други 14 дни. Проверете за скрити такси -  например за валутен превод, за доставка, за опаковане.", "date": "2019.11.12", "title": "Над 50% от българите ще пазаруват на \"Черен петък\""}
{"url": "https://duma.bg/mvr-shte-varne-pushkite-na-klub-traditsiya-n203267", "text": "Иззетите оръжия от клуб \"Традиция\" ще бъдат върнати, обещаха главният прокурор Сотир Цацаров и МВР министърът Младен Маринов. Заедно с Иван Гешев те се срещнаха с ръководството на клуба във връзка с недоволството покрай конфискуваните пушки. На 1 ноември дружеството проведе и протест  заради иззетото от домовете на членовете му. Оръжията на \"Традиция\" имат колекционерска стойност и се използват при възстановка на исторически събития.  \"Иззетите оръжия са в рамките на международната операция \"Пандора\" за трафик на културни ценности. Тази операция не е насочена към дружество \"Традиция\"\", обясни Младен Маринов. По думите му работело се е по конкретни сигнали. Проверките трябва да установят дали оръжията не са от изчезнали от музейни сбирки. Министърът обяви, че се надява до края на седмицата експертизите на оръжията да са готови и те да бъдат върнати, ако не нарушават разпоредбите на закона. Дружество \"Традиция\" е родолюбива, патриотична организация, чиято дейност заслужава подкрепа и уважение, успокои ги Цацаров. Председателят на \"Традиция\" Огнян Маринов обяви, че е доволен от разговора, но първоначално изпитали потрес, защото си помислили, че акцията е срещу тях.", "date": "2019.11.12", "title": "МВР ще върне пушките на клуб \"Традиция\""}
{"url": "https://duma.bg/balgariya-shte-ima-moderna-laboratoriya-na-antarktida-n203269", "text": "Нова научна лаборатория ще бъде изградена за българските учени на Антарктида, стана ясно след като президентът Румен Радев изпрати вчера 28-та антарктическа експедиция с българския флаг. \"Тези проби, които събираме на Антарктида, са изключително ценни. Те са събрани в много тежки атмосферни условия. Престъпление е да се погубят, докато стигнат до обитаемите континенти с модерни лаборатории. Ние ще имаме възможността тези проби да бъдат обработени още на място\", обясни проф. Христо Пимпирев. Той добави, че екипът ще работи по 8 научни проекта - биоложки, геоложки и от хуманитарните науки. Президентът Радев припомни, че тази година се навършват 30 години, откакто българската наука присъства на ледения континент. Според него България се е утвърдила като един от водещите изследователи там. \"С много любов и всеотдайност нашите полярници са създали една малка България на континента. Всяка следваща експедиция добавяше по нещо ново\", отчете Радев. Той изрази удовлетворението си, че България има солидно участие в тези важни за цялото човечество инициативи. Президентът заръча на полярниците да развеят гордо българския флаг.", "date": "2019.11.12", "title": "България ще има модерна лаборатория на Антарктида"}
{"url": "https://duma.bg/likvidatsiya-n203274", "text": "Бедните пенсионери да се хващат на работа, да стават активни, отсече вицепремиерът по икономическата и демографската политика Марияна Николова за бедността сред възрастните. То и сега по принуда пенсионерите са повече от активни и къде що има работа са готови да я захванат заради хляба и млякото всеки ден. Евростат го потвърди вчера - в България процентът на заетост за хората на възраст от 55 до 64 години се е удвоил през 2018 г. Не си мислете, че го правят от добро, а заради финансовата си сигурност. Особено след като излязат в пенсия с празни джобове и без перспектива за по-нататъшния си живот. Мизерията вирее неудържимо и вгорчава дните им, особено на тези, които са останали самотни. До 2050 г. хората над 80 години ще са една десета от всички българи. Но демографската криза, емиграцията, ниската раждаемост, високата смъртност, застаряването, които набират скорост, не вълнуват днешните управници, които в своя рахат даже и не мислят за политики в тази област. Най-много някоя русокоска, мотаеща се в кулоарите на властта, да роди бездушна до наглост идея. И опиянена от собственото си вдъхновение да не чуе глас народен, глас божи: ама ние, ако се активираме - ще ги ликвидираме!", "date": "2019.11.12", "title": " Ликвидация"}
{"url": "https://duma.bg/ninova-blagodari-na-novite-kmetove-i-obshtinari-n203271", "text": "Корнелия Нинова изпрати писмо с благодарност до новоизбраните кметове и общински съветници на левицата. \"Устояхте на безпрецедентен натиск, сплашвания и провокации. Трудното мина. Предстои по-трудното - да оправдаете надеждите и очакванията на своите съграждани. Имате нашата подкрепа. Благодаря ви, че бяхме заедно - единни и подкрепящи се\", пише председателката на БСП. \"Показахме на себе си и на цялото общество, че мотивацията и вдъхновението на социалистите не зависи от партийната субсидия. Вашите усилия в тази кампания дадоха надежда, че нашите ценности могат да обединяват и побеждават силните на деня\", подчертава тя. Нинова отбелязва, че не всички ще заемат позиции в местната власт, въпреки че го заслужават. \"Разбирам разочарованието ви, но не се отчайвайте! Вашето старание няма да бъде забравено. Вие сте богатството на партията. Имаме нужда от вашата енергия и сила. Промяната е трудна и бавна, но пътят е верен и трябва да го продължим заедно\", обърна се Нинова към кандидат-кметовете на левицата.", "date": "2019.11.12", "title": " Нинова благодари на новите кметове и общинари"}
{"url": "https://duma.bg/predizvesteniyat-izbor-na-geshev-e-na-14-noemvri-n203272", "text": "ВСС ще се произнесе за втори път кой да бъде новият главен прокурор този четвъртък. Предизвестеният резултат е ясен не само защото Иван Гешев е единственият кандидат, а и от дневния ред на магистратите. По първа точка те ще разгледат указа, с който президентът Румен Радев върна предложението за назначаването на Гешев, втората е повторно гласуване на единствената кандидатура. За да получи поста, настоящият заместник на Сотир Цацаров трябва да получи 17 гласа, при първия вот той събра подкрепа от 20 души, а само четири бяха против. И четиримата, които не го подкрепиха, са от Съдийската колегия на ВСС. \"Президентът е президент и конституцията му дава право както да подпише указ, така и да го върне. Конституцията дори не го задължава да мотивира връщането, в интерес на истината чест му прави, че той го направи по най-открития начин. Президентът обяви своите мотиви, дали ги приемам или не - това е съвсем друг въпрос. В това няма тъмен подтекст\", коментира вчера Цацаров. Той отново каза, че той ще гласува \"за\" настоящия си заместник. \"Не се притеснявам от \"поправителния изпит\". Някои хора се страхуват от закона и затова моят избор се оказа толкова труден\", заяви Иван Гешев. В отговор на въпрос дали Конституционният съд няма да спре избора му, той отвърна, че се търсела някаква възможност да се провали процедурата и кандидата в нея. По думите му заради работата му през последните години много хора се притеснявали, че прокуратурата активно противодейства на престъпността, били засегнати сериозни икономически интереси за милиарди. Той отново повтори тезата си, че е мишена на олигарси, някои от които още били в ареста. Гешев смята, че малък кръг от хора се страхуват от закона, главно тези, които нямат практиката да го спазват. Президентът не бил сред тях. Атанаска Дишева, която е сред четиримата членове на ВСС, гласували \"против\" кандидатурата на Гешев, обясни пред БНР, че ситуацията трябва да бъде обстойно обсъдена. \"Не мога да приема тезата, че това, което ВСС може да направи, е единствено прегласуване и в зависимост от резултата, от броя на гласовете, които бъдат постигнати, да се обсъждат мотивите на президента. Логиката е точно обратната\", заяви тя. Според нея в мотивите на президента за връщането на назначението се съдържат индикации за преценката му относно професионалните и нравствените качества на Гешев. Дишева сподели, че е притеснена след изказаната си критична позиция. \"Ако кажа друго, значи да ви излъжа. Човешко същество съм, освен това следя какво се случва в съдебната система, как се процедира в подобни случаи. Бях обект на много сериозна атака през миналата година за нещо, което изглежда доста по-незначително на фона на това, което в момента говоря и правя. Цената, която плащам, е огромна, не знам дали е оправдана. Много колеги, а и други хора, ми казаха, че за тях е важно да чуват глас и да усещат надежда\", заяви членът на ВСС.", "date": "2019.11.12", "title": "Предизвестеният избор на Гешев е на 14 ноември"}
{"url": "https://duma.bg/14-papki-s-narusheniya-na-vota-vnese-manolova-v-oik-n203273", "text": "Кандидатът за кмет на София Мая Манолова внесе в ОИК жалба за изборни нарушения, събрани в 14 папки. Екипът й е представил стотици примери за погазване на изборния процес, обобщени в четири групи - проблеми с избирателните списъци, с изборните протоколи, с бюлетините и с организацията на изборния процес. Освен разликата от над 100 000 гласоподаватели, обявени за техническа грешка, Манолова е установила и несъответствие между броя на гражданите на държави членки на ЕС, включени в избирателните списъци от ОИК, и броя им според общинската администрация. В първия списък те са 6700, а във втория - 44. Хванати са и много несъответствия между протоколите на СИК и тези от сайта на ЦИК. Разминавания, дописвания и поправки има в над 60% от протоколите в 900 секции.  Екипът на Манолова протестира и срещу огромния брой недействителни бюлетини на втория тур - 7000. В същото време в секциите с преобладаващо ромско население протоколите са изрядни и няма недействителни бюлетини. Съмнението е, че там е гласувано с предварително попълнени бюлетини.  Мая Манолова се обяви и срещу изнасяните данни от екзитполове в изборния ден, които са използвани за партийна пропаганда. По думите й те манипулативно са показвали разлика от 10 до 17 процента между кандидатите на втория тур с цел да откажат и демотивират гражданите да гласуват.  \"Не подаваме жалбата, за да пречим на работата на общината, а заради справедливостта и множеството злоупотреби с изборните права на столичани от изборната машина на ГЕРБ\", коментира Манолова. Тя ще сезира и международни институции като ОССЕ, ПАСЕ и Венецианската комисия за начина, по който се провеждат изборите у нас. Вчера започна и събирането на подписи под петиция за касиране на вота в София, за електронно и машинно гласуване, за ясни правила на екзитпола, за активна регистрация и за преференциално гласуване. Жалби до ОИК заради изборните нарушения внесоха по същото време и кандидатите за районни кметове от БСП на \"Искър\", \"Красна поляна\" и \"Люлин\". Документи с конкретни нарушения в 40 секции в район \"Искър\" представи кандидатът Борис Цветков. В една от секциите неправомерно са отчетени като недействителни 38 бюлетини за него заради неволен знак върху тях. По-рано през деня Цветков внесе в МС и в МВР 18 записа, на които се вижда как кандидатът за кмет на ГЕРБ Ивайло Цеков разговаря с ромски тартори и криминално проявени лица пред столичен магазин. Според Цветков заснетите са известни на хората от района като представители на криминалния свят. Той призова опонента си също да поиска отваряне на чувалите и повторно броене на бюлетините, за да може да управлява честно през следващите 4 години. По-рано стана ясно, че ПГ \"БСП за България\" организира днес среща, на която да бъде обсъдено подобряването на изборното законодателство. Социалистите отново ще настояват за въвеждане на машинното гласуване и за актуализация на избирателните списъци. Повод за инициирането на среща с парламентарно представените партии е огромният брой недействителни гласове от местния вот - над 600 000. ", "date": "2019.11.12", "title": "14 папки с нарушения на  вота внесе Манолова в ОИК"}
{"url": "https://duma.bg/otvaryat-pristanishte-varna-za-nay-tezhkite-korabi-n203263", "text": "350 млн. лева е стойността на проекта за удълбочаването на Варненския и Белославския залив. Това съобщи за bTV министърът на транспорта Росен Желязков. По негови думи това е инфраструктура за държавата, за да могат да влизат стоки и товари, а не се прави заради ТЕЦ-Варна, чиито собственик е Ахмед Доган. Ние не правим пристанище, а отваряме вратата към морето, изтъкна ресорният министър. \"Ще направим така, че врата на България по море - Варна, да бъде отворена за най-тежките кораби, които в момента не могат да влизат, каза още той. Желязков обясни, че проектът цели да има удълбочаване до 13 м. Според него това ще доведе до поевтиняване на транспорта и ще направи пристанището по-атрактивно. По думи на министъра в момента търговската конкуренция на Черно море е там, където отиват товарите. Искаме товарите да влизат през Варна, категоричен бе той.", "date": "2019.11.12", "title": " Отварят пристанище Варна за най-тежките кораби"}
{"url": "https://duma.bg/kratki-novini-n203255", "text": "Сръбският министър на външните работи Ивица Дачич заяви, че Гана е оттеглила признанието си за независимостта на Косово. Така Гана става 16-а страна, която оттегля признанието си на Косово от януари 2012 година. \"Гана беше и традиционен приятел на Югославия\", припомни Дачич.   Действащият държавен глава на Румъния Клаус Йоханис е победител в първия тур на президентските избори, предадоха агенциите. За него са гласували 39% от участвалите във вота. Следва бившата премиерка Виорика Данчила от Социалдемократическата партия с над 22%. Двамата отиват на балотаж. В телевизионно обръщение боливийският президент Ево Моралес обяви, че подава оставка след три седмици на кървави протести заради спорното му преизбиране и след като армията и полицията оттеглиха подкрепата си за него. Преди това оставки подадоха няколко министри и председателят на парламента. По-късно Моралес съобщи, че е предприет опит да бъде арестуван и къщата му е била атакувана. Мексико предложи убежище на Моралес, след като 20 членове на правителството и законодатели потърсиха убежище в посолството на страната в Ла Пас. 60-годишният Моралес е на власт от 2006 г.  Хановер стана първият град и първата столица на провинция в Германия, избрал кмет от турски произход. Белит Онай от германската партия на Зелените, спечели 52,9% от гласовете срещу консерватора Екхард Шолц, който получи 47,1%. Онай е адвокат по професия и е депутат в парламента на Долна Саксония от 2013 г. Полицията в Хонконг съобщи, че мъж е бил запален след разгорещен спор с маскирани продемократични протестиращи. Това личи от видеоклипа, разпространен в социалните мрежи, използван от протестиращи. От него се вижда мъж в зелена тениска, спорещ с хора на пешеходен мост. След това маскиран мъж хвърля течност върху мъжа и го запалва, докато тълпата се разпръсва, а жертвата неистово се опитва да свали тениската си. Мъжът е приет в болница в критично състояние.", "date": "2019.11.12", "title": "Кратки новини"}
{"url": "https://duma.bg/bashar-asad-amerika-gubi-hegemoniyata-si-n203256", "text": "Войната в Сирия е миниатюрен модел на третата световна война, която се води косвено, заяви сирийският президент Башар Асад в интервю за телевизия \"Раша тудей\". Проблемът със САЩ е, че те губят хегемонията си. И решиха да се бият с Русия, Иран, Сирия - с всички, които кажат \"не\". Дори със съюзници, дори и със западните правителства, ако кажат \"не\". Те са готови да се бият с тях. Значи американските партньори не са признати и затова сега се водят битки, каза той. По думите му сред \"Белите каски\" се мяркат лица, които са били в редиците на \"Ал Кайда\". Сред тях е и този, който отрязва главите на хората, има и един, който изяде сърцето на мъртъв войник. Всичко това лесно може да се намери в интернет, посочи Асад. Междувременно медиите съобщиха, че основателят на \"каските\" Джеймс льо Мезюре, е починал в Истанбул.  Асад посочи още, че \"Ислямска държава\" е имала двама партньори в разграбването на сирийския нефт - Турция и САЩ. Асад изключи среща с турския президент Реджеп Ердоган, докато турската армия се намира на територията на Сирия. Той все пак уточни, че не е против преговори и не разглежда Турция като враг. Врагът според него е Ердоган. ", "date": "2019.11.12", "title": " Башар Асад: Америка  губи хегемонията си"}
{"url": "https://duma.bg/mini-maritsa-iztok-poglashtat-novi-sela-n203254", "text": "Разширяването на \"Мини Марица изток\" е на път да погълне поредните села. Десетки жители на радневските Бели бряг и Трояново ще бъдат принудени за пореден път да напуснат домовете си до края на тази година. Повече от тях са на предела на живота си, но трябва да започнат да го градят отново. През годините жителите на селата са се обръщали към всевъзможни институции, но помощ не е дошла отникъде. \"Сагата с имотите на хората започва през 1980 година, когато с постановление на МС за развитие на въгледобива и решаване на някои проблеми в тогавашния Стопански минно-енергиен комплекс \"Марица изток\" седем села са обявени за изселване. Пет от тях - Търговище, Овчарци, Голяма и Малка Детелина и Гледачево вече са изселени и са изчезнали от картата на България\", припомня старозагорският депутат от \"БСП за България\" Георги Гьоков. С друго решение на МС от 2005 г. е предоставена концесия за добив на въглища за срок от 35 години на \"Мини Марица изток\". Жителите от селата Трояново и Бели бряг са предупредени, че ще бъдат изселвани през 2018 г., после през 2022 г., после през 2025 г. и т. н., без да се уточнява точно кога ще се случи това. И най-важното - точно как ще се случи. \"В същото време мините, които са със 100% държавно участие\", започват доброволно изкупуване на частни имоти в двете населени места. Досега са изкупени 212 къщи. До крайния срок за \"доброволното\" преселване трябва да постигнат споразумение със собствениците на още 20 къщи и на 14 дворни места. Оценките на имотите извършва \"Стройпроект\" ООД - избрана от дружеството лицензирана фирма. Собствениците на имоти в Бели бряг, които вече са продали къщите си на държавата, не са виждали докладите към оценките на имотите им. Но една част от местните не желаят да приемат цените, които им предлага въгледобивното дружество и настояват пред Министерството на енергетиката за промяна на оценките на имотите им. Според хората предложените парични компенсации са несправедливо малки. С тях е невъзможно да купят жилища другаде, което ги обрича на бедност и мизерия. Не е ясно и какви условия задават \"Мини Марица изток\" на лицензираните оценители, които наемат, за да оценяват имотите. На къща с двор, оценена от дружеството за 33 хил. лв., независим оценител определя цена от 80 хил. лв. Съветът на директорите във въгледобивното дружество е гласувал базови цени за различните категории земеделски земи в региона, които се изкупуват за разширяване на рудниците. Те варират между 150 и 1250 лв. за декар и не са актуализирани от 2007 г. Хората са притискани да продават на тези цени, тъй като в района няма реален пазар на земи, които влизат в концесията за въгледобив, а мините са единственият купувач монополист. През февруари т.г. жителите на Бели бряг и Трояново излязоха на протест в центъра на София срещу предлаганите от дружеството компенсации за принудителното им изселване. Преди месец пък от Екологичното сдружение \"За земята\" призоваваха енергийното министерство и Европейската банка за възстановяване и развитие (EБВР) да се включат адекватно в процеса, защото остават броени дни до края на годината, когато е крайният срок за доброволното изкупуване на имотите. Според природозащитниците енергийното дружество няма нито интерес, нито мотивация да се справи с казуса самостоятелно. ЕБВР е страна в спора, защото преди 5 години отпусна 15 млн. евро безвъзмездна финансова помощ на мините от Международния фонд \"Козлодуй\" за разширяване на дейността им. Парите вече са усвоени, а през пролетта на 2020 година новите багери ще бъдат пуснати в експлоатация. Грантът е обвързан с План за действие при преселването на жителите на Бели бряг. А той от своя страна - с политиката на банката при придобиването на земи, недоброволното преселване и икономическото преместване. Хвърлянето на една торба пари, определена според съществуващия, но неразвит и неатрактивен пазар на имоти в района, не е достатъчно, за да осигури достойно възмездяване на хората, за да започнат живота си отново на ново място. ЕБВР е оставила \"Мини Марица изток\" да протака с години финализирането на плана за преселване и накрая са приели дружеството да одобри план с тежки пропуски - непрецизен социален пакет, липса на всякаква форма на компенсация за нанесени морални вреди и липса на визия как ще се премести гробищният парк на селото или как ще се обезщетят хората за загубата на икономически продукт при закриване на кооперацията на селото. И всичко това при останали двайсетина домакинства, чиито имоти трябва да бъдат изкупени. Ще се стигне ли до принудително отчуждаване в Бели бряг след края на 2019 година, когато изтича срокът за доброволното изкупуване на къщите и имотите в селото? По-вероятно е тази процедура да бъде отложена, защото не е в съответствие с политиката на ЕБВР. Но не е възможно и да бъде отлагана безкрайно, тъй като през 2023 година фронтът на рудниците ще достигне селото. \"Съпротива от жителите на Бели бряг и Трояново на практика липсва. Конфликтът или спорът е искането за справедлива оценка на жилищата им, но и това не се случва. Тази оценка до голяма степен предопределя дали хората ще могат да се изселят, или да се устроят на друго място\", заяви Гьоков по време на парламентарния контрол в питане до министъра на енергетиката Теменужка Петков. Той я призова да се срещне с жителите на двете села и й зададе въпрос какви действия ще предприеме за решаване на проблемите на хората. Гьоков припомни подобен случай с изселването на селата Гледачево и Овчарово през 1982 година. Тогава с постановление на МС на жителите на двете населени места са предоставени парцели, които са с отстъпено право на строеж, без строителни такси, с пет години отстъпка да не плащат данък сгради. \"ДСК тогава им е дала приоритетно дългосрочни заеми. Няма да споменавам за примера в Германия, където с хората са работили психолози и са изселили хората по културен и европейски начин\", обърна се Гьоков към Петкова.  Оценката на всеки недвижим имот се извършва от лицензиран оценител на база анализ и описание на строителните характеристики, състояние на имотите, трайните насаждения и пазарна информация за извършените продажби през последните периоди на аналогични имоти в село Бели бряг и в други населени места от селищната система на община Раднево и съседните Гълъбово и Нова Загора, отговори витиевато енергийният министър. Петкова призна, че процедурата по заплащането на имотите се забавя поради ограничения финансов ресурс на \"Мини Марица изток\", но не пое никакъв ангажимент как да бъдат решени социалните и житейските проблеми на хората, които ще останат без домове.", "date": "2019.11.12", "title": "\"Мини Марица изток\" поглъщат нови села"}
{"url": "https://duma.bg/datata-n203252", "text": "1833 - РАЖДА СЕ АЛЕКСАНДЪР БОРОДИН, РУСКИ КОМПОЗИТОР (УМИРА 1887Г.). Много от музикалните му произведения са на историческа тематика. Целта му е да разкрие драматичната история на руския народ. Написал е три симфонии, от които втората е известната \"Богатирска\", и една симфонична картина - \"Из степите на Средна Азия\". През 1869 г. започва работа над операта \"Княз Игор\", която не успява да завърши приживе. Тя прозвучава за първи път на сцена през 1890 г. 1840 - РАЖДА СЕ ОГЮСТ РОДЕН, ФРЕНСКИ СКУЛПТОР (УМИРА 1917 Г.). Един от основоположниците на импресионизма в скулптурата. Признание за таланта си получава, когато държавата откупува две негови статуи - \"Йоан Кръстител\" и \"Крачещият мъж\". Негови са \"Мислителят\" (на снимката), \"Ева\", \"Мимолетна любов\" и др. Умира в дома си от премръзване, тъй като френското правителство не му отпуска пари за отопление. Завещава произведенията си на френския народ и сега те са в неговия музей в Париж и в Музея д'Орсе (Париж), а така също и в Музея на Роден във Филаделфия. 1897 - СЪЗДАДЕНА Е ВОЕННОМОРСКАТА БАЗА ВЪВ ВАРНА. Основана е с Указ 40 на княз Александър I Батенберг. За неин командир е назначен капитан II ранг Пол Пишон. Военният флот се разделя на Дунавска флотилия - с щаб в Русе, и Морска част - с щаб във Варна. 1943 - РАЖДА СЕ РАШО РАШЕВ, АРХЕОЛОГ, ПРОФЕСОР (УМИРА 2008 Г.). Посвещава се на най-мащабните археологически проучвания на столицата Плиска и нейната околност. Проучва и редица землени укрепления, крепости и некрополи от периода на Първото българско царство в Североизточна България около Силистра, Разград, Варна и Шумен. Директор на Археологическия институт с музей при БАН (2007-2008). Загива в пожара във влака София-Кардам на 28 февруари 2008 г. 1973 - ЗАПОЧВА ПЪРВОТО ТУРНЕ НА \"КУИН\". Британската рок група, създадена през 1970 г., е една от най-успешните музикални групи на всички времена. Нейни членове са Фреди Меркюри (вокал), Брайън Мей (соло китара, вокали), Джон Дийкън (бас китара) и Роджър Тейлър (барабани, вокали). Издават общо 18 албума, 18 сингъла и 10 DVD-та, от които са продадени над 300 млн. копия в световен мащаб. Албумът им от 1977 г. \"News of the World\" съдържа два от най-известните рок химни \"We Will Rock You\" и \"We Are the Champions\". 1980 - НАПРАВЕНИ СА ПЪРВИ СНИМКИ НА ПРЪСТЕНИТЕ НА САТУРН. Това става възможно, след като космическият апарат на НАСА \"Вояджър 1\" се доближава максимално до планетата. Шестата поред планета от Слънчевата система и втората по големина след Юпитер е известна най-вече с пръстените си, съставени от лед и космически прах. 1991 - 250 ДУШИ ЗАГИВАТ ПРИ СТУДЕНТСКА ДЕМОНСТРАЦИЯ В ТИМОР. Индонезийската армия открива огън по младите хора, които демонстрират по повод погребението на техен колега. Загиват 250 души, а 280 се смятат за изчезнали.", "date": "2019.11.12", "title": "Датата"}
{"url": "https://duma.bg/mechtite-se-sbadvat-n203259", "text": "Преди няма и месец Брюксел зашлеви шамар на Скопие и Тирана, като отказа да насрочи дата за начало на преговори за членството на двете страни  в Европейския съюз. Това бе истински студен душ за тях, тъй като бяха изпълнили всичките препоръки на ЕС, и се надяваха и европейците да сдържат обещанието си. За чест на балканските ни съседи трябва да кажем, че въпреки удара те не показаха отчаяние, а се захванаха сами да оправят живота си. През изминалите почивни дни лидерите на Северна Македония, Сърбия и Албания договориха в Охрид конкретни мерки за улесняване на движението на стоки, услуги и хора в Западните Балкани. Инициативата стана известна като \"мини Шенген\". И целта е много вярна - по-добър живот за всички в едни съвременни, спокойни и най-накрая обединени Балкани. Очаква се свободата на движението да има много ефекти и да повиши конкурентоспособността на целия регион, който има потенциал от 12 милиона жители. Спомням си, когато в края на 90-те България тепърва се напъваше да става член на Евросъюза, от Брюксел настойчиво ни убеждаваха първо да се обединим тук, на Балканите, а после всички заедно да влизаме в общността. Тогава не искахме да чуем за това. Напротив, състезавахме се със съседна Румъния коя страна първо ще изпълни критериите на Брюксел. Е, приеха ни едновременно с румънците, ама ние още се вглеждаме кой кого и в какво е изпреварил. Съседите ни се оказаха по-умни. Брюксел не им отвори вратата, но те отвориха своя. И поканиха и другите от Западните Балкани да се присъединят към инициативата. Съдейки по присъствието в Охрид на представителите на Босна и Херцеговина и Черна гора, балканският \"мини Шенген\" скоро ще обхване не само три страни. Засега само Косово се дърпа. Крайно време е обаче Балканите да забравят за омразата, конфликтите и разделението. Двадесет и първи век е все пак и мечтата за обединени Балкани е на път да се сбъдне. ", "date": "2019.11.12", "title": "Мечтите се сбъдват"}
{"url": "https://duma.bg/v-berlin-se-dogovoriha-za-pensionnata-reforma-n203258", "text": "Управляващите в Германия консерватори и социалисти постигнаха окончателно споразумение за повишаване на пенсиите на работещите с ниски доходи. Сделката дойде след 6-часови преговори на коалиционните партньори при канцлера Ангела Меркел. Тя ще струва на държавата милиард и 500 милиона евро - допълнителни разходи, от които ще бъдат облагодетелствани милион и 500 хиляди души, които имат поне 35 години стаж. Лидерът на ХДС Анегрет Крамп-Каренбауер подчерта, че с това решение се намалява рискът от бедността сред възрастните германци. В хода на продължителните преговори по-рано високопоставени фигури от ГСДП заплашиха, че ще напуснат коалицията с християндемократите, ако не бъде постигнат компромис. Временният им лидер Малу Драйер го нарече нов \"темел\" в социалната политика. Споразумението, което предвижда и други промени в пенсионната система, трябва да бъде одобрено от депутатите, но партийните лидери обявиха, че са уверени, че ще мине в Бундестага. Високопоставени социалдемократи предупредиха, че без компромис по техния ключов проект ще бъде трудно да се запази коалицията до следващите парламентарни избори през 2021 г. Според агенция Ройтерс, доволни вероятно ще останат и Европейската комисия, и Международният валутен фонд, които подканяха многократно Берлин да използва бюджетните излишъци за стимулиране на вътрешното потребление. Германската икономика се сви през второто тримесечие с 0,1 на сто. Негативни са и очакванията за третото тримесечие - данни за което ще бъдат оповестени в четвъртък. В замяна на отстъпките си за пенсиите, консерваторите изтръгнаха от коалиционните си партньори съгласие за намаляване на осигурителната тежест на работодателите от 2022 година. Договорено беше и създаването на 10-милиарден фонд за инвестиране в т.нар. технологии на бъдещето, улесняващи дигитализацията и укрепващи опазването на околната среда.", "date": "2019.11.12", "title": "В Берлин се договориха  за пенсионната реформа"}
{"url": "https://duma.bg/zdrave-mu-kazhi!-n203253", "text": "Циникът е казал: \"Да обещаеш е нещо божествено, но да изпълниш обещанието си - груба еснафщина!\" Поне по отношение на възнагражденията на медицинските специалисти МЗ имаше точно такова отношение през 2019 г. Сега очакванията за нещо по-добро в системата на здравеопазването вече се възлагат на бюджета за идната година.  От години се говори за профилактиката на заболяванията, но не се прави почти нищо. Прекалено малко се прави и за първичната извънболнична медицинска помощ (ПИМП), чието лице са общопрактикуващите лекари. Не напразно, за да провеждат адекватна профилактика и своевременна диагностика, от националното им сдружение поискаха 25 млн. лв. повече над тазгодишните средства. Но заложените в проектобюджета на НЗОК за 2020 г. средства са само с 19 млн. лв. повече. Въпреки това се оказва, че делът на извънболничната помощ намалява - докато през 2015 г. е бил 6.1%, догодина ще бъде 5.2%. Въпросните 19 млн. лв. отгоре ще дадат на едно джипи  Друг проблем е намаляването на общопрактикуващите лекари. Безперспективността пред тази крайъгълна специалност се засилва: личните лекари до 50 г. са едва 12% и едва 45-50 от тях в цялата страна са до 39 г., казва председателят на Сдружението на общопрактикуващите лекари доц. д-р Любомир Киров.  Подобно е положението и със специализираната извънболнична медицинска помощ (СИМП), като за 5 години делът й в здравноосигурителните плащания спада от 6.7 на 5.9%.  Детайлните разчети за всяко изследване на клинична лаборатория, микробиология, патология, имунология, както и на образните изследвания показват, че и медико-диагностичната дейност изисква повече средства, за да бъде прецизирано и установяването, и адекватното лечение на пациентите. Затова и лекари предлагат в следващия Национален рамков договор да бъдат увеличени цените на медицинските изследвания средно с 20%. Отново най-много пари се дават за болниците и лекарствата. Така 50% от здравноосигурителните плащания догодина ще са за болнична помощ, а 28% - за лекарства. За сравнение: делът на лекарствата, плащани от обществения фонд в страните от ЕС, са от 13 до 22% от осигурителните плащания. \"Защото 50% дял от разходите за един обществен осигурителен фонд за болнична помощ няма никъде по света. Никъде по света няма и 30% за лекарства\", казва дори управителят на касата д-р Дечо Дечев по време на заседанието на Надзорния й съвет.  Разходите за извънболнична дейност са 11,3%, при средно над 25% за страните от ЕС. Впрочем, оказва се, че и ръстът от 200 или 245 млн. лв. на парите за болнична помощ, не са дадени допълнително, а се получават, следвайки структурата на разходите от предните години. \"Те се получават математически, тъй като имаме 7.5% ръст на болничната помощ и добавяме част от средствата от намалението за социалната сигурност (от 100 млн. лв.) и се получават 220 млн. лв.\", коментира Григор Димитров по време за заседание на надзора.  С близо 13 млн. лв. повече ще бъдат и парите за дентална помощ. Но и те ще са недостатъчни, защото ще стигнат само за безплатните протези на възрастните хора. През т.г. съдът реши, че е дискриминация НЗОК да плаща само протезите на хората от 65 до 69 г. Изключително бедният пакет дентални услуги, плащани от НЗОК за хората над 18 г., изобщо не предвижда например усложненията от зъбния кариес, категорични са зъболекарите. Така относителният дял на парите за зъболечение в годините е паднал от 9 на 4%. Становището на Българския лекарски съюз е кратко и ясно: да се увеличат парите за ПИМП и СИМП с 18 млн. лв., а обемите дейност в болничната помощ да бъдат намалени.  За поредна година профилактиката на заболяванията е само на приказки. И елементарният пример са неваксинираните деца и подрастващи, които мине се не мине стават жертва на морбили или друго предотвратимо с ваксини инфекциозно заболяване. Да не говорим за чаканата от 2008 г., но все още неписана Национална програма за борба с диабета или за съществуващата, но неработеща Национална програма за превенция на хроничните незаразни болести, чийто общ бюджет за 2014-2020 г. е 147,8 млн.лв. Почти  - от 160 431 800 лв. за т.г. на 70 094 200 лв. за 2020 г. Тази бомба със закъснител със сигурност ще избухне с пълна сила в най-малко очаквания момент. Не без значение са заведените в съда дела за неплатена надлимитна дейност на болниците. Последните 2 години показаха, че болниците печелят делата, а касата ще има нужда от поне още 150 млн. лв., за да плаща за гяволъка на бившия здравен министър Петър Москов. Какво трябва да се направи е говорено и писано неведнъж, но то никога през последните 10 години не е сторено. Според надзорника от БСК Григор Димитров, анализът на приходната част на бюджета на НЗОК показва, че се предвижда  от работещите да бъде 81-82 лв. В същото време средната осигурителна вноска на един пенсионер ще бъде 32 лв.; толкова ще бъде и за деца, за студенти, безработни, затворници, бежанци и др., за които плаща държавата. Т.е. за поредна година държавата ще продължава да плаща 2,7 пъти по-малко за хората, които осигурява. Което означава, че 30% от здравноосигурените ще плащат за 70% от ползвателите на здравни услуги. Решението е едно: държавата да престане да плаща здравните осигуровки на държавни служители, полицаи, магистрати и др. и да поеме грижата за хората, които не могат сами да се справят. Колкото и управляващите да твърдят, че бюджетът за здраве е устойчив, че гарантира стабилност и предвидимост, реалността изглежда по съвършено по` друг начин и отново сме свидетели на един  От него не може да се очаква кой знае какво качество на здравеопазване, неочакваните и непредвидени разходи дебнат зад всеки ъгъл. Според Асоциацията на индустриалния капитал, отново съотношението болнична помощ и лекарства към превенция и профилактика е 8:1, докато в страните от ЕС то е 2:1! Не се вижда и решение на проблема с възнагражденията на медицинските служители. Дано съм лош пророк, но общинските болници например в началото на годината пък ще изпаднат в безпътица, защото парите за нищо няма да им стигнат. Навярно пак ще протестират и пак правителството ще им подхвърли милостиня от 20-30 млн. лв., които по-късно може да се окаже, че са доста по-малко. Е, може би числата за размисъл по-горе са доста. Но как иначе да се обясни, че в здравеопазването лъжите и манипулациите ще продължат и догодина? Здравеопазването у нас се случва, въпреки управленските пропуски, недостатъци, бездействие или дори вредно действие. Новостите в световната медицина не заобикалят България, но това е само благодарение на ентусиазма и професионализма на лекари и медицински служители и на далновидността на отделни ръководители на лечебни заведения. Друг е въпросът, че с действията си управниците през последните 10 години връзват ръцете на повечето ръководители на държавни и общински лечебни заведения.", "date": "2019.11.12", "title": "Здраве му кажи!"}
{"url": "https://duma.bg/gazovi-igrichki-n203260", "text": "\"Варна, Варна - пристанище на Шумен\", пееше някога Тодор Колев и публиката се заливаше от смях. Сега отново има повод за смях, само смешникът е друг и песента звучи с променен текст - \"Варна, Варна - пристанище на Атина\". Премиерът Борисов предложи тази идея, проверявайки строителството на газовата връзка между България и Гърция. Удобен повод обществеността да бъде облъчена с поредната доза мантри - диверсификация на доставките, газова независимост и т.н. А истината е прозаична. Според нея трасето за доставка на втечнен американски газ от Александруполис за България не трябва да изостава от \"Турски поток\", който ще се захранва с руско синьо гориво. България се мъчи да реди сложен газов пъзел. В него влизат и плановете  за хъб \"Балкан\", и участие в терминала за втечнен газ край Александруполис. Много се бърза и за интерконектора с Гърция. Ако се съди по действията на властта по нея трябва колкото може по-бързо да потече американски газ, доставян до Александруполис с кораби.  Очакванията са при спиране от догодина на сегашните руски доставки през българска територия по Трансбалканския газопровод (ТБГ) от Украйна и Румъния до Турция, Гърция и Македония загубите да са над 1 млрд. лв. Спирането на ТБГ означава, че сега необходимите за вътрешното потребление около 3 млрд. куб. м газ годишно вече ще идват по \"Турски поток\". Тъй като от края на 2020 г. \"Булгаргаз\" трябва да започне да внася 1 млрд. куб. м газ през газовата връзка с Гърция, предстои да се види как ще се наместят тези обеми спрямо сегашните руски доставки. Реално параметрите на смяната на трасето на руските газови доставки за и през България, както и финансовите условия за това, все още не са уточнени и тепърва ще стане ясно как българското правителство ще си изиграе картите. Само да не се окаже, че си правим сметките без кръчмар и че сме евтини на брашното и скъпи на триците, предпочитайки втечнен газ от САЩ пред руско синьо гориво. ", "date": "2019.11.12", "title": "Газови игрички"}
{"url": "https://duma.bg/den-na-kompleksarya-n203261", "text": "Привнесеният от чужбина \"Черен петък\" го превърнаха и в нашенски \"обичай\", а наближи ли предварително планираната за целта дата, разни организации започват да облъчват общественото мнение каква аванта се задавала. Статистиките преди и след \"събитието\" понякога са толкова бомбастични, че човек остава с впечатлението за българите като за хора, които не си знаят парите. До 29 ноември има повече от 2 седмици, но отсега е изчислено, че над половината народ ще се възползва от намаленията, като средно всеки щял да изхарчи по 500 лева. Да оставим настрана търговските трикове за случая - всеки информиран човек е наясно, че в такива магазини вдигат изкуствено цените няколко дни преди черния петък, а после, като леко ги намалят, излиза почти същото, но се печели от високия оборот. А замисляли ли сте се кои хора всъщност се юрват по молове и вериги и харчат като невидели? Защото, като изключим столицата, където живеят тия от \"голямото добрутро\", в останалата България за огромната част от хората всеки ден е черен. И да пръснат 500 лева ей така означава да стягат колана цял месец.    Откакто се правим на западняци, впрочем и по тая линия, сме доказали, че нямаме култура на пазаруване. Черният петък не е нормален у нас. Никой на запад например не пазарува на изплащане на този ден. Купуват се предимно продукти от стари колекции и по-стари модели на много ниски цени. Тук уж се правят отстъпки на всичко, а реално няма почти такива. Всеки да купува каквото му е нужно и според възможностите. Другото е комплексарщина и нисък интелект. Супер консуматорство на малките умове... Купувайте до спукване! После гласувайте! Слугувайте, работете за малко пари и така до старини! Един ден се събуждаш на 85 и разбираш, че не си живял и грам! Умирайки накрая, ще имаш само тази мисъл в главата...  ", "date": "2019.11.12", "title": " Ден на комплексаря"}
{"url": "https://duma.bg/sotsialistite-pechelyat-izborite-v-ispaniya-n203257", "text": "Четвъртите парламентарни избори за последните 4 г. в Испания завършиха без категоричен победител. Управляващите социалисти спечелиха най-голяма подкрепа, но няма да получат мнозинство в парламента. Те получават 120 от общо 350-те места в парламента. Това е с три места по-малко от последните общи избори през април и далеч от необходимите 176 места за постигане на парламентарно мнозинство. На второ място се нарежда консервативната Народна партия с 88 мандата. В същото време крайнодясната партия  \"Вокс\" удвои резултата си от предишните избори и вече ще разполага с 52 места. Големите губещи са крайнолявата \"Подемос\" с 26 места и либералната \"Сиудаданос\", която взема едва 10 места в сравнение с 57 през април. Изпълняващият длъжността министър-председател на Испания и лидер на социалистите Педро Санчес обеща да сформира стабилно правителство. Той призова политическите си противници за подкрепа, за да се сложи край на продължаващия с месеци политически блокаж.", "date": "2019.11.12", "title": "Социалистите печелят  изборите в Испания"}
{"url": "https://duma.bg/nay-vazrastnata-dvoyka-raznuva-80-godini-brak-n203243", "text": "С обща възраст от 211 години съпрузи в Остин, Тексас, са обявени за най-старата жива двойка в света от Книгата за рекордите на Гинес, съобщи Си Ен Ен. Джон Хендерсън е на 106, а съпругата му Шарлот е на 105 години. Двамата имат любовна история, която буквално е издържала на изпитанието на времето. На 15 декември те ще отбележат 80 години брак. Запознават се в Тексаския университет през 1934 г. Шарлот следва за учител, докато Джон е защитник във футболния отбор. Сключват брак през 1939 г. по време на Голямата депресия и харчат само 7 долара за хотелска стая на медения си месец. Всъщност Джон е и най-възрастният жив бивш футболист. За последните 84 години той има традиция да посещава поне по един мач всяка година. И двамата все още са много здрави, а Джон прави упражнения всеки ден. Преди 10 години се преместват в \"Лонгорн вилидж\" - общност за стари хора, свързана с възпитаници на университета в Тексас. На въпроса каква е тайната на дългия живот и щастливия брак Джон отговаря: \"Бъдете умерени и се отнасяйте сърдечно към своята половинка.\"", "date": "2019.11.12", "title": " Най-възрастната двойка разнува 80 години брак"}
{"url": "https://duma.bg/studenti-boryat-stresa-v-grob-n203240", "text": "Студенти от университета \"Радбауд\" в холандския град Неймеген преборват стреса от изпитите, като лежат в открит гроб, където медитират, пише \"Мирър\". В кампуса на вуза има параклис, а зад него е изкопана яма. Тя може да бъде резервирана от всички желаещи, за да я ползват минимум 30 минути до цели 3 часа. Не е много лесно младите хора да се доберат до гроба, тъй като са съставени дълги списъци от желаещи да го посетят. На мястото е изписана латинската сентенция Memento Mori - \"Помни, че си смъртен\". В \"пречистващия\" трап има одеяло и постелка за йога упражнения. Според създателя на услугата Джон Хакинг в гроба студентите могат да си дадат сметка, че изпитите не са най-важни в този живот. Има нещо много по-ценно - отредените ни дни, в които трябва да осмислим всяка минута от земния си път.", "date": "2019.11.12", "title": " Студенти борят стреса в гроб"}
{"url": "https://duma.bg/maymuni-hodyat-na-restorant-n203241", "text": "Две маймуни в Малайзия живеят заедно като женена двойка, ходят на ресторант и спят в човешко легло, пише \"Дейли стар\". За мъжкия Джей Кей и женската Шаки се грижи Джамил Исмаил от Куала Лумпур. Двата макака често се снимат, облечени в човешки дрехи и се извеждат, за да се насладят на обичайни срещи за вечеря заедно, много от които са забавление за минувачите. Джамил, който е специализиран в спасяването на котки, е направил жеста и към двете вече опитомени маймуни, застрашени от живот в клетка. \"И двамата са с мен вече 9 години\", сподели Исмаил. Но да накара маймуните да се приспособят към живота на семейна двойка не е било лесно и е отнело време, за да свикнат със съвременните правила на нормално човешко домакинство. \"Докато това стана, наистина имах големи главоболия. Приличаха на деца, но 10 пъти по-лошо от това. Цялата ми къща беше разрушена. Всичко в нея беше наопаки. Имах аквариум, но рибите за малко щяха да умрат без вода на пода. Всичко в хладилника се изваждаше. Но това траеше само от 3 до 4 години, след това станаха послушни\", разказва Джамил. Що се отнася до тези, които казват, че обличането на маймуни като хора е жестоко, мъжът сподели: \"Така хората ги уважават повече. Не искам да ги разглеждат като същества от най-нисък клас в света.\" Освен че ги оставя да гледат телевизия, да сърфират в интернет, да ходят на екскурзии и да спят заедно в подобно на човешко легло, Исмаил сменя дрехите и чаршафите им всеки ден. Тези сладки космати същества може да изглеждат безобидни, но могат да бъдат и агресивни и да пренасят смъртоносни заболявания като бяс и херпес. Известно е, че макаците в дивата природа са отявлени крадци и дори се събират на групи, като проявяват агресия към хората. За техните разрушителни инстинкти е известно, че прогонват представители на местното население от домовете им. В Индия, където маймуните се смятат за свещени, уличните банди от малки примати са превзели жилищните помещения на манастир, подтиквайки благотворителна организация да се моли за помощ за поставяне на решетки на прозорците. В Тайланд макаците са известни с това, че тероризират и крадат храна и дори бира от туристи, разположили се на пясъчни райски острови, за да търсят спокойствие.", "date": "2019.11.12", "title": "Маймуни ходят на ресторант"}
{"url": "https://duma.bg/plastmasovite-pribori-izpuskat-vredni-himikali-n203242", "text": "Пластмасовите шпатули и лъжици за готвене често съдържат химикали, които при загряване може да преминат в храната, съобщи \"Дейли мейл\". Такива са олигомерите, които се освобождават при температура над 70 градуса. Ако бъдат погълнати, може да предизвикат заболявания на черния дроб и щитовидната жлеза. Свързвани са също с безплодие, рак и висок холестерол. Предупреждението издаде Германският федерален институт за оценка на рисковете. Експертите припомниха, че пластмасовите прибори се правят от синтетични химикали, за да издържат на високи температури и в тях да не проникват мазнини. Доколко токсични са олигомерите за хората, има малко данни. Германският институт е оценил риска на базата на известното за ефекта на химикали с подобна структура. Според този подход съвсем малко количество - 90 микрограма, може да е опасно за човек с тегло 60 кг.", "date": "2019.11.12", "title": "Пластмасовите прибори изпускат вредни химикали"}
{"url": "https://duma.bg/balgari-specheliha-turnira-po-strelba-s-traditsionen-lak-n203244", "text": "Българи станаха победители на най-големия международен турнир по стрелба с традиционен лък, който се проведе в събота на територията на Исторически парк. Мария Терзиева е първа сред децата, Йоана Няголова спечели при жените, Антон Георгиев стана първи при мъжете. В състезанието участваха 61 души от България, Турция и Румъния. Всички са били с традиционни средновековни облекла. Дисциплините, в които се състезаваха, бяха общо седем. Организаторите от българска страна - Клуб за възстановки \"Величие\" и Историческо изкуство, бяха подготвили и изненада: още една дисциплина, но тя не се вземаше предвид при крайното класиране - стрелба по 3 висящи от въже гърненца, които криеха отделна награда.", "date": "2019.11.12", "title": "Българи спечелиха турнира по стрелба с традиционен лък"}
{"url": "https://duma.bg/borbata-za-ravnopravie-belyaza-zhenski-pravila-n203245", "text": "Две французойки - Олимпия дьо Гуж и Симон дьо Бовоар, писателки и силни дами, борещи се за равноправието на жените, станаха вдъхновение за нова модна линия. Младата дизайнерка Диляна Матеева впечатлява с най-актуалната си колекция Lady`s rules (\"Женски правила\") за сезон есен-зима 2019-2020. В свежите предложения на модния бранд Art.Look се открояват вталените палта и сака с изчистени силуети. Те леко наподобяват мъжката линия и символизират силата на жените. Други акценти на дизайнерката са А-симетрични. Включени са и елементи, заимствани от конструкцията на роклята. Материите са мек кашмир, фина вълна и памук. В Lady`s rules е поставен акцент върху панталоните и гащеризоните с прав или разкроен силует. Те дават свобода и комфорт на движението по време на \"битките\" с всекидневните ангажименти, като същевременно излъчват женственост. Ясно личи свободата както на разкроената, така и на правата пола. И този път в колекцията на Диляна Матеева присъстват характерните за нейния дизайнерски почерк ръчно рисувани женски лица върху някои от саката, гащеризоните и роклите. В модните си предложения за сезон есен-зима 2019-2020 авторката е заложила на скромна палитра с бежово, бяло, синьо и червено. Базисни са цветовете на френското знаме. Комбинирани са материите кашмир, вълна, еко кожа и памук, които придават женственост, класа, лекота и комфорт. Колекцията съчетава практичност и елегантност с бунтарство и свобода. Непокорството на женската природа се забелязва дори и в по-деловите аутфити, в които класическата визия е изместена от ръчни рисунки, изкривени линии на силуета, драперии и контрастиращи цветове почти във всяка дреха.", "date": "2019.11.12", "title": "Борбата за равноправие беляза \"Женски правила\""}
{"url": "https://duma.bg/antihrist-igrayat-utre-v-nov-teatar-ndk-n203247", "text": "Елена Петрова, Веселин Калановски, Ники Сотиров и Любомир Ковачев ще видим в пиесата \"Антихрист\" по едноименния роман на Емилиян Станев на 13 ноември от 19.30 ч. в Нов театър НДК. Драматизацията и режисурата са на Бойко Илиев.", "date": "2019.11.12", "title": "\"Антихрист\" играят утре в Нов театър НДК"}
{"url": "https://duma.bg/sreshta-s-poeta-peycho-kanev-v-ruse-n203246", "text": "Регионалната библиотека \"Любен Каравелов\" в Русе представя Пейчо Кънев. Четенето е част от турнето за представянето на новата му книга \"Последната вечеря\". Кънев ще чете избрани части от нея, както и някои съвсем нови неща. Пейчо Кънев е автор на 6 книги с поезия и един сборник с разкази, публикувани в България, Америка и Европа. Съосновател и главен редактор е на литературното издателство \"Kanev Books\", Ню Йорк - от 2010 до 2013 г. Срещата в Русе е на 15 ноември от 18 ч., вход свободен. ", "date": "2019.11.12", "title": "Среща с поета Пейчо Кънев в Русе"}
{"url": "https://duma.bg/bogomir-lazov-i-balgarskiyat-akvarel-n203248", "text": "\"Изложбата \"Богомир Лазов (1906-1969) и българският акварел\", която беше представена от Националната галерия, \"Квадрат 500\", в периода 30 юли - 29 септември, се открива в Художествената галерия \"Владимир Димитров - Майстора\" в Кюстендил на 14 ноември от 17.30 ч. За мнозина експозицията ще бъде откритие. Богомир Лазов следва при проф. Никола Маринов в Художествената академия. Член е на Дружеството на новите художници още от неговото основаване през 1931 г.; един от \"кюстендилската художествена школа\", както я нарича Асен Василиев, заедно с приятелите си Владимир Димитров - Майстора, Кирил Цонев, Иван Ненов, Борис Елисеев, Стоян Венев, Мориц Бенционов, Николай Дюлгеров, Евтим Томов, Асен Василиев и др. През 1930-те живописните търсения на Богомир Лазов са изцяло в духа на времето, на Новите художници, на синтетизма и на новата предметност. Вярващ като Майстора, че \"човек е най-смислен с творчеството си там, където се е родил\", през 1939-а Лазов се завръща в родния Кюстендил и остава там до края на живота си. Това го отдалечава от центъра на художествения живот, маргинализира го, но му позволява да създаде в близък контакт с природата едно богато и лирично творчество. Текстът е от публикация на Националната галерия, която представи изложбата през лятото.", "date": "2019.11.12", "title": "Богомир Лазов и българският акварел"}
{"url": "https://duma.bg/elena-andreeva-gostuva-v-stara-zagora-i-sofiya-n203249", "text": "Унищожението на култури е посегателство, за което няма прошка, споделя Елена Андреева в разговор с Димка Кабаиванова. \"Тя видя Слънцето в Хаоса на Земята. Призна, че сърцето й е медена камбана, равновесие намери след взривяване на душата, а в застигащия порой покори страстта и с плам намери себе си в поезията, нумерологията и холистичната терапия\" - така Кабаиванова представя авторката на 8 стихосбирки.  Критици определят поезията й като философска, родена от преживяното и осмисленото през житейския й път. Стиховете й се възприемат като Светлина, като слово, което превръща човешкия Хаос в предизвикателен Космос. Елена Андреева ще представи творби от трите си най-нови книги - \"Когато те застигне порой\", \"Плам\" и \"Душко-Добродушко\", както и от \"В хаоса на Земята - видях Слънцето\" в Стара Загора днес, 12 ноември, от 17.30 ч. в арт залата на читалище \"Св. Климент Охридски\". За авторката ще говори Красимира Бобева, а стихове ще чете Росица Катранджиева. Ще присъстват членове на литературния клуб \"Райна Княгиня\" и Женски клуб. Днес по обяд, от 14.30 ч. Елена Андреева ще бъде гост в студито на телевизия Стара Загора. Поетесата ще се срещне с читатели и събратя по перо в салона на Славянското дружество в София на 18 ноември от 17 ч. Там ще я представи Марин Кадиев, председател на СНБП, в който Елена Андреева членува от 2008 г. Нейни стихове ще чете Лили Николова, секретар на съюза.", "date": "2019.11.12", "title": "Елена Андреева гостува в Стара Загора и София"}
{"url": "https://duma.bg/desi-dobreva-otnovo-shte-raztarsi-zala-1-na-ndk-n203250", "text": "В навечерието на зимата - днес, 12 ноември, Деси ще сгрее и внесе уют в душите ни с нова порция емоция. Нейната запазена марка. Година и половина след първия си концерт в емблематичната зала 1 на НДК, за Деси се случиха много и все хубави неща: сингълът й \"ДОС\" покори радиостанциите в България, а отскоро надхвърли и пределите на родината - след Словения вече звучи в националното радио на Германия \"ARD\".  Видеоклиповете на споменатата \"ДОС\" и \"Песен на Червената шапчица\", които Деси засне, се радват на все по-нарастващ интерес, а до Нова година предстои да излязат още два видеоклипа на прекрасни песни, научи ДУМА от Мони Крумов.  След препълнените спортни зали във Варна и Пловдив, десетките концерти в цялата страна и турнетата й в САЩ, Австралия, Нова Зеландия и Европа, Деси продължава да увеличава своята публика. И така дойде време за нова среща в зала 1 на НДК с Деси Добрева - ангелски глас и дяволска стихия в едно на сцената. Изненадите и гостите на концерта са македонският виртуоз Джамбо Агушеви, 100 каба гайди, Цветан Недялков, Михаил Йосифов и още много... Най-новият клип на Деси е към песента \"Тъпан реге\" - музика и текст народни, аранжимент Деси Добрева и Алекс Нушев, смесване Алекс Нушев, мастеринг Юлиан Янев @ JJ Mastering, продуцент Деси Добрева.", "date": "2019.11.12", "title": "Деси Добрева отново ще разтърси зала 1 на НДК"}
{"url": "https://duma.bg/zanev-zameni-nedyalkov-n203230", "text": "Приемникът му Георги Дерменджиев пък обяви, че е викнал топфутболистите на България за дебюта си начело на националите. В четвъртък \"лъвовете\" посрещат Парагвай в контрола, а в неделя отново в София играят с Чехия в заключителна евроквалификация. Новият селекционер се надява именно от тези мачове да започне възраждането на отбора, като планира през пролетта националите да са в добра форма за заключителната част в Лигата на нациите. \"Отборът ни има потенциал и мисля да оправдая доверието. Всеки треньор желае да започне с победа и аз не правя изключение. Искам отборът да е по-отговорен, но и да играе по-свободно. Ще разговарям с всеки футболист на лагера. Важното е играчите да са готови през март, когато са баражите. Обнадежден съм. Не мисля, че съм забравил да викна някой. Това, което е, е най-доброто. Ивелин Попов ще продължи да е капитан и при мен\", заяви Дерменджиев, след като събра играчите вчера.", "date": "2019.11.12", "title": "Занев замени Недялков"}
{"url": "https://duma.bg/rezultati-efbet-liga-xvi-krag-n203229", "text": " Бакалов (90+1);   Тонев (47);   Василев (42-д); Локо Пд - Ботев Вр 2:0 1:0 Алмейда (33) 2:0 Г. Илиев (90);   Руменов (45+2-д);   Соу (66),   Шоколаров (С-87);   Царско село - Дунав   4. ЦСКА Сф    16     9    4     3    28:14    31  5. Славия    16     6    5     5    18:18    23  6. Арда    16     6    4     6    20:23    22  7. Черно море    16     5    6     5    17:15    21  8. Берое    16     7    0     9    24:25    21  9. Етър    16     4    5     7    15:27    17 10. Ботев Пд    16     4    4     8    13:22    16 11. Царско село    15     4    3     8    16:22    15 12. Дунав    15     3    4     8    13:22    13 13. Ботев Вр    16     3    4     9    15:28    13 14. Витоша Б    16     1    1    14    10:34     4 XVII кръг: 22.11 (петък), 17.30: Арда - Витоша Б (Диема спорт); събота, 12.30: Славия - Черно море (Нова спорт); 15.00: Ботев Вр - ЦСКА Сф (Диема спорт); 17.30: Лудогорец - Локо Пд (Диема спорт); неделя, 15.15: Дунав - Берое (Диема спорт); 17.45: Левски - Царско село (Диема спорт); понеделник, 17.30: Ботев Пд - Етър (Диема спорт).", "date": "2019.11.12", "title": "Резултати efbet Лига, XVI кръг "}
{"url": "https://duma.bg/ruslan-raychev-pogalen-ot-boga-n203251", "text": "Една от най-колоритните фигури в българското диригентско семейство, несъмнено и най-значимите личности - е маестро Руслан Райчев. Погален от Бога е, защото като син на известния тенор Петър Райчев от най-ранни години живее близо до легендарни певци, диригенти, режисьори, вдишва атмосферата на оперния театър, на големия свят на музиката. Майсторството и високият професионализъм го правят желан гост на световните сцени, а в Софийската опера е не само диригент, но и два пъти директор. Стотици спектакли и концерти изписват пътя му, влизат в музикалната история като събития. Той бе сякаш вулкан от енергия, идеи, винаги прецизен и изпипал до най-малката подробност всичко, та дошлите в операта или концертната зала да усетят великата сила на музиката. Времето, в което живее, го среща с исторически личности като Артуро Тосканини, Сергей Прокофиев, Фьодор Шаляпин, Аурелиано Пертиле, Тоти дел Монте, Матия Батистини и др. Животът на Руслан Райчев е интригуващо пътуване във времето, когато въпреки че има договори и високоплатена работа на Запад, често се завръща в България. В интервюта дава често отговор на въпроса защо се завръща, когато е търсен на Запад. Споделя как два пъти е бил на работа в Западна Германия и два пъти го викат в последния момент да оглави Софийската опера. Зарязвал е високо заплащане, за да се завърне и да сяда \"върху\" вулкан, както споделя в едно интервю защо няма основание да напусне България. Просто защото е друго поколение, защото емигрантът не е уважаван... И още нещо - защото е сантиментален. Тук е близко до гробовете на майка си и баща си. Маестро Руслан Райчев е убеден, че диригентът, колкото и да е добър, не може да направи добър спектакъл. Има високи изисквания към певците, не е правил компромиси с тях, когато дирижира изцяло е в тяхна услуга, та да може те, а не той да заблестят на сцената. Вярва, че само така може да се твори свободно на крилете на вдъхновението.  Софийската опера и балет очаква своята вярна публика на гала концерта, посветен на стогодишнината от рождението на маестро Руслан Райчев на 13 ноември от 19 ч. Програмата включва прожекция на документален филм на Петър Райчев за неговия баща и концерт с участието на различни поколения певци.", "date": "2019.11.12", "title": "Руслан Райчев -  погален от Бога"}
{"url": "https://duma.bg/ognyan-tsvetanov-dunav-shte-go-bade-n203235", "text": "\"Еуфорията бе след промоцията за елита след 25 години отсъствие. Когато бихме с 2:0 ЦСКА в Разград, дори изпълнихме \"Лудогорец Арена\". Но следващия сезон - 2017/18 г., започнахме с мач в Европа, бихме в I кръг Септември Сф навън, а още на първото домакинство във II кръг срещу Берое имаше отлив. Надяваме се на подкрепа от новия кмет. Той обича спорта, а синовете му спортуват\", обясни Цветанов.", "date": "2019.11.12", "title": "Огнян Цветанов: Дунав ще го бъде "}
{"url": "https://duma.bg/despodov-podari-za-chrd-118-topki-na-futbolni-talanti-n203236", "text": "\"Това нещо го правя от сърце. Най-малкото е, което мога да направя, за да се отблагодаря на тези отбори, които са ми помогнали и са ми дали много. Надявам се младите таланти да надминат мен и не само. Пожелавам им да тренират здраво. Най-важното за един футболист е да има самочувствие\", каза Десподов. Той усеща, че възражда кариерата си в Щурм Грац, където вече е с 6 гола и 4 асистенции. Треньор на австрийския тим е Нестор Ел Маестро, с когото двамата работиха заедно в ЦСКА-Сф. \"Ще се радвам да се обединим с Николай Бодуров отново в Щурм. Той ще помогне на отбора. Дано да стане. Шегувахме се с Нестор, че трябва да го вземем. Той е уникален играч и трябва да играе още на високо ниво. Трябват ни победи с националния. Тези мачове са генерална репетиция за март, когато имаме шанс да се класираме за Евро 2020. Треньорът трябва да прецени на кои играчи може да разчита и как да се играе\", допълни Десподов.", "date": "2019.11.12", "title": "Десподов подари за ЧРД 118 топки на футболни таланти "}
{"url": "https://duma.bg/yuzhna-amerika-mezhdu-lyavoto-i-dyasnoto-n203277", "text": "Южна Америка преживява бурни и разнопосочни времена с редуване на десни и леви тенденции, на десни и леви вълни. Сътресенията в Боливия доведоха до оставка на президента социалист Ево Моралес, който е първият държавен глава на тази страна от индиански произход. Напрежението в страната се засили, след като той спечели четвърти мандат.  Според някои коментари недоволството бе насочено не толкова срещу политиката на Моралес, която е считана за успешна, колкото по-скоро срещу фигурата на президента, който според опозицията и част от избирателите, се е задържал прекалено дълго на власт. В това те видяха заплахата за демокрацията в Боливия. Тези кръгове възприеха преизбирането му като централизацията на властта, което пък било покушение над демократичната традиция в страната.  Според обаче други коментари Моралес просто е бил свален от десните сили и отстраняването му ще насочи боливийското махало към дясната политика. Както е в Бразилия, Колумбия, Чили, Перу. Не са безпочвени подозренията, че зад всичко това стоят САЩ, защото Моралес подкрепяше венецуелския си колега социалист Николас Мадуро.   Какво обаче ще изгуби страната с неговото отстраняване? Боливия остава най-бедната страна в Южна Америка, но по време на мандата на Моралес икономиката й нараства със стабилни 4,6% годишно, а коефициентът на бедност е намалял почти наполовина. Частичната национализация на петролния и газовия сектор на Боливия, заедно с високите стокови ставки допринесоха за растежа, а инвестициите в социални програми и инфраструктура вдигнаха авторитета на лявата политика. Моралес положи и немалко усилия за подобряване условията на живот на индианската част от населението на страната. Всичко това едва ли ще се съхрани след него.  Втори месец масовите протести разтърсват Чили, преживяло драматични обрати в миналото. Протестите започнаха в столицата Сантяго като мирни демонстрации срещу транспортните цени (най-вече повишените цени за метрото). Постепенно протестите прераснаха в бунт из цялата страна. Най-малко 20 души загинаха в размириците, а над 1000 бяха ранени. Безредиците накараха президента Себастиан Пинера да обяви извънредно положение. Това пък събуди мрачните спомени за диктатурата на Пиночет (1973-1990). Чилийци  са разочаровани от нарастващите разходи за живот, ниските заплати и пенсии, липсата на образователни права, лошата система на обществено здраве и осакатяващото неравенство. В страната се изразходва под 11% от БВП за образование, здравеопазване и пенсии.  Заваляха призиви за оставката на президента Пинера и на 22 октомври той обяви отстъпки. Те включват по-високи разходи за пенсии и здравеопазване, повишаване на минималната работна заплата и стабилизация на цените на електричеството. Тези мерки ще струват на правителството $1,2 млрд. В края на октомври президентът смени и 8 членове на кабинета си, с което се опита да материализира обещаното \"ново време\".  Протестиращите настояваха и за смяна на настоящата конституция. И в понеделник бе обявено, че властта започва работа върху нова конституция, сегашната датира от диктатурата на Аугусто Пиночет.  В случая с Чили лявата тенденция взема връх не със спечелването на избори и вземането на властта, а с налагането на конкретни леви искания и политика на едно дясно управление. Подобно нещо тази есен се случи и в Еквадор. Там през септември консервативният президент Ленин Морено под натиска на МВФ подписа указ за премахване от 3 октомври на субсидиите за дизелово гориво и бензин. Цените хвръкнаха нагоре с над 120%. Страната също беше залята от протести, в някои градове те прерастваха в безредици. Последните няколко десетилетия недоволството в Еквадор доведе до оставки на трима президенти. И уплашеният Морено се видя принуден да отмени указа си. В Аржентина обаче лявата вълна взе връх, влизайки във властта. Опозиционният перонист Алберто Фернандес спечели президентските избори, а идеологията на перонистите се смята за алтернатива на неолиберализма в Аржентина. Всъщност лявата вълна не просто влезе, а са върна във властта в Аржентина. През 2017-2015 г. държавен глава бе също перонистката Кристина Фернандес де Киршнер.  Съдействие в бъдещето управление й предложи мексиканският президент Мануел Обрадор, който бе избран за държавен глава през декември 2018 г. Така че и в Мексико лявата вълна също триумфира с поемането на властта.", "date": "2019.11.12", "title": "Южна Америка между  лявото и дясното"}
{"url": "https://duma.bg/razedinenoto-kralstvo-n203275", "text": "(Специално за Дума от Лондон) За втори път през последните две години Великобритания е на прага на общи парламентарни избори. И двата пъти те бяха предизвикани от управляващите в страната консерватори - на 8 юни 2017 г. от тогавашния консервативен лидер и вече бивш премиер Тереза Мей и след малко повече от 2 г. по настояването на настоящия премиер Борис Джонсън. След избирането на Борис Джонсън за лидер на Консервативната партия и съответно премиер на Великобритания политическото противостояние в страната се изостри неимоверно. Споровете около напускането на ЕС, или по-известни като Брекзит буквално разделиха британското общество, а се стигна и до преминаването на депутати от различни парламентарни групи към съперничещи партии или обявяването им за независими. Този процес отслаби най-вече както Консервативната партия,  Плющяха оставки, изключвания, отново приемания, груб език от парламентарните скамейки (в Камарата на общините депутатите се изказват от заеманите от тях места, след като им се даде думата), извинения, груби и не толкова груби парламентарни процедури, а премиерът Джонсън дори реши да затвори парламента за пет седмици, като успя да убеди кралицата да го подкрепи. Опитът за изолация на парламента се оказа неуспешен и Върховният съд на Великобритания го обяви за незаконно. Същевременно Джонсън претърпя четири поредни поражения при гласуването на неговите предложения на т.нар. сделки за Брекзит с Брюксел. Известният с арогантността и демагогията си премиер обаче не само че не подаде оставка, но продължи да се държи предизвикателно и самоуверено към всички, докато в крайна сметка не получи така желаните от него извънредни избори. Но както всеки Фауст, премиерът Джонсън си има и своя Мефистофел. Името му е Доминик Къмингс, възпитаник на Оксфорд, 48-годишен, политически стратег и съветник на британския премиер. Къмингс определено не обича да е в светлината на прожекторите, не блести по светски събития, облича се скромно, не дава интервюта и се държи далеч от журналистите и светската суета. Тази роля той е оставил за Джонсън, като дори понякога изглежда, че арогантността и популизмът на британския премиер са повече игра за пред обществото, планирана и режисирана умело зад кулисите, отколкото черти от характера на човека Борис Джонсън.  Да се върнем на предстоящите избори. Основната тема ще е Брекзит и последиците от него за Великобритания. Появяват се и други теми - борбата с климатичните промени, правата и заплащането на трудещите се в страната, увеличаване на парите за здравеопазване и образование. Тези теми обаче буквално се изгубват на фона на дебата за Брекзит. И реално мотото на кампаниите на всички участници в надпреварата ще е \"за\" и респективно \"против\" Брекзит, като същевременно ще се изтъкват положителните и негативните страни на процеса. Първият е на партиите, лобиращи за Брекзит. Това са консерваторите (КП), водени от Борис Джонсън, Партията \"Брекзит\" (ПБ) на известния популист, демагог и отявлен противник на ЕС Найджъл Фараж (което обаче не му пречи да заема мястото на евродепутат и получава заплата и облаги като такъв) и Демократичната юнионистка партия (ДЮП) от Северна Ирландия с лидер Арлен Фостър. Без значение какво говорят цифрите и фактите, за Фараж ще гласува по-старото  поколение британци, на възраст над 60 години, 2/3 от които дори не са напускали Обединеното кралство през живота си. Във втората група са партиите, които искат процесът Брекзит да бъде прекъснат и Великобритания да остане член на ЕС. На първо място в тази група е Либералнодемократическта партия (ЛДП), водена от Джо Суинсън. Следва ги Партията на \"зелените\" (ПЗ) в Англия и Уелс със съпредседатели Джонатан Бартли и Шон Бери, Шотланската национална партия (СНП) с председател премиера на Шотландия Никола Стърджън, Партията \"Шин Фейн\" (бившето политически крило на Ирланската републиканска армия - ИРА), водена от Мери Лу Макдоналд и Партията на Уелс (ПУ) с лидер Адам Прайс. В тази група са и 24 понастоящем независими депутати и кандидати за нови мандати, \"отлюспени\" или напуснали редовете на Консервативната и Лейбъристката партия. ЛДП, ПЗ и ПУ вече дори сформираха и предизборна коалиция и ще издигат общи кандидатури за депутати за новия британски парламент. От своя страна, Никола Стърджън призова всички противници на Брекзит в Шотландия да гласуват за нея. Към третата група, или привържениците на т.нар. мек Брекзит (напускане на ЕС, но запазване на тесни връзки с Брюксел) може да се причисли най-голямата опозиционна сила във Великобритания - Лейбъристката партия (ЛП) с лидер Джереми Корбин. Партията се тресе от вътрешни противоречия и дори нейни бивши авторитети като Иън Остин, който бе бивш съветник на премиера Гордън Браун, стигнаха дотам, че призоваха избирателите да гласуват за Консервативната партия, тъй като Корбин е неспособен да управлява страната. Междувременно един от видните функционери на лейбъристите и кандидат за финансов министър (един от най-важните постове в британското правителство) Джон МакДонъл оповести мащабна програма за справяне с жилищната криза във Великобритания (много остра в момента и един от въпросите, с които управляващите консерватори така и не се заеха сериозно). Според него инвестициите в сектора на строителство на жилища от страна на държавата за период от 5 г. ще възлязат на 150 млрд. британски лири, или това означава изграждането на поне 14 000 жилища годишно. Корбин  обеща и премахването на университетските такси за студенти, които са едни от най-високите в Европа.  Консерваторите пък обещават нова икономическа ера и държавни инвестиции в размер на 3-5% от БВП за следващите 5 години. Както те, така и Найджъл Фараж са подкрепяни отвъд океана по отношение на Брекзит от страна на президента Тръмп. Това обаче няма да окаже почти никакво влияние върху избирателния процес във Великобритания.  В момента е много трудно да се прогнозира. Според последните изследвания на общественото мнение торите водят с 40%, следвани от лейбъристите с едва 28 на сто. На трето и четвърто място са съответно ЛДП с 14% и партията на Фараж с 11 на сто. Ако подобен сценарий се осъществи, то Консервативната партия ще си осигури комфортно мнозинство в Камарата на общините и ще може съвсем свободно да прокара т.нар. сделка за Брекзит между Джонсън и Брюксел. Засега обаче описаната прогноза е твърде неточна, като се има предвид, че до края на кампанията остава още доста време. Във всеки случай обаче Фараж ще подкрепи Джонсън за съставянето на правителство, докато е много по-малко вероятно анти-Брекзит блокът около ЛДП да подкрепи Корбин за мястото на премиер. От своя страна, Стърджън вече и явно се обяви, че ще направи повторен опит за организирането на референдум за независима Шотландия след изборите, на което Борис Джонсън категорично се противопоставя. Засега от Шин Фейн запазват мълчание по въпроса за бъдещето и мира в Северна Ирландия. Но Бог знае какво може да им дойде на ум на коравите ирландци, ако вземе и се появи ограда от бодлива тел по границата с Република Ирландия... Към момента най-важното е, че премиерът Джонсън се подготвя за втори мандат. А една от най-колоритните личности във вече бившия парламент, бившият му председател Джон Бъркоу, заяви, че Брекзит ще е най-голямата грешка за Великобритания от Втората световна война насам.", "date": "2019.11.12", "title": "Разединеното кралство"}
{"url": "https://duma.bg/znae-li-evropa-kakvo-da-pravi-s-dzhihadistite-n203276", "text": "Турция възнамерява да депортира всички арестувани европейци - бойци и привърженици на \"Ислямска държава\" (ИД). Страните на ЕС обаче съвсем не изгарят от желание да си върнат джихадистите, които преди това са заминали за Сирия и Ирак. В кюрдските лагери и затвори в Северна Сирия има стотици европейци - бивши бойци и привърженици на терористичната групировка \"Ислямска държава\". Доста много такива има и в турските затвори. Какво да се прави с тях? Много държави от ЕС не искат да приемат обратно своите граждани. Ръководителят на пресслужбата на турския президент Реджеп Тайип Ердоган Фахреттин Алтън припомни този проблем в началото на ноември. В интервю за германския в. \"Щутгартер цайтунг\" той каза, че Анкара възнамерява да депортира 20 привърженици на ИД, които са германски граждани. Според турския министър на вътрешните работи Сюлейман Сойлу 1200 чуждестранни бойци от ИД са в турските затвори. Останалите се държат в центрове за граждани, които очакват депортиране. Сойлу каза още, че Турция ще изгони всички чуждестранни граждани, бивши бойци на ИД, от страната.   Но европейските правителства предпочитаха да не го забелязват. Като цяло Европа не бърза да прибере \"своите\" джихадисти. От момента, в който беше спечелена победата над \"халифата\" на ИД, лагерите, охранявани от кюрдите и затворите в Северна Сирия, се оказаха пренаселени. Най-вече в тях са бойци на ИД, техните жени и деца. Според проучване на брюкселския експертен център на института Егмон, сред тях са и граждани на европейски държави: 500 възрастни - мъже и жени, както и 750 деца. Изискванията към техните страни на произход - да върнат тези граждани - се чуват постоянно. Дълго време нищо не се правеше в това отношение. Ситуацията започна бързо да се променя едва след турската военна операция срещу кюрдите в Северна Сирия. По време на турската офанзива 750 бойци от ИД, които бяха затворени в затворите и лагерите, охранявани от кюрдите, успяха да използват хаоса и да избягат от затвора. Сред тях бяха и 4 германски граждани. По-късно те бяха задържани от турските военни. Този пример показва, че опасността от неконтролирано завръщане на бойци и привърженици на ИД в страните от ЕС, в частност Германия, стана по-специфична. Както и опасността от нови атаки. Германският външен министър Хайко Маас разкритикува изявлението на турската страна за депортирането на 20 германски граждани, които са в Турция, присъединили се към ИД, и посочи липсата на конкретна информация от Анкара за бойци на ИД. \"В началото трябва ясно да се установи, че наистина говорим за гражданите на Германия\", каза Маас. Той призна, че налице са задължения на германската държава за връщане на своите граждани. Представител на германското министерство на вътрешните работи, отговаряйки на въпрос на Дойче веле, заяви, че депортирането от Турция в Германия трябва да протича в съответствие с принципа на закона. Подобна процедура, каза той, включва не само сравнение на биометрични данни, но и проучване да се разбере дали има за какво да бъде съден човек и да се оцени възможният риск за обществото. Преди Турция да започне военна операция в Северна Сирия, според германската страна там са задържани над 80 джихадисти с немско гражданство, мъже и жени и над 100 деца. Издадени са заповеди за арест срещу 28 мъже и 8 жени. Но германците не бързат да връщат гражданите си в родината. Все пак миналото лято четирима сираци и едно болно момиче бяха върнати в Германия от този регион. Съдът задължи германското правителство да направи това. Сега всички чакат заповед от съда в Берлин-Бранденбург, която трябва да реши дали федералното правителство е длъжно по собствена инициатива да върне германските граждани от Северна Сирия в родината си. Европейските политици ще загубят повече, отколкото печелят, от завръщането на бойци на ИД в страните на произход. В повечето страни подобни мерки са твърде непопулярни поради нарастващата терористична заплаха. Единствената държава от ЕС, която след победата над ИД взе обратно един от нейните граждани сред бойците на ИД, беше Италия. Франция, от която напусна най-голям брой граждани, присъединили се към ИД, се грижи преди всичко за връщането на деца, чиито родители са привърженици на ИД. В момента 100 от тях вече са във Франция. В Холандия министърът на правосъдието Фердинанд Граперхаус, говорейки в парламента, заяви, че Холандия няма да приеме предложението на САЩ, които изразиха готовността си да изпратят в страната 10 жени привърженици на ИД с децата им. Връщането им, обясни министърът, представлява пряка заплаха за сигурността не само на Холандия, но и на други европейски страни. Но половин година по-рано правителството заяви, че търси сътрудничество с кюрдската администрация в Северна Сирия, за да върне съпругите на бойци от ИД в родината им в Холандия. Във Великобритания министърът на отбраната Бен Уолъс в началото на октомври предупреди срещу завръщането на британските граждани от Северна Сирия, които са подкрепяли ИД. Според Уолъс тези, които са били верни на ИД до самия край, са особено опасни. Великобритания е една от европейските страни, която особено често прибягва до практиката на лишаване от гражданство. Този метод е приложим и за британските граждани - привърженици на ИД, чието завръщане в родината им е нежелателно. Най-известният случай е съдбата на Шамима Бегум. Майка на три деца, едното от които загина в лагер в Северна Сирия, има право на гражданство на Бангладеш и това, според тях, е достатъчно основание за лишаване на жената от британско гражданство. Инструмента за лишаване от гражданство искат да използват и в Германия. Бундестагът прие закон в края на април, според който хората, които участват активно в терористични организации, могат да бъдат лишени от немско гражданство, ако имат гражданство на друга държава. Същият закон беше приет в Дания. Обратен е примерът с Косово. От тази балканска държава за територията на Ирак и Сирия, която беше контролирана от ИД, заминаха повече хора на глава от населението, отколкото от всички останали страни от ЕС. През април обаче косовските власти върнаха 110 души от Северна Сирия, повечето от които жени и деца. Предприемайки такава стъпка, правителството на Косово пое риск, каза пред \"Дойче веле\" шефът на косовските служби за борба с тероризма Фатос Макколи: \"Но това е контролиран риск. Ние познаваме тези хора. Тези, които са извършили престъпления, ще бъдат изправени пред съда. И ще направим всичко, което можем, за да реинтегрираме всички останали\".", "date": "2019.11.12", "title": "Знае ли Европа какво да прави с джихадистите?"}
{"url": "https://duma.bg/grisho-ima-i-spadove-v-sporta-n203238", "text": "Най-добрият ни тенисист Григор Димитров се завърна в България за няколко дни след края на сезона и даде ексклузивно  интервю за бТВ.  \"В Исландия беше много различно. Решихме за първи път да направим такова приключение с родителите ми, беше уникално. В края на всяка година гледаме да си направим почивка само ние тримата, да прекараме време заедно, тъй като програмата ми е много натоварена. Бях оставил телефона настрани, искахме да прекараме малко време в различни приключения. Всяко преживяване беше различно от другите. Винаги гледаме да имаме 2-3 дни само за нас. Когато сме заедно, си говорим за нещата, които сме пропуснали. Споделям с тях, но те понякога се въздържат от съвети. Винаги гледам да взема нещо от тях, те са ми дали толкова много. Повече ги наблюдавам, отколкото да искам съвети\", призна Гришо.  \"10 години вече съм в тура, имах добри постижения като цяло, но мога много повече. Тази година се контузих в началото, което не беше добре за мен, но това е спортът. Когато си вътре, е много трудно да погледнеш отвън, затова задавам въпроси на хората около мен, на близките, за да знам как ме виждат. Когато бях 78-и, изобщо не си мислех, че мога да завърша годината по този начин. Плюсът в тениса е, че имаш всяка следваща седмица. Два турнира обърнаха цялата година и завърших на едно добро ниво. Надявам се, че повече няма да има такива спадове, но в спорта не си застрахован\", добави световният №20. През 2017 г. той завърши като №3, а миналата - като №19. \"Мотивират ме работата, дисциплината, дори когато бях 78-и. Тогава беше още по-трудно, защото всеки мач ти се струва като вечност. Понякога получаваш попътен вятър и в края на годината бях много щастлив от това. Когато лежах в болница и бях 4-5 седмици настрани, имах моменти на негативизъм. Дори и най-позитивните хора имат моменти на негативизъм. Тяхната сила е, че намират позитивизъм в този негативизъм. Събуждаш се и започваш наново. Имах подкрепа от любимите хора, но и държах една дистанция. Така всеки ден ставах все по-близък със себе си, защото влезеш ли на корта, си сам. Тази година научих повече неща извън корта, отколкото на него. Трябваше сам да правя неща, които нямат нищо общо със спорта. Станах по-търпелив. Винаги съм себе си, просто понякога съм по-емоционален. Играта в днешно време е много ментална, не искам да крия емоциите си, а да бъда себе си\", разкри още Димитров, който не бърза да избере новия си треньор. \"Не трябва да оставяш никой да контролира играта и мислите ти. В момента, в който някой опитва да те постави като птичка в клетка, това е най-лошото, което може да се случи на един състезател. Трябва да си свободен и да твориш. \"С Радек Щепанек искахме да видим дали нещата ще потръгнат. Андре Агаси е до нас, той е специална личност за мен. Трудно ми е да го обясня като човек, и като треньор. В най-деликатните моменти можеш да разчиташ на него. При него е така - ако не искаш отговор, не му задавай въпрос. Връзката ни е много над тениса.\" Двукратният Спортист №1 на България коментира с усмивка възгласа \"Мачкай, Гришо!\": \"Понякога ми става много приятно да го чуя, особено когато съм на другата част на света. Интересно е и много го оценявам. На всеки турнир има български знамена, което ме прави адски горд. Българин съм и винаги съм играл за България. В България се чувствам специално, въздухът е различен. Искам да се прибирам по-често, но програмата не ми позволява. Програмата позволява да играя за националния отбор в новия турнир. Винаги съм играл за България, винаги съм се опитвал да правя най-доброто за България. Този турнир е за първа година и със сигурност ще е интересно\", обяви Гришо и призна, че в момента няма половинка до себе си: \"Тази година не съм мислил за любов, имах много перипетии и фокусът ми беше другаде. За момента нямам половинка. Искам да бъда баща, защо не? Ако годините продължават като тази, ще ми е малко трудно. Аз самият не знам къде искам да живея в момента. Искам да науча децата си на работа, на дисциплина и да бъдат себе си.\", добави той и сподели още, че когато е далеч от родината, най-много му липсва българската храна и \"пържолите на мама\".", "date": "2019.11.12", "title": "Гришо: Има и спадове в спорта"}
{"url": "https://duma.bg/kobrata-ochakva-golemi-pari-ot-boy-za-titlata-n203239", "text": "След победата над коравия американец Райдъл Букър Кубрат Пулев разкри пред Нова ТВ, че от евентуален сблъсък за световната титла на IBF срещу Анди Руис или Антъни Джошуа банковата му сметка би набъбнала значително, но това не е най-важното за него. \"Доказал съм, че за мен парите не са от значение. Те не са най-важното нещо, не се бия заради тях. Милиони са, но не знам колко точно. Става въпрос за сериозни пари, но за мен е по-важно да направя нещо непостигано досега от българин. Това ще бъде голяма реклама за държавата, а и гордост за самия народ. Малък народ сме и би било голяма гордост. Не смятам, че парите са толкова трудно нещо за постигане, че да си дам живота за едни пари. Давам го за мечтата на баща ми. Сега вече тя е и моя мечта, както и на цяла България”, заяви Кобрата.  \"Беше много комично, защото през цялото време Букър ми говореше как Дионтей Уайлдър удрял по-силно от мен. Дори употреби неприлична дума и каза, че не мога да ударя толкова силно. Нещата станаха малко на инат. Аз го удрях и го питах: „А така харесва ли ти?” След 6-ия рунд му стана изключително тежко заради ударите и темпото, което наложих. Много сериозни удари понесе. Респект към него. Много добре знам как удрям с тези малки ръкавици. Той понесе наистина тежки удари, евала за което. Не падна, макар че на няколко пъти се разклати. Определено Букър е боксьор с опит, тренира с най-големите имена в тежката категория. Това го прави много конкурентен, свикнал е на удари. Има добра защита, която аз пробих многократно, но въпреки всичко устоя\", призна Кобрата.", "date": "2019.11.12", "title": " Кобрата очаква големи пари от бой за титлата"}
{"url": "https://duma.bg/11-evro-taksa-ot-kalotina-do-belgrad-sled-1-dekemvri-n203262", "text": "Пътна такса по новооткритата отсечка на магистралата от българската граница до сръбската столица Белград няма да се плащат до 1 декември, съобщи РТС. След тази дата пътната такса от Ниш до българската граница ще бъде 410 динара (3,50 евро), а от Белград до границата - 1290 динара (11 евро). Новите участъци вече са в действие и само от 22 часа вечерта в събота до 13 часа в неделя по тях са минали близо 4800 превозни средства, предаде investor.bg. На официалното откриване на автомагистралния участък по Коридор №10 от българската граница до Ниш в събота присъства премиерът Бойко Борисов, който беше там по покана на сръбския президент Александър Вучич. С пускането на новия участък приключва процесът по изграждането на автомагистралния път от Белград до българската граница.", "date": "2019.11.12", "title": " 11 евро такса от Калотина до Белград след 1 декември"}
