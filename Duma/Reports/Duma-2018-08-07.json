{"url": "http://www.duma.bg/node/172647", "text": "30% по-малко резервации по Черноморието в сравнение с миналото лято отчитат от бранша. Отливът се усеща най-вече в малките курорти, съобщи Нова телевизия. Представители на туроператори коментират, че склонни да се откажат от резервацията си са предимно туристи от близките пазари - румънци, сърби, македонци, както и българите. \nНай-големите курорти -  Златни пясъци, Албена и Слънчев бряг, остават максимално запълнени. Това важи особено за хотелите от първа и втора линия, където резервациите са направени още миналото лято предимно от чужди туристи. \nХотелиерите от планинските курорти също се оплакват от отлив на туристи. Спадът там е с около 20-25%. Туроператорите отчитат и по-малко чужди туристи у нас, които пристигат по чартърни програми, с около 30 на сто отлив. В някои от хотелите вече намаляват цените на нощувките, за да привличат туристи. Очакванията на хотелиери и туроператори са за силен септември, който да компенсира по-слабия месец юли. Все пак удължаването на сезона е възможно за близките пазари. По данни на Института за анализ и оценка на туризма над 3 млн. българи са планирали лятната си почивка през август. А очакванията са морските ни курорти през най-натоварения месец да бъдат посетени от над 2 милиона чужди туристи. \n    \n \t\n", "date": "2018.08.07", "title": "Резервациите по морето с 30% по-малко"}
{"url": "http://www.duma.bg/node/172651", "text": "Общо 19 компании са подали оферти в търга за модернизация на жп линията между Елин Пелин и Костенец, съобщиха от Министерството на транспорта. Големият брой кандидати показва, че процедурата се провежда по възможно най-прозрачния начин и при голяма конкуренция, заяви заместник-министърът на транспорта Велик Занчев по време на отварянето на офертите, което се проведе в Националната компания \"Железопътна инфраструктура\". Инвестицията, която правим в този участък, е над 1 млрд. лева и това е най-мащабният жп проект в този програмен период на ОП \"Транспорт и транспортна инфраструктура\", посочи Занчев. \nПо думите му заради обжалвания, продължили десет месеца,  проектът е поставен под риск и по тази причина ще бъдат предприети мерки за ускоряване на работата на комисиите и на фирмите изпълнители. Зам.-министърът на транспорта коментира, че обжалванията от фирми, които нямат сериозен правен интерес, заплашват стратегически за страната проекти и водят до загуба на европейско финансиране. \nМинистерството на транспорта многократно е правило предложения за конкретни изменения в Закона за обществените поръчки, с които да се спре обжалването от недобросъвестни фирми\", уточни Велик Занчев и обясни, че част от направените предложения вече са залегнали в последните изменения на закона. Съгласно новия Закон за обществените поръчки, компаниите вече имат задължение да доказват правен интерес при обжалване на конкретен проект и мярка \"временно спиране\" се налага чак след образуване на производство от Комисията за защита на конкуренцията\", посочи зам.-транспортният министър. Той напомни, че досега фирми с капитал от 0 лв. са имали възможност да обжалват търгове за милиони и законът задължаваше процедурата да бъде спряна в момента, в който постъпи жалба в КЗК.     \n \t\n", "date": "2018.08.07", "title": "19 фирми искат да строят жп линията Елин Пелин-Костенец "}
{"url": "http://www.duma.bg/node/172649", "text": "Две трети (66%) от българските картодържатели вярват, че картовите разплащания в чужбина са безопасни. Миналата година 61% от потребителите са били съгласни, че е сигурно, показва последното проучване на Mastercard. Сред основните изводи на проучването е, че българите са предразположени към бързите и безопасни транзакции извън страната, без да се притесняват за своята сигурност. Според анализа през тази година българите планират да пътуват повече спрямо предходни периоди. \"Тази година 58% от картодържателите в България планират да посетят чужбина, което бележи ръст в сравнение с 2017 г. (55%)\", пише в анализа. Изследването на Mastercard показва, че 55% от българските картодържатели, пътуват за почивка, 15% по работа и 10% за посещение на роднини. От компанията цитират данни на Националния статистически институт, според които за българите Гърция е най-предпочитаната дестинация не само за почивка, но също така и за работа, следвана от Турция за ваканция и Румъния по работа.  \nПроучването за 2018 показва, че докато пътуват в чужбина, българските картодържатели плащат с карта предимно за настаняване (69%) и пазаруване (68%), като потребителите използват кредитна карта предимно за нощувки, а дебитната за покупки в магазини. Храната и напитките в ресторантите също се заплащат предимно с кредитна карта (43%), докато дебитната карта е предпочитаният разплащателен метод за забавления (31%) като входове за музеи, клубове и увеселителни паркове.  \n    \n \t\n", "date": "2018.08.07", "title": " 66% от българите спокойни да плащат с карти в чужбина"}
{"url": "http://www.duma.bg/node/172648", "text": "Енергийният регулатор е поискал от електроразпределителното дружество в Западна България на ЧЕЗ да даде обяснения по повод жалби на жителите на селата Казичене и Кривина пред месиите, че е влошено доставянето на електрическа енергия. Оплакванията са, че токът спира многократно, а жалбите на потребителите до \"ЧЕЗ Разпределение България\" оставали без резултат, съобщиха от Комисията за енергийно и водно регулиране (КЕВР) вчера. \nПредседателят й Иван Иванов е изпратил писмо до ръководството на дружеството, с което иска да получи анализ на причините за нарушеното електроснабдяване и в краткосрочен план да предприеме конкретни мерки за тяхното отстраняване.  Започнала е и проверка дали жалбите на клиентите са основателни и за целта ЧЕЗ трябва да монтира сертифицирани уреди за измерване поне за седмици качеството на доставяната електрическа енергия в точките на присъединяване на клиентите в Казичене и в Кривина. След като получи цялата поискана документация, регулаторът ще я анализира и при необходимост ще назначи проверка на място. \nОт регулатора посочват, че при нужда и занапред ще използва своите правомощия за защита правата на потребителите, тъй като нарушеното електроснабдяване нарушава нормалния им ритъм на живот и може до доведе до материални щети за тях, както и до неприемливи социални и здравни рискове. Комисията обяви, че изисква енергийните дружества да изпълняват стриктно задълженията си по предоставяне на надеждна, непрекъсваема и качествена енергийна услуга на своите абонати. \n    \n \t\n", "date": "2018.08.07", "title": "КЕВР проверява ЧЕЗ за лошия ток в села около София"}
{"url": "http://www.duma.bg/node/172650", "text": "Стойността на всички договори за изкупуване на зърно по световните борсови пазари се вдигат от началото на август. Основните причини са лошото време и напрежението, свързано с политиката на САЩ, съобщи Софийската стокова борса в седмичния си бюлетин. Тенденцията започна още от средата на юли, след като Организацията по прехрана и земеделие към ООН (FAO) излезе с песимистичен доклад за влошаване на перспективите пред зърнопроизводството. През миналата седмица пшеницата в Чикаго е поскъпнала с 9 долара до 235 долара на тон, а във Франция цената се е увеличила с 8 евро до 217 евро на тон. В Украйна цените стигат до 220 долара, а в Русия - до 229, което е увеличение съответно с 2 и 12 долара. \nПри царевицата котировките в Чикаго се увеличават с 4 долара до 170 долара на тон, във Франция - с 12,75 евро до 195 евро на тон. \nВ целия Европейски съюз рапицата поскъпва с 11,75 евро, стигайки 381 евро на тон. В Германия и Франция има увеличение и на цената на ечемика съответно с 22 и 11 евро. \nЕдинствените култури, които са поевтинели, са нерафинираното слънчогледово олио и рафинираната захар. Цената на олиото в Ротердам е спаднала със 17,50 долара до 75,50 долара на тон. В Лондон пък захарта е поевтиняла с 5,80 долара, падайки до 318,30 долара на тон. \nЗа България Софийската стокова борса отчита леко повишение в цените на зърното и други стоки. Има предлагане на хлебна пшеница на 330 лв. на тон, докато търсенето е на 300 лв. При фуражната пшеница търсенето и предлагането са съответно 280 и 300 лв., а при фуражния ечемик - 270 и 300 лв. Анализът на Центъра за икономически изследвания в селското стопанство прогнозира по-високи изкупни цени на място от тези през миналата година. За август се очаква цената на хлебната пшеница да е 285 лв./т спрямо 277 за 2017 г., на фуражната - 265 спрямо 262, а на ечемика - 270 спрямо 257. \nСпоред анализа средните цени за ЕС на царевицата могат да паднат най-много до 150 евро/т. Отчита се и огромен срив на цената на палмовото масло. В Малайзия и Индонезия, които са основните му производители, тя е паднала до 570-580 долара на тон. Силно поскъпва обаче слънчогледовият шрот - в Украйна той достига 245 долара на тон. \n    \n \t\n", "date": "2018.08.07", "title": "Зърното и храните поскъпват в цял свят"}
{"url": "http://www.duma.bg/node/172620", "text": "Българското сдружение за популяризиране на летящите безпилотни апарати Drone Arena стана третият организатор на дрон състезания от ниво Tier 2 към MultiGP в цяла Европа. Това означава, че организацията е единствената с такъв статут в Централна и Източна Европа, както и една от около 79 в целия свят. \nТака у нас вече ще станат факт първите състезания със статут на международна квалификация. В София тех парк на 11 и 12 август ще бъде проведено такова събитие, което ще позволи на първите двама класирали се да се включат в регионалната надпревара в Чикаго, САЩ. Това означава, че България се налага като дестинация за квалификации на пилоти за дрон състезанията от най-популярната верига в света. \nОсвен World Drone Qualifications 2018, ще се проведат и квалификации за световната купа на FAI в Китай, Шънжън.   \n \t\n", "date": "2018.08.07", "title": "Дрон състезания у нас с международен статут"}
{"url": "http://www.duma.bg/node/172624", "text": "Четвъртото издание на поредицата от събития No Orders x Playa Stories, които това лято превземат Hacienda Beach в Лозенец на 15 август, ще представи на публиката един от най-провокативните и разпознаваеми артисти на Burning Man - Concret. Част от колектива на Mayan Warrior, музикалната стилистика на Concret преплита хаус ритми с дълбоки испански вокали, техно атмосфера с диско синтове и еклектична бас линия в комбинация с етно перкусии. Музика, която понася почитателите към необятни територии на собствените им възприятия. \nКонцептуалният бранд No Orders отвежда публиката към истинско магическо пътешествие на съзнанието, в което през последните месеци се потопиха стотици любители на музиката и изкуството. Събитията дават поле за изява на всякакъв вид талантливи хора, които творят, променят и чупят обществените стереотипи и изразяват себе си, а музикалната насока е изцяло съсредоточена към нови в своето музикално себеизразяване артисти. \nПрез това лято No Orders представя събитията от поредицата Playa Stores, които са вдъхновени от фестивала Burning man и вече дадоха възможност на стотици гости на Hacienda Beach в Лозенец да се потопят във вълнуващо сюрреалистично преживяване. Освен музика на световно ниво, проявите представят атрактивна сцена, декор и провокиращи въображението артисти. Смелата идея, която идва от сърцето на No Orders общността, е чрез поредицата Playa Stories да пренесат духа на легендарния фестивал Burning Man в България, който дава свободата да изгубиш и намериш себе си едновременно чрез музиката и изкуството. \nСюрреалистичното преживяване, вдъхновено от магията на фестивала Burning man, в която No Orders x Playa Stories пренася всички гости на Hacienda Beach в Лозенец, ще провокира силно сетивата и съзнанието с допълнителни активности по време на партито като гледане на карти таро, flea market за ръчно направени бижута, дрехи, винтидж базар, реализиран от Frea.bg, арт корнър и вдъхновяващи изпълнения.   \n \t\n", "date": "2018.08.07", "title": "Провокативен артист гостува в Лозенец "}
{"url": "http://www.duma.bg/node/172619", "text": "Експерти от Еврейския университет в Ерусалим разкриват сложните математически изчисления, които използват животните - дори най-семплите като червеите, за да си осигурят следващото хранене. Представете си играта \"Топло или студено\". Поставете се в следната ситуация - намирате се в тъмна къща, а отнякъде се носи аромат на прясно изпечена торта. За да откриете сладкиша, вероятно ще \"душите\" наоколо, за да установите източника на уханието и да се насочите към него, обясняват изследователите. \nПодобен принцип използват и червеите в търсенето на храна. При тях първо се задейства нервна клетка, която долавя аромата и задава курса към него. Докато уханието се усилва, въпросната клетка остава активна и кара червея да се придвижва напред. В противен случай го \"съветва\" да спре и да потърси по-добър път. \nКак обаче се изчислява по-добрият път? Тук се включва втора нервна клетка, която функционира като навигационна система с опция за пренасочване на маршрута. Въпросната клетка усеща т.нар. производни на функцията. С други думи, тя изчислява дали интензитетът на аромата е позитивен или негативен (топъл или студен), т.е. дали червеят се приближава към храната или се отдалечава от нея. Ако регистрира отдалечаване, клетката преизчислява маршрута така, че червеят да поеме в посока, която да го доближи до миризмата. Ако отчете приближаване, червеят получава сигнал да продължи по пътя си. \n\"Ако червеят разчита само на две клетки, за да направи подобно сложно за семпло създание изчисление, представете си на какво е способен човек с неговите 100 милиарда неврона\", отбелязват специалистите.   \n \t\n", "date": "2018.08.07", "title": " Червеите правят математически изчисления в търсенето на храна"}
{"url": "http://www.duma.bg/node/172623", "text": "Своеобразен сватбен рекорд ще отбележи Казанлък на 18 август, става ясно от заявките за бракосъчетания в гражданското. Това е най-желаният ден за булки и младоженци тази година в района. За предпоследната събота на месеца мераклиите да сключат граждански брак в града на розите са 12 двойки. Броят на сватбите на 18 август в Казанлък е без аналог за последните пет години, категорични са експерти. Другият желан сватбен ден през август е 8-и, когато заявките за граждански брак са от осем младоженски двойки. Така комбинацията от 08.08.2018 също е сред търсените за сключване на брак. \nПрез септември сватбени се очертават дните 1 и 9, когато ще се съберат официално повече от осем сватбени двойки. \nОт началото на годината до края на юли новите семейства в Казанлък са 184. За същия период на годината родените в града бебета са 334, като 150 от тях са проплакали в чужбина и са с пресъставени актове за раждане в общината. Така на практика половината от новите граждани на Казанлък не са родени и не живеят в града на розите към момента. Тенденцията е от последните десетина години, но през настоящата бележи своеобразен бум.   \n \t\n", "date": "2018.08.07", "title": "Сватбени рекорди в града на розите"}
{"url": "http://www.duma.bg/node/172622", "text": "Експерти от Калифорнийския университет в Лос Анджелис установиха, че наргилето е толкова вредно за здравето, колкото пушенето на цигари, съобщи Лента. Учените констатирали, че пушенето на специалната ориенталска лула увеличава пулса с 16 удара в минута и повишава артериалното налягане. Освен това употребата на наргиле води до втвърдяване на артериите, смятано за един от главните рискови фактори за сърдечносъдови болести. \nДо тези заключения специалистите стигнали, след като извършили експеримент с 48 доброволци на възраст между 18 и 34 години. На участниците било предложено да пушат наргиле в продължение на половин час. Учените следили сърдечния им ритъм, артериалното налягане и нивото на никотина в кръвта преди и след сеанса. \nСпециалистите смятат, че получените данни са съпоставими с наблюдаваните след пушене на цигари, а широко разпространеното виждане за по-малката вреда от пушенето на наргиле не отговаря на истината. Учените отбелязват, че тютюнът в ориенталската лула съдържа изкуствени химични вещества, които може да нанесат още по-големи вреди на здравето, и затова използването им при производството на цигари е забранено.   \n \t\n", "date": "2018.08.07", "title": "Наргилето е вредно колкото цигарите"}
{"url": "http://www.duma.bg/node/172621", "text": "Белгиец пропътува 12 000 км от френския Лион до южния китайски град Гуанджоу само за 49 дни със своя захранван от слънчевата енергия велосипед, съобщи \"Дигитал джърнъл\". Това е първото в света състезание със соларни колела, чиято цел бе да промотира възобновяемата енергия. \nПътуването на Раф ван Хуле го отведе през Германия, Украйна, Русия и Казахстан, преди да навлезе в Китай, като изминаваше средно по 270 км дневно. Мъжът успя да преодолее близо 3000 км дюни и устоя на знойна жега в пустинята Гоби. Заради температурите от над 40 градуса по Целзий той почти не завърташе педалите на велосипеда си, за да не претовари презареждащата се батерия на колелото. \nСъстезанието започна в средата на юни. В него се включиха 39 участници, които имаха 100 дни, за да изминат разстоянието между Лион и Гуанджоу, без да им бъде задаван предварителен маршрут. \n\"Изключително щастлив съм, че спечелих. Но се радвам, че не повредих велосипеда си, който е доста скъп\", заяви Хуле. Той използва всеки ден колелото с два слънчеви панела и зареждащи се батерии, за да ходи на работа.   \n \t\n", "date": "2018.08.07", "title": "Соларно колело измина 12 000 км за 49 дни"}
{"url": "http://www.duma.bg/node/172625", "text": "Творци, посветили се на Нощ на театрите, която ще се състои в 15 български града на 17 ноември, участват в специална фотосесия. Тази година пред обектива на Диляна Флорентин застават любимите актьори Владо Пенев, Юлиан Вергов, Владо Карамазов, Ованес Торосян, Иван Бърнев, Дарин Ангелов, Деян Ангелов, Христо Мутафчиев, Теодора Духовникова, Ана Пападопулу, Луиза Григорова, Силвия Петкова, Весела Бабинова, Койна Русева и Рая Пеева, световноизвестният български диригент Максим Ешкенази, прима балерината Марта Петкова и премиер солистът Никола Хаджитанев от Софийска опера и балет. Фотографиите ще бъдат включени в изложба на няколко места в София и Пловдив.   \n \t\n", "date": "2018.08.07", "title": "Фотосесия на творци за Нощ на театрите"}
{"url": "http://www.duma.bg/node/172627", "text": "Лили Друмева - вокал, китара, мандолина, и Красимир Първанов - вокал, китара, ще зарадват ценители с пореден летен концерт. Феновете ще имат възможност да чуят новата програма \"Музика от целия свят\" на 10 август, петък, от 20,30 ч. в \"The Art Foundation\" (ул. \"Дякон Игнатий\" 19, до площад \"Славейков\". За резервации се препоръчва да се използва телефон, а входът за събитието е 9 лв.   \n \t\n", "date": "2018.08.07", "title": "Лили Друмева и Краси Първанов с лятна изява за ценители"}
{"url": "http://www.duma.bg/node/172626", "text": "\"Диагноза артист\" е смешна трагикомедия, която разказва за сладката лудост на артиста през различните му превъплъщения. Всеки, който иска да открие движещата сила на най-големите звезди в шоубизнеса, не трябва да пропуска спектакъла в Амфитеатър \"Арена\" - Свети Влас, на 15 август от 21 ч. Сцената ще бъде взривена от смях до сълзи, като за това ще се погрижат Георги Низамов-Низама, Христо Ламбрев и Десислава Моралес. Разказът с неочакван край е по сценарий на режисьора Красимир Колев от \"Господари на ефира\". Георги Низамов е познат предимно от телевизионния ефир като певец, комик и преподавател по имитация, а Христо Ламбрев е композитор, един от създателите на група \"Сигнал\".\n   \n \t\n", "date": "2018.08.07", "title": "\"Диагноза артист\" превзема Св. Влас"}
{"url": "http://www.duma.bg/node/172628", "text": "\"Джоконда\" от Амилкаре Понкиели ще бъде поставена за първи път в 71-годишната история на Варненската опера от режисьора Кузман Попов, научи ДУМА от Виолета Тончева, експерт ВО на ТМПЦ Варна. Премиерата е днес, 7 август, от 21 ч. в програмата на фестивала \"Опера в Летния театър\" и ММФ \"Варненско лято\". Диригент е Григор Паликаров, постановка и сценография Кузман Попов, костюми Ася Стоименова, хореография Румяна Малчева. Диригент на хора е Цветан Крумов. В ролите ще се превъплътят Габриела Георгиева, Димитринка Райчева - Джоконда, улична певица, Силвия Ангелова, Бойка Василева - Сляпата, нейна майка, Евгений Станимиров, Деян Вачков - Алвизо, инквизитор, Даниела Дякова, Михаела Берова - Лаура, негова жена, Венцеслав Анастасов, Пламен Димитров - Барнаба, шпионин, Валерий Георгиев, Мирослав Христов - Енцо Грималди, принц, Людмил Петров - Зуано, Петър Петров - Певец, Пламен Долапчиев - Изепо, Илко Захариев - Моряк. \nВ основата на либретото на Ариго Бойто стои драмата \"Анжело - тиранинът от Падуа\" от Виктор Юго. Действието се развива във Венеция през XVII век. Музикалната драматургия включва ярки масови сцени и конфликти, наситени със страсти и контрасти. След премиерата си в Миланската скала операта \"Джоконда\" неизменно е част от репертоара на водещите световни театри. Времетраенето на спектакъла е 3 часа, с два антракта. Изпълнява се на италиански с надписи на български и английски език.   \n \t\n", "date": "2018.08.07", "title": "Кузман Попов поставя \"Джоконда\" във Варна"}
{"url": "http://www.duma.bg/node/172629", "text": "Нишвил биг бенд за първи път свири у нас - на Банско джаз фест пристигнаха 22-ма изпълнители, сред тях и двама вокалисти. Този състав възниква миналата година по време на Нишвил джаз фест, по идея на участници от Аржентина изпълняват заедно джаз аранжименти на известни танго композиции. Формацията продължава да твори и концертира и след края на фестивала в изцяло сръбски състав. Много от членовете на бенда преподават музика, свирят с други групи и колеги, представи ги Андрея Минчич - алт саксофонист. Преди няколко години той е бил гост изпълнител на Симфониета София и призна, че е много радостен да свири отново тук. Гостите разказаха за джаз сцената в Сърбия и по-специално в Ниш - за многобройните клубове в града, в които звучат различни видове джаз. Тази музика се възприема много добре от широката публика у нас - за това говори и дълголетието на Нишвил джаз фестивал, казаха те. Част от изпълнителите са свирили в Банско с групата \"Джем стейшън\", други идват за първи път, а някои познават града от години - когато са започнали да карат ски в българския зимен курорт. За нас е привилегия и чест да свирим на Банско джаз фест, казаха сръбските гости, които откриха втората вечер с програма от американски класики и сръбски шлагери в джаз аранжименти. \nПопулярният блус певец и изпълнител на хармоника Камен Дойчинов (Камен Кацата) изнесе концерт с \"Карго стейшън\" (\"Сточна гара\") и китариста Румен Александров (Александров рагтайм бенд). Публиката припяваше на любимите класическите блусове и рокове и настоя за няколко биса. \n\"Джазбонс\" от Германия не идват за първи път - през 2015 г. те поканиха зрителите да танцуват пред сцената, същото се случи и сега, а дансингът продължи до края на вечерта. Тромбонистът Манфред Шмелцер, който е участвал във фестивала с различни състави, отново предвожда групата. В нея има и друг запален фен на България - Райнхард Грийс. Той също свири у нас през 2015 г., оттогава е влюбен в страната ни и я посещава по три пъти в годината, призна пианистът. Когато бях за първи път тук, останах приятно изненадан да срещна толкова музиканти от източноевропейски страни, които правят изключителна музика!, припомни си Шмелцер.     \n \t\n", "date": "2018.08.07", "title": "Американски класики и сръбски шлагери в джаз аранжименти изпълни Нишвил биг бенд на първия си концерт в Банско"}
{"url": "http://www.duma.bg/node/172618", "text": "Академията за обществени науки на Китай публикува доклад, според който жителите на страната, в стремежа си да преуспеят и да подпомогнат икономическото развитие на държавата, на практика са престанали да си почиват. Учените отправят препоръка до 2030 година работната седмица в страната да стане 4-дневна, а продължителността на почивните дни и официалните празници да се увеличи. \nВ доклада на Академията се отбелязват негативните тенденции служителите често да работят от 9 часа сутринта до 9 часа вечерта шест дни седмично. \nПостоянната ангажираност и необходимост от присъствие в офиса са принудили китайците вече да не отделят време за личностно развитие и за общуване с приятели и семейство, което в бъдеще може да доведе до появата на умствени заболявания. \nЕкспертите са на мнение, че 36-часовата работна седмица ще доведе до по-висока работна ефективност, а също и до формиране на по-благоприятна среда за щастието на нацията. За повишаване на качеството на живот от най-голяма важност е хората да получат възможност да си почиват. \nУчените смятат, че първият етап от прехода към 4-дневна работна седмица би могъл да бъде реализиран в периода 2020-2025 година. За целта е необходимо крупни и средни държавни учреждения, предимно от района на Източен Китай, пилотно да въведат новото работно време. \nКитай е една от последните държави, които въведоха 5-дневната работна седмица. Допреди 23 години два поредни работни дни бяха нещо изключително за китайците, а нормата беше 6-дневната работна седмица. \nВ доклада се публикуват и резултатите от допитване, според което 40,1% от китайците изобщо не разполагат с годишен платен отпуск. Едва 31,1%, предимно заети в бюджетната сфера, имат реалната възможност ежегодно да ползват платен отпуск. \nОбщественото мнение в Китай е разделено относно предложението за 4-дневна работна седмица. За мнозина, особено в сферата на обслужването, доходите им зависят от отработеното време и положените усилия и те най-вече споделят максимата, че който не работи, не трябва да яде. \nДРаботя по 10-12 часа всеки ден. За месеца имам максимум три почивни дни, но това ме устройва. В нашата работа е така: работиш - изкарваш пари, почиваш си Ч не получаваш нищо. Затова съм на мнение, че подобни идеи за съкращаване на работната седмица не означават нищо. Това се отнася повече до Дбелите якичкиУ, разказва Ма Цянмей, която работи като масажистка.   \n \t\n", "date": "2018.08.07", "title": " Китай обмисля да работи по-малко  "}
{"url": "http://www.duma.bg/node/172607", "text": "Трима души бяха убити, двама от тях са полицаи, след като китаец вряза кола в полицейски участък и след това предприе атака с нож, съобщиха местни медии. Заподозреният първо врязал автомобила си в местния полицейски участък, след това започнал да размахва ножа. Двама от полицаите били убити, но единият от тях - началникът на участъка - все пак успял да използва пистолета си и да убие нападателя. Ранени са шестима души.   \n \t\n", "date": "2018.08.07", "title": "Китаец атакува полицаи"}
{"url": "http://www.duma.bg/node/172630", "text": "Някогашната топлоцентрала на НДК, скрита сред три възвишения и ромоляща река в горичката зад музея \"Земята и хората\", отдавна е останала без плът. Само изтърбушените й останки, тук-там нашарени със спрей, навяват бегли спомени за сграда, изпълнена някога с живот. Група независими артисти се заемат със задачата да превърнат руините в своя сцена за експериментални изяви в духа на съвременното изкуство и споделят идеята си с общината. Следва международен конкурс с 61 участници и избор на проект. Печелят младите архитекти Антон Колев и Мариана Сърбова, които до момента са работили в Бургас, информира БНР.  \nБившата топлоцентрала на НДК беше предложена през 2014 г. от самите независими артисти, разказва Малина Едрева, председател на Комисията по образование и култура в Столичната община. От години търсим решения как изоставени общински сгради, които някога са били промишлени, да бъдат върнати на града с помощта на културни проекти. По този повод възникна и идеята бившата топлоцентрала да се превърне в център за съвременно изкуство, където артисти ще могат да представят проектите си заедно със свои чуждестранни колеги.   \nЕдин от замислите е той да прелива хармонично в естествената му природна среда - да стане място за развлечение и срещи, включително под открито небе. Това пространство, което е част от Южния парк, дава и възможности за организирането на културни събития, отбелязва Едрева. Обикновено центровете за съвременно изкуство са отворени предимно към визуалните артисти, докато бившата топлоцентрала ще интегрира различните видове изкуства. Затова и повечето пространства ще бъдат гъвкави за трансформиране, например голямата зала с 350 места в рамките на час ще може да се преобразува от сцена за театър в изложбена площ за целите на форума или да се изпразни и публиката да стои на крака. Освен това на втория етаж ще има още една зала за 150 души, предназначена за сценични изкуства, както и малки концертни пространства, ателиета за работа с деца и др. \nПо план тази година трябва да започнат строителните дейности, а до края на следващата топлоцентралата да бъде реконструирана и превърната в действаща сцена. Това не е единствената общинска сграда, която чрез обновление ще получи нови функции. Подобно място е например подземието на бившия мавзолей, предоставено за филиал на Софийската градска художествена галерия.     \n \t\n", "date": "2018.08.07", "title": "Бившата топлоцентрала на НДК става арт сцена "}
{"url": "http://www.duma.bg/node/172608", "text": "Седем години след отмяната за задължителната военна служба в Германия, над половината германци (55,6%) са за връщането на военната повинност, а 39,6 са против тази идея. Такива са резултатите от проучване на общественото мнение, публикувани във в. \"Билд\". \nНай-активно за връщането на задължителната военна служба се изказват привържениците на набиращата сила радикална партия \"Алтернатива за Германия\" - \"За\" са се изказали 60,6% от симпатизантите й. Докато например избирателите, които подкрепят \"Зелените\" и са за връщане на казармата, са едва 15,1 на сто. \nНай-много противници на военната служба има сред \"Левите\" (51,2% от тях категорично отговарят с \"Не\"). \n    \n \t\n", "date": "2018.08.07", "title": " Германци предпочитат връщане на казармата"}
{"url": "http://www.duma.bg/node/172609", "text": "Властите в Саудитска Арабия оповестиха решението си да обявят посланика на Канада в страната за персона нон грата и да изтеглят своя дипломатически представител от Отава. От арабското кралство твърдят, че причина за взетото решение са опитите на Отава да се \"намесва\" във вътрешните работи на страната. \n\"Кралство Саудитска Арабия... няма да допусне намеса във вътрешните работи\", заявиха от Министерството на външните работи. \nОт Рияд обявиха също, че замразяват всички нови търговски и инвестиционни транзакции с Канада и си запазват правото да предприемат допълнителни действия. \nРешението на Рияд е предизвикано от призива на канадския посланик за освобождаване на политически затворници и борци за човешки права.   \n \t\n", "date": "2018.08.07", "title": "Саудитска Арабия къса отношения с Канада"}
{"url": "http://www.duma.bg/node/172610", "text": "Националният профсъюз на журналистите на Венецуела съобщи, че след атентата срещу президента на страната Мадуро властите са арестували 11 сътрудници на различни медии. \"11 журналисти бяха незаконно задържани, някои от тях бяха пребити, а други ограбени. Протестираме срещу това и призоваваме за наказания за отговорните за нарушение на правото на информация лица\", пише в туитър профсъюзът. Сред задържаните има журналисти от Аржентина и Испания, сътрудници на АФП, както и представители на местни медии.   \n \t\n", "date": "2018.08.07", "title": "Във Венецуела задържаха 11 журналисти"}
{"url": "http://www.duma.bg/node/172611", "text": "Държавният секретар на САЩ Майк Помпео обеща Вашингтон да върне санкциите срещу Иран, след като президентът Доналд Тръмп напусна ядрената сделка. Рестриктивните мерки влизат в сила от 04,01 часа по Гринуич във вторник. Иранското правителство няма да може да купува американски банкноти и санкциите ще ударят иранската икономика, включително и износа. \nЗапитан дали Техеран ще успее да избегне мерките, Помпео заяви пред журналисти, че \"САЩ ще наложат санкциите\". Държавният секретар, който говори на път за Вашингтон, след като участва на форума на АСЕАН в Сингапур, заяви, че се опитват да окажат натиск над Техеран, за да се откаже от \"зловредните си действия\". По думите му иранците не са щастливи след провала на тяхното правителство, тъй като то не успя да изпълни икономическите си обещания. \"Иранският народ не е щастлив, нито с американците, но и с правителството си\", каза Помпео. \nПocлeднитe и нaй-вaжни caнкции - тeзи въpxy пeтpoлния ceктop и цeнтpaлнaтa бaнкa, щe бъдaт възcтaнoвeни нa 4 нoeмвpи. На 8 октомври пък се очаква Международният съд на ООН да започне разглеждането на ирански иск срещу САЩ за замразяване на близо 2 милиарда долара авоари на Техеран, разрешено през април от американския Върховен съд.     \n \t\n", "date": "2018.08.07", "title": " Вашингтон не се отказва от санкциите срещу Иран"}
{"url": "http://www.duma.bg/node/172612", "text": "Четиридесет и четирима души са били простреляни в Чикаго в неделя, съобщиха американските медии, от които петима са убитите при вълна от насилие. Според полицейския шеф Фред Валър някои от стрелбите са били \"целенасочени\" и свързани с уреждане на сметки между банди. \n\"Град Чикаго преживява пълна с насилие нощ. Било случайни, било целенасочени престрелки по нашите улици са напълно неприемливи\", каза той. \nМишени на стрелците стават включително едно събиране на хора, които се били събрали на помен за починал, съобщи полицията, като добави, че една от пострадалите жертви е 11-годишно момче. \nПолицията не влиза в много подробности за причините за стрелбите в Чикаго. Въпреки \"огнената нощ\", от силите на реда отчитат намаляване в убийствата в града.   \n \t\n", "date": "2018.08.07", "title": "Чикаго преживя нощ на насилие"}
{"url": "http://www.duma.bg/node/172613", "text": "Президентът на САЩ Доналд Тръмп призна, че най-големият му син се е опитал да събере мръсотии за Хилъри Клинтън, когато се е срещнал с жена, свързана с Кремъл през 2016 г., информира \"Политико\". \nДоналд Тръмп-младши, Джаред Къшнър и Пол Манафорт се срещнали с руската адвокатка Наталия Веселницкая, за която се твърди, че е свързана с Кремъл. Скандалната среща се е състояла в \"Тръмп тауър\" в Ню Йорк през юни 2016 г. след размяна на имейли между Тръмп-младши и музикалния продуцент Роб Голдстоун, който предложил на предизборния щаб на Тръмп инкриминираща информация за кандидата за президент на демократите Хилъри Клинтън, за която се твърди, че е дошла от руски източници. \nКоментарите на президента, качени в туитър, противоречат със съобщение от юли 2017 г., в което екипът на Доналд Тръмп твърди, че целта на срещата на Тръмп-младши е била да обсъдят политиката за осиновяване на руски деца. \nТази среща е в центъра на разследването на специалния прокурор Робърт Мълър дали кампанията на Тръмп е била в сговор с Русия. \n\"Това беше среща за сдобиване с информация за опонент, напълно законна, и винаги е правено в политиката, и не доведе доникъде. Не знаех за нея\", написа американският лидер в социалната мрежа. \nРепубликанци, приближени до Белия дом, коментират, че Доналд Тръмп не е обезпокоен толкова, че синът му може да бъде съден, а по-скоро се притеснява за политическата си съдба, особено за предстоящите през ноември частични избори.     \n \t\n", "date": "2018.08.07", "title": "Тръмп призна, че синът му е търсил информация от Русия"}
{"url": "http://www.duma.bg/node/172615", "text": "Турската лира не спира да пада \nТурската лира продължава да се обезценява и в началото на новата седмица, достигайки поредно рекордно дъно спрямо щатския долар. В началото на европейската търговия американският долар поскъпна до нов исторически връх от 5,1400 турски лири. Еврото пък нарасна до нов рекорден връх от 5,9450 турски лири. \nКорупцията удря Украйна \nПостановките при оформяне на документи за стоки на митниците носят загуби за бюджета на Украйна в размер от около 4,8 млрд. долара. Това съобщи германският в. \"Зюддойче цайтунг\" въз основа на свое собствено разследване. \"Това е равно на почти една десета от държавните приходи и е два пъти повече от сумата, която Украйна иска да вземе назаем от МВФ, ЕС и Световната банка\", се подчертава в публикацията. Уволнения в Гърция \nПравителството на Гърция взе решение за освобождаване от длъжност на ръководителите на полицията и пожарната служба на страната. Решението е вследствие на тежките пожари в областта Атика, причинили смъртта на десетки гърци.  Теодоракис е приет в болница \nГръцкият композитор Микис Теодоракис е приет в болница в Атина с инфаркт. Лекарите твърдят, че 93-годишният музикант е вън от непосредствена опасност, но остават бдителни. Гръцкият композитор стои зад една от най-разпознаваемите мелодии в света. Той е създал музиката към филма \"Зорба гъркът\". \nПожарите в Калифорния взеха 7-а жертва \nСедми човек е загинал при горския пожар, разразил се на 600 км североизточно от Сан Франциско. По същото време двойните пожари, които бушуват на юг, се увеличиха значително по размер, принуждавайки стотици жители на региона да се евакуират. \n   \n \t\n", "date": "2018.08.07", "title": "Кратки новини"}
{"url": "http://www.duma.bg/node/172652", "text": "В Старозагорско 65 деца са пострадали от престъпления през 2017 г. От тях 18 момичета, сочат данните на статистиката. Най-голям е броят на малолетните и непълнолетните, пострадали от кражби на имущество - 29, и от нанесени телесни повреди - 10. \nПрез 2017 г. местните комисии за борба с противообществените прояви на малолетните и непълнолетните в област Стара Загора са образували 340 възпитателни дела, като 208 от тях са образувани по предложение на органите на прокуратурата. Броят на решените дела е 316. \nМестните комисии са наложили 374 възпитателни мерки на 282 подрастващи от 8 до 17 г. за извършените от тях 335 общественоопасни деяния. Най-често налаганите възпитателни мерки са \"предупреждение\" в 169 случая (45,2%) и \"поставяне под възпитателен надзор на обществен възпитател\" в 122 случая. Мярката \"поставяне под възпитателен надзор на родителите или на лицата, които ги заместват, за полагане на засилени грижи\" е приложена в 28 случая, а \"предупреждение за настаняване във възпитателно училище интернат (ВУИ) с изпитателен срок до 6 месеца\" на 18 малолетни и непълнолетни. \nПрез 2017 г. местните комисии на територията на област Стара Загора са организирали 80 кампании за превантивна дейност, в които са обхванати 11 094 деца.   \n \t\n", "date": "2018.08.07", "title": " 65 деца са пострадали от престъпления в Старозагорско"}
{"url": "http://www.duma.bg/node/172654", "text": "През първите шест месеца на т.г. Областната инспекция по труда в Монтана наложила глоби за 170 хил. лв. на работодатели от региона, съобщи директорът на инспекцията Димитър Петров пред БТА. \nЗа периода са проверени 358 предприятия с около 14 хил. работници. При проверките са констатирани над 2000 нарушения, за които са съставени 149 акта, 8 съоръжения са спрени от работа и са дадени множество предписания. Най-много от нарушенията са нередовни трудови правоотношения между работодател и работник, а друга част са за лоши условия на труд. \nОт началото на годината се наблюдава значителен ръст на наетите с еднодневни трудови договори и на наетите с разрешение на инспекцията по труда непълнолетни.   \n \t\n", "date": "2018.08.07", "title": " Глоби за 170 000 лева наложи Инспекцията по труда на работодатели"}
{"url": "http://www.duma.bg/node/172655", "text": "Отново закъсняват заплатите на работещите във врачанската болница \"Христо Ботев\".  \nМедиците коментират, че са на поста си и работят, но не могат да преценят дали ще успеят да се справят, защото пак не е ясно кога ще бъдат издължени възнагражденията им за юни, информира Зов.нюз. Падежните дати на тези от тях, които имат кредити, също им създават притеснения. На въпрос, зададен на медицински съвет към изпълнителния директор на болницата кога хората ще получат заплати, той отговорил, че пари ще има в края на седмицата. Оказало се обаче за пореден път, че не става дума за настоящата, твърди Зов. нюз. \nДо 10-ина дни ще има цялостна картина на моментното състояние, от което ще произтекат и последващите действия, съобщи на 24 юли директорът на болницата Евгени Любенов през \"Дарик\". Тогава Любенов съобщи, че \"към момента възнагражденията по трудовите договори са издължени на персонала, а миналата седмица преведохме частичен аванс. Смятаме, че въпреки огромните финансови проблеми на болницата, заплатите на персонала ще бъдат получавани в срок\".   \n \t\n", "date": "2018.08.07", "title": " Пак бавят заплати във врачанската болница "}
{"url": "http://www.duma.bg/node/172653", "text": "Над 400 л алкохол без акцизен бандерол иззеха при проверки служители на полицейското управление в Горна Оряховица. В близост до местната болница е извършена проверка на два леки автомобила - Фолксваген и Фиат, управлявани съответно от 45- и 49-годишни мъже, и двамата от Горна Оряховица, известни на полицията и осъждани, съобщава \"Борба\". В първия автомобил полицаите се натъкнали на пластмасови бутилки, съдържащи 220 л течност с мирис на алкохол и без акцизен бандерол. Във втория автомобил са установени 100 л от веществото. При проверки в гараж и къща в железничарския град, собственост на двамата, са установени още 113 л. Мъжете са задържани с полицейски мерки до 24 часа.   \n \t\n", "date": "2018.08.07", "title": " Иззеха 400 л нелегален алкохол при проверка на коли "}
{"url": "http://www.duma.bg/node/172656", "text": "Специалистите по трансфузионна хематология обобщават, че над 85% от постъпилата дарителска кръв е от близки и родственици на пациентите, което потвърждава факта, че трансфузионната система изпитва големи трудности при осигуряване на кръв от безвъзмездни кръводарители. Това казва министърът на здравеопазването Кирил Ананиев в отговор на въпрос на депутатите от БСП Георги Стоилов и Пенчо Милков. Зачестилите сигнали от граждани и пациенти във връзка с редица проблеми, които те срещат при възстановяване на прелята кръв, е причина двамата депутати да попитат министъра имат ли право отделенията и центровете на трансфузионна хематология да откажат искания за кръв и кръвни продукти, ако те не са възстановени със същите кръвни групи и резус фактори или връщат кръводарители, ако са от друга кръвна група и резус фактор. Потенциални донори могат да бъдат отхвърлени единствено по медицински показания, категоричен е Ананиев в писмен отговор. От него става ясно, че специалистите по трансфузионна хематология уверяват, че в условията на спешност искания за кръв и кръвни съставки никога не се отказват независимо от кръвната група и резус фактора. С цел възможност за бърза реакция, всеки център или отделение по трансфузионна хематология поддържа депо с налични кръвни съставки, които при постъпило искане се предоставят за нуждите на спешните пациенти. За планови пациенти с рядка кръвна група първо се търсят донори сред близките, като в този случай дарената кръв се предоставя за лечение на конкретния пациент независимо от наличностите. В редки случаи, поради липса на подходящ донор от същата кръвна група, може да се наложи отлагане на планова операция с 1-2 дни, докато се намери подходящият кръводарител. При пациенти, които нямат подходящи за кръводарители близки и при наличност на съвместими кръвни съставки искането се изпълнява без възстановяване в рамките на утвърдените планувани количества, пише в отговора на Ананиев. Той обобщава, че центровете и отделенията по трансфузионна хематология нямат практика да връщат кръводарители поради несъвпадение на кръвната група и резус фактора с тази на пациента. \nВ интервю за ДУМА директорът на Националния център по трансфузионна хематология д-р Николай Николов казва, че за първите 5 месеца на 2018 г. се наблюдава тенденция на увеличаване на доброволните кръводарители и те са 84 500 в цялата страна, което е с 1529 души повече в сравнение със същия период за м.г. Той е категоричен, че все повече млади хора се включват в акциите и проявяват отговорна гражданска позиция. Забелязва се и промяна в нагласите на бизнеса - все повече компании припознават кръводаряването като част от своята корпоративна социална отговорност.  \nДепутатите от левицата питат министъра защо полученият ваучер за 8 лв. важи само за заведението на територията на кръвния център, където е извършено кръводаряването. Ананиев твърди, че в МЗ не са получавани сигнали от кръводарители, които са недоволни от подкрепително тонизиращата храна. Той се позовава на Наредбата за възмездяване и остойностяване на разходите за дарената кръв от 2007 г. Според нея лечебните заведения, които вземат кръв и кръвни съставки, задължително предоставят на всеки кръводарител подкрепително-тонизираща храна на стойност 8 лв.   \n \t\n", "date": "2018.08.07", "title": "85% от дарената кръв е от близки на пациентите  "}
{"url": "http://www.duma.bg/node/172657", "text": "Общо 148 задължени да подадат ежегодните си декларации за имущество и интереси не са подали и са подали след законния срок информацията. Това става ясно от публикация на Комисията за противодействие на корупцията и за отнемане на незаконно придобитото имущество (КПКОНПИ). Сред задължените да подадат декларации са президент и вицепрезидент, депутати, министри и заместниците им, съдии, омбудсман, управителите на НЗОК и НОИ и техните заместници, председател и членове на СЕМ, членовете на ЦИК, председатели на партии и пр. Сред неподалите декларации са 22 кметове, зам.-кметове, председатели на общински съвети и главни архитекти на общини и райони, 69 болнични шефове, както и един депутат - Димитър Гамишев от ГЕРБ. \nПрезидентът Румен Радев декларира банков влог (депозити) от 14 600 лв. в страната, като произходът на парите е от заплата. Вложенията му в инвестиционни и пенсионни фондове възлизат на 18 301 лв., а на съпругата му Десислава Радева на 6619 лв. за 2017 г. \nКато налични пари премиерът Бойко Борисов декларира 53 260 лв. от заплата, обезщетения за неизползван отпуск и спестявания, декларирани в предходни години. Годишна данъчна основа от трудови доходи Борисов декларира 83 917 лв., а за доходи от трудови правоотношения, извън тези за заеманата длъжност - 6806 лв.  \nГодишна данъчна основа от трудови доходи на Валери Симеонов е 65 730 лв., а от друга стопанска дейност е 8100 лв. Симеонов декларира и дивиденти от СКАТ ТРАНС ЕООД и СКАТ ТЕЛЕКОМ ООД съответно 80 хил. и 15 хил. лв.    \n \t\n", "date": "2018.08.07", "title": " 148 души с нарушения в имуществените им декларации"}
{"url": "http://www.duma.bg/node/172658", "text": "Националният омбудсман Мая Манолова призова да се спре унизителното отношение към арестантите. Това е основен акцент от препоръките в доклада на Националния превантивен механизъм  към омбудсмана след проверки в арестите на бул. \"Г.М. Димитров\" и ул. \"М-р Г. Векилски\" в София, както и в софийския затвор от края на юни. В документа се настоява министърът на правосъдието да предприеме незабавни и ефективни административни мерки, с които да спре изтезанията или на жестоко, нечовешко и унизително отнасяне в лечебни заведения, при конвой и извеждане на лица от спални помещения за престой на открито и при посещения в лечебни заведения. В доклада категорично се посочва, че е констатирано системно нарушаване на Конвенцията против изтезанията. Според Манолова инструкциите на началниците в местата за лишаване от свобода за употребата на сила, белезници, прангове и други помощни средства при конвоиране са в противоречие със Закона за изпълнение на наказанията и задържането под стража. В него се казва само, че употребата им се допуска в крайни случаи, като  освобождаване на заложници или за прекратяване на буйство или друг вид агресивно поведение. \nВ доклада до министъра на правосъдието и до началника на затвора в София изрично се посочва, че вече две години се издават подобни препоръки, но досега няма предприети действия. \nЕжедневно в двата ареста, само при извеждане на разходка, на над 300 души се поставят белезници. В едногодишния период от предходната препоръка на НПМ, случаите на подобно унизително отнасяне надвишават 100 000 случая\", пише в доклада. В него е посочено, че показателен пример за нарушаване на правата е и конвоирането на отстранения кмет на столичния кв. \"Младост\" Десислава Иванчева с белезници на краката до болнично заведение. \n    \n \t\n", "date": "2018.08.07", "title": "Манолова призова да се спре унижението на арестантите "}
{"url": "http://www.duma.bg/node/172659", "text": "Изграждането на новата пленарна зала на Народното събрание в бившия партиен дом налага допълнителни дейности и допълнителни средства. Те са свързани с монтирането и поддръжката на стъкления покрив и за гарантиране на сигурността на електрозахранването. Очакваните допълнителни разходи са около 255 хил. лева без ДДС, а дейностите ще бъдат извършени от изпълнителя на проекта \"НС ГРУП\" ДЗЗД. Това се разбира от процедура по договаряне по Закона за обществените поръчки, публикувана на сайта на парламента. \nЗа преустройството на зала \"Света София\" пари отпусна вторият кабинет на Бойко Борисов, като се очаква цената на ремонта да бъде над 25 млн. лв. Първоначалната идея бе в новата зала да се провеждат събитията от българското европредседателство. После се планираше депутатите да заседават там от септември, но сградата не е готова. От публикуваната информация се вижда, че новите дейности ще отнемат поне 100 дни. \nНовата пленарна зала ще разполага с 270 места и не може да бъде използвана за заседания на Велико Народно събрание, ако бъде свикано такова. Те ще бъдат разположени на 12 амфитеатрални реда, денивелацията между които е 1,7 метра. Ръководството на парламента ще стои на президиум, а до него ще има места за членове на Министерския съвет, за президента, вицепрезидента и патриарха на Българската православна църква. Предвидени са 100 места за гости и места за журналисти. \nТаванът на залата ще бъде стъклен, а ширината на депутатските банки - 90 см. В момента се изгражда и пристройка, където ще бъдат фоайето, стълбите и асансьорите. Входът ще е откъм двора на бившия партиен дом, където пък ще се влиза откъм бул. \"Дондуков\". \n    \n \t\n", "date": "2018.08.07", "title": " Парламентът ще плати още 300 хил. лева за новата си зала"}
{"url": "http://www.duma.bg/node/172641", "text": "1848 - УМИРА ЙОНС БЕРЦЕЛИУС, ШВЕДСКИ ХИМИК (Р. 1779 Г.). Един от основателите на съвременната химия. Разделя елементите на метали и неметали. Въвежда съвременните химични знаци. Открива церия, селена и тория. Образуването на органични вещества обяснява с \"жизнена сила\". Изолира силиция, циркония и титана. 1922 - УМИРА СТОЯН ДРИНОВ, ПИСАТЕЛ (Р. 1883 Г.). Автор на произведения за деца. Сътрудничи на сп. \"Светулка\", \"Детска радост\", \"Веселушка\", \"Пчелица\", \"Другарче\" и др. Редактор на детския в. \"Люлка\". Автор е на стихосбирките \"Кукувица кука. Песен\" (единствената негова книга, издадена приживе, 1919 г.), \"Забави дневни и вечерни\", \"Весели случки\", \"Изворче\", \"Хорце\" и др. По негови стихове български композитори създават песни. Превежда произведения на поети от руската, западноевропейската и сръбската литература. 1927 - ОТКРИТ Е МОСТЪТ НА МИРА. Съоръжението над р. Ниагара свързва САЩ и Канада по шосе. Идеята за построяването му датира от 1853 г., но поради огромните средства, необходими за това, както и проблеми от законодателен характер, идеята не се осъществява. През 1873 г. е построен железопътен мост, а през 1925 г. е одобрен проект за съоръжение за автомобили. Общата дължина на моста е 1770 м, в него са вложени 9000 т стомана за основите и още 800 т за подсилване. На 13 март 1927 г. минава първата кола, а на официалната церемония по откриването на моста присъстват вицепрезидентът на САЩ Чарлз Дейвс, принцът на Уелс и бъдещ крал Едуард VIII, принц Алберт и бъдещ крал Джордж VI, премиерът на Канада Уилям Лайън Макензи Кинг, премиерът на Великобритания Стенли Болдуин и др. 1938 - УМИРА КОНСТАНТИН СТАНИСЛАВСКИ, РУСКИ АКТЬОР, РЕЖИСЬОР, ПЕДАГОГ И ТЕОРЕТИК НА ТЕАТЪРА (Р. 1863 Г.). През 1898 г. съвместно с Владимир Немирович-Данченко основава Московския художествен театър (МХТ). От 1918 г. е ръководител на Оперната студия към Болшой театър, по-късно Оперен театър \"К.С. Станиславски\", а през 1935 г. създава Оперна драматична студия. 1981 - В ОКОЛОЗЕМНА ОРБИТА Е ИЗВЕДЕН ПЪРВИЯТ БЪЛГАРСКИ СПЪТНИК. \"Интеркосмос - България-1300\" е построен у нас и разполага с 11 научни инструмента за изследвания и измервания на лъчения и заредени частици. Захранването се осъществява посредством два слънчеви панела. Апаратът е изграден на базата на платформата за сателити \"Метеор\". Тежи 1500 кг и е изстрелян от ракетата \"Восток-2М\" от стартова площадка в Плесецк в чест на 1300-годишнината от основаването на българската държава.   \n \t\n", "date": "2018.08.07", "title": "Датата"}
{"url": "http://www.duma.bg/node/172642", "text": "\nВсяка година на 2 август честваме тържествено годишнината от славното Илинденско-Преображенско въстание, почитаме паметта на загиналите за свободата на Тракия и Македония. То е мощна изява на националноосвободителната борба на тракийските и македонските българи. В българското публично пространство много често се цитира мемоаристът Христо Силянов (\"Освободителните борби на Македония\"), който определя Илинденско-Преображенското въстание като \"най-завършеното въплъщение на българското бунтарство... Илинденският подвиг е не само най-висшата точка на борческо напрежение в Македония, но и  изкупителна дан  на общия български стремеж към свобода\". На същия 2 август 51 години след въстанието се случва друго историческо събитие, реално полагащо началото на македонизма. На втори август 1944 г. е проведено Първото заседание на АСНОМ (Антифашистичко собрание на народното ослободуваЬе на Македониьа). То като че ли твърде малко интересува българите. В пресата и по телевизиите обикновено мълчат за него. В българската Уикипедия само е маркирано. Пропуснато е най-важното, че Македония е обявена за равноправна федерална държава в Югославия, че АСНОМ се конституира като върховен законодателен и изпълнителен орган на Македония. И това става в присъствието на 122 делегати от цяла Македония, но и представители на САЩ и Великобритания и Комунистическата партия на Югославия (КПЮ).  \n Взема се и решение за въвеждане в Македония на македонския език като официален държавен (служебен) език: \"Во македонската држава како службен ьазик се заведуе народниот македонски ьазик\" (Служебен весник на федералната единица Македониjа во демократската и федеративна Jугославиjа, год. I, бр. 1, ал.7) и то веднага, нищо, че този език няма азбука, правопис и граматика. С това се официализира създаването на македонска нация.  \nНещо повече, с решение на същото заседание на АСНОМ се определя втори август като национален \"държавен празник на македонския народ и македонската държава\", т.е. има македонски народ, създава се македонска държава, и разбира се, македонски официален празник. На основата на тези решения започва присвояване на части от българската история и формиране на ново македонско национално самосъзнание у младите българи от историко-географската област Македония. Днес ръководните дейци на Македония, в духа на решенията на АСНОМ, си присвояват Илинденското въстание. Македонският министър-председател Заев твърди, че \"Илинден е величественото ни минало, Илинден е светлото ни бъдеще...\" и че чрез него \"запазваме нашето достойнство и утвърждаваме нашата македонска идентичност...\". По-късно като национален празник се определя и 23 октомври \"Ден на македонската революционна борба\" (на тази дата през 1893 г. в Солун се създават Вътрешните Македонско-Одрински революционни комитети). Но се определя и друг национален празник - 11 ноември, на която дата (1941 г.) е регистрирано първото противопоставяне на българските окупационни войски, започва македонската партизанската съпротива.   За предисторията  Думата \"македонизъм\" има множество определения в зависимост от различните изходни позиции на авторите. Първите идеи, че жителите на Македония не са българи и дори не са славяни се пораждат  най-първо от освободилите се от турско владичество гърци и сърби. За гърците населението на историко-географската област Македония е от \"славяногласни елини\", т.е. древни гърци, които са възприели славянски език. За сърбите това население от северните части са южни сърби (Моравия и Скопската област), а в останалите й Цвийч определя, като \"архаично-словенско, аморфна словенска маса...ко jа ниjе ни српска ни бугарска\" (Й. Цвиич. Собрана дела, кн. 3, Београд, 1987 г., с. 193).  \nВ тази езикова и народностна ситуация сърбите за пръв път дават идеята за македонизма, като средство за отродяване на македонските българи. Тази идея е развита от сръбския държавник и академик Стоян Новакович (срб. Стоьан Новакович; 1842-1915). Като посланик в Цариград той организира отпечатването (май 1888 г.) и разпространяването на \"Македонски буквар\" (автор Милойко Веселинович), напечатан на македонски диалект. Букварът е издаден от Високата порта и разпространяван безплатно в Битолския и Скопския вилает.    \nПоследва \"македонското езиково творчество\" на Георги (Джорджо) Пулевски (1817-1893). Неговите  \"произведения\" са непрофесионално направени, поради недостатъчната подготвеност. Като по-сериозен писател на \"македонски език\" е Кръсте Мисирков (1874-1926). Той издал книгата \"За македонцките работи\" (София, 1903 г.) и единствения брой на сп. \"Вардар\" (Одеса, 1905 г.), написани на един от македонските диалекти. През тридесетте години на XX век (1938 г.) е следващият опит за използване на диалектни македонски езикови форми. Това са книгите на Венко Марковски \"Огинотъ\" и \"Народни бигори\". В предговора на втората акад. Ст. Младенов твърди, че авторът \"пише еднакво свободно на своя роден южно-скопско-велешки говор, и на общобългарския литературен език\". За следствията  Македонизмът е политическа идеология и доктрина, възприета и осъществявана в Титова Югославия след 2 август 1944 г. Тя обосновава наличието на македонска национално-етническа идентичност, самостоятелен македонски език, култура и самостоятелна македонска нация. Концепцията е разработена и се развива до наши дни. В нейната основа е поставено противостоенето на македонските българи на българския, сръбския и гръцкия език и литература, култура и самосъзнание.  \nТази идеология се развива и насажда като политическа практика първоначално като фрагмент на великосръбския шовинизъм и то най-вече след Втората световна война. Македонизмът постепенно се трансформира като противобългарска идеология и концепция. Това проличава чрез редица действия. Първото действие е създаването на македонския език. През май 1945 г. е утвърдена македонската азбука на основата на кирилицата, с малки промени в нея. През 1945 г. е утвърден и правописът на новия език. Основна роля в разработката му имат редица български македонци, но сред тях централна роля има Блаже Конески (1921-1993 г.). Второто действие е изработване на история на Македония, прославяща македонизма от дълбока древност до съвременни дни. И по същество присвояване на чужда история, предимно българска. Като се почне от \"македонецът\" Александър Македонски, премине се през цар Самуил и се достигне до съвременността. Трето действие е забраната за използване на думата \"българин\" като етнос в Македония. Насажда се повсеместна политическа и културно-етническа омраза към българите (бугарашите, бугари-фашисти). Много българи са осъдени на смърт, хиляди други от Македония са осъдени на затвор.  Българската политика  спрямо македонизма е непоследователна. Дори в наши дни, когато Борисов подписва междудържавен договор за дружба на български и македонски език. А чрез договора между Сърбия и Гърция по същество официално се признава и от гръцка страна съществуването на отделна самостоятелна македонска нация и македонски език. Заев нагло и точно ни го каза. В речта си по повод подписаният с Гърция договор той заяви, че така се сбъдват вековните мечти на \"нашите предци да бъдем признати от целия свят като македонски народ, който говори македонски език\". Това е реалният резултат от напъните на Борисов и Захариева да асоциират Западните Балкани, колкото и да се снимат и прегръщат със Заев. \n    \n \t\n", "date": "2018.08.07", "title": "Илинден и развихрянето на македонизма  "}
{"url": "http://www.duma.bg/node/172643", "text": "В Ъ З Р А Ж Е Н И Е \nсрещу Правилника към Закона за развитие на академичния състав Стимулирането на българските учени да провеждат научните си изследвания на ниво, съпоставимо със световните тенденции и стандарти, е единственият път към достигане на високи научни постижения с потенциал да допринесат за разработването на иновативни и високотехнологични продукти. Постижение е опитът да се въведе ред в българската наука чрез Изменение и допълнение на Закона за развитие на академичния състав в Република България (ЗРАСРБ, ДВ, бр.30 от 3.04.2018 г.) и Правилника към ЗРАСРБ, приет с постановление №122 на МС от 29.06.2018 г. Въвеждането на минимални национални изисквания е стъпка, която заслужава да бъде приветствана. Положителен е стремежът ясно да се разграничат изискванията за всяко стъпало от кариерното развитие на учените по отделни научни области и/или професионални направления. Най-сетне се обръща внимание на плагиатството и нагласените журита. Очевидно е желанието на съставителите на Правилника да ограничат броя на фалшивите доценти и професори. Приветстваме публикуването като \"справка\" в интернет на всички предложения и тълкувания, направени от български учени под формата на обществена консултация. \nПоводът за настоящото възражение е включването на противоречиви и недостатъчно добре обмислени наукометрични показатели (брой минимални точки за групи показатели) и разпоредби в Правилника и немотивираното отхвърляне на разумните предложения в обществената консултация. \nМинималните национални изисквания за придобиване на научни степени и заемане на академични длъжности са насочени към оценка единствено на количеството на научната продукция и  не отчитат нейното качество Според нас предложените критерии не стимулират задълбочени научни изследвания и качествени публикации на резултати от тях, което в световен мащаб би повишило доверието към българските университети и научни организации. Тревожи ни и фактът, че предложените промени в Правилника не са в съответствие с критериите и показателите за институционална оценка съгласно Правилника за наблюдение и оценка на научноизследователската дейност, осъществявана от висшите училища и научните организации, издаден от министъра на образованието и науката (ДВ 54/29.06.2018 г.). Нашето мнение е, че текстът на Правилника трябва да бъде основно преработен и подобрен с активното участие на екип от най-авторитетни учени. Недостатъците на Правилника, особено видни в областта на природните науки, ни карат  да подозираме лобистки интереси На практика учените трябва да работят по два коренно различни подхода: а) публикации в престижни списания с висок импакт-фактор в научната област (Q1) за висока институционална оценка и б) \"бързи\" статии с малко съавтори в непрестижни списания за своето кариерно развитие. \nДокато предложенията и мненията по Правилника са достъпни до всеки българин, не ни е ясно кои са създателите на Правилника - те са анонимни. Буди недоумение фактът, че при изготвянето на Правилника не е използван потенциалът на учените от БАН, която, без всякакво съмнение, е водещата научна организация в страната. \nПрегледът на \"справката, отразяваща постъпилите предложения\", показва, че много голям брой български учени най-добросъвестно и справедливо са отбелязали съществени слабости в Правилника. Огромната част от техните предложения обаче \"не се приемат\". Една от причините за отхвърляне на предложенията им се формулира по следния начин: \"след задълбочено обществено обсъждане с всички заинтересовани страни\"!!! Не бихме искали да коментираме това невярно твърдение. \nВъзгледите на анонимните автори на Правилника са в явно противоречие с мнението на водещи учени в областта на природните науки физика, химия, биология, науки за Земята и медико-биологични науки, както и технически науки. Целта на нашето възражение е да се посочат някои елементи от Правилника, засягащи развитието на учените от природните науки, които са дълбоко погрешни: \n1. Трябва да отпадне предложението за \"делене на точките на броя автори\" по група показатели Г за Област 4. При природните и при техническите науки съществува необходимост от работа в творчески колективи за постигане на високи научни резултати, често пъти с интердисциплинарен характер. Предложеното точкуване с брой съавтори в знаменателя ще демотивира такъв тип сътрудничество в последващи публикации. При това приетото правило не важи за броя на цитиранията! \n2. Принципен недостатък на критериите Г7 и Г8 е, че се пренебрегва качеството на списанията, в които са публикувани статиите. Списанията се разделят на реферирани и нереферирани, при това със скандално ниското съотношение 40:20 точки. Възприетата точкова система ще сведе до нула добрите намерения. Поощряват се нискокачествени научни изследвания. Най-обективният показател е рейтингът Q1 - Q4. Статия в престижно списание в дадена област е постижение, което трябва да се поощрява и да се оценява високо! Според Правилника, докторант, публикувал в списания с категория Q1, се нуждае от 3 статии, ако се приеме, че всяка негова статия включва средно 5 съавтори, докато негов колега може да набере необходимите точки само от една статия в списание с още един съавтор, което не попада дори в категория Q4. Стига се до порочно принуждаване на учен, публикуващ в световноизвестни списания, да публикува статии и в нискокачествени списания, само и само за да получи изискваните точки от броя статии. (Изказаното мнение не означава, че не следва да бъде насърчавано публикуване в качествени български списания). Заличаването на разликите в качеството на списанията, в които се публикува,  води до \"уравниловка\" в национален мащаб. Необходимо е да се въведе задължително изискване за представяне на публикации в списания с импакт-фактор за всички научни степени и длъжности. Утежняването на критериите за публикациите, без да се дават бонуси за публикации в \"топ списания\", ще доведе до блокиране на израстването (хабилитация) на кадрите в някои силни научни звена. Необходимо ли е да се включат в Правилника показатели Г, след като има показатели В за кандидат-доценти и кандидат-професори? \n3. Група показатели Е за природни науки: В сериозните академични общества един от основните наукометрични показатели са цитиранията в световните бази данни. Груба грешка е да се смесват импактни цитати с такива в нереферирани източници. Броят се цитиранията само на тези публикации, с които кандидатът участва в конкурса и които не са използвани в предишни процедури. Не е без значение обаче и какви са цитиранията на кандидата изобщо за цялата му научна кариера. Това заслужава да бъде отделен показател за процедурите по избор на професор и доцент. Както вече споменахме, принципът на разделяне на получените точки на броя на авторите не е спазен при цитирането (вж. забележка 1). \n4. Професура: Професурата е доказателство за създаване на школа или ръководство на научна група, следователно сериозен бонус трябва да има, ако кандидат-професорът има поне един защитил докторант. Не можем да приемем за нормален факта, че се появяват доста \"професори\", които не са ръководили докторанти! \nНе можем да приемем за нормален факта, че при нас често пъти професори стават учени в твърде напреднала възраст (получили са най-сетне необходимия брой точки!!), а в развитите страни професори стават млади хора в своята най-активна възраст. Следва да се завиши броят на необходимите цитирания, тъй като професурата е признание за научна продукция, достъпна до широка международна аудитория. \n5. Научна степен \"доктор на науките\": Тя е силно подценена. В критериите от група F тя носи 40 точки, толкова, колкото се получават при научно ръководство на един докторант!!! Това е явно недоразумение. Степента \"доктор на науките\" (дн) е изцяло научна, а не \"научна и образователна\", и обикновено се придобива след много години интензивна научна работа. За \"дн\" се дават 40 точки, но те са много малко, ако се вземе предвид факта, че за защита на \"дн\" при физици и химици е необходимо представянето на най-малко 20 качествени публикации в реномирани списания. Крайно несправедливо е включеното в закона изискване публикациите към дисертацията за придобиване на научната степен \"доктор на науките\" да не се зачитат при бъдеща хабилитация за \"професор\". \nЧрез настоящото възражение искаме да обърнем внимание на някои от съществените недостатъци на Правилника и да апелираме за преработката му с участието на доказали се учени. Според нас слабостите в Правилника не са от полза на нито един университет или научна организация, извършващи сериозни научни изследвания. Основният ефект от новите изисквания е лавина от маргинални \"наукообразни\" публикации, монографии и студии, които не допринасят за желаното от всички ни издигане на нивото на научните изследвания. Призоваваме Ви към решение за промяна на Правилника, съобразена с международните правила и стандарти. Академици:  Александър Александров, Атанас Атанасов, Петя Василева, Васил Големански, Евгени Головински, Иван Гуцов, Ангел Гълъбов, Иван Загорчев, Иван Иванов, Ячко Иванов, Петър Кралчевски, Тодор Николов, Александър Г. Петков, Богдан Петрунов, Александър Попов, Васил Сгурев, Борис Тенчов, Иван Тодоров, Станимир Троянски, Минчо Хаджийски, Христо Цветанов, Иван Юхновски.   Чл.-кореспонденти:  Красимир Атанасов, Петър Атанасов, Вася Банкова, Николай Витанов, Костадин Ганев, Григор Горчев, Михаил Давидов, Андрей Даниел, Красимир Данов, Димитър Димитров, Стефан Драгоев, Венелин Живков, Иван Илчев, Димчо Кашчиев, Андон Косев, Йорданка Кузманова, Светлана Куюмджиева, Иван Митов, Христо Найденски, Васил Николов, Емил Нисимов, Атанас Павлов, Румен Панков, Емилия Пернишка, Петко Петков, Валентина Петкова, Иван Пожарлиев, Илза Пъжева, Илия Рашков, Чавдар Славов, Димчо Солаков, Лозан Спасов, Тони Спасов, Ангел Стефанов, Чавдар Стоянов, Иван Томов, Драга Тончева, Константин Хаджииванов, Стефан Хаджитодоров, Емил Хорозов, Стефан Христов, Димитър Цалев, Николай Цанков.   \n \t\n", "date": "2018.08.07", "title": "65 водещи учени възразяват срещу правилника за степени и длъжности  "}
{"url": "http://www.duma.bg/node/172644", "text": "\nБАНКОВА СМЕТКА \nБанка ДСК \nIBAN:  BG49STSA93000025181669 \nBIC: STSABGSF \n(Христо Георгиев, паметник на загиналите деца)  В последния месец принос за построяването на паметника дадоха: Илия Кирилов - 100 лв., Надежда Панушева (100), Георги Минчев (200), Георги Дуков (100), Любен Димитров (1000), Димо Димов (100), Ана Божанкова (40), Василка Русинова (500), Петър Стоев (1400), Динчо Турийски (50), БАС-Пирдоп (1000), Иван Бегликчиев (40), Хрисина Матуска (50), Есперо Станковски (100), Венелина Стилова (100), Петър Петров (200), Николай и Петя Шопови (300), Крум Воденичаров (100), Елена Воденичарова (100), Яна Воденичарова (300), Дешка Черковска (100).  \nНаши читатели продължават да изпращат свои спомени и коментари за невинните невръстни жертви на годините до 1944 г. Предлагаме ви едно такова писмо. Искам да кажа няколко думи за две от децата, жертви на фашизма, и за техния палач, чието име е изписано на възпоменателната стена на \"репресираните от комунизма\" пред НДК. Децата са Васил и Сава Кокарешкови от Белица, Разложко. А палачът им е убил и много други антифашисти - партизани и ятаци: \"Черният капитан\" Николчев, от когото е пропищяла в онези години цялата Разложка околия. Да бъде изписано, че е \"репресиран\", е кощунство! \nДвете овчарчета Васил и Сава Кокарешкови били ятаци на партизаните, били предадени, арестувани и попаднали в ръцете на този кръволок кап. Николчев. Били са жестоко измъчвани. Една от версиите къде и как са умъртвени гласи, че в полицейското в Разлог се намерил добър човек и когато дошъл родителят на децата, той му дал глинен съд с част от ръката на едно от тях. С този глинен съд децата били погребани в Белица. \nТехният палач бил арестуван след 9 септември и когато дошла жена му с бебе на ръце да се сбогува с него, той поискал да му отвържат ръцете. Охраната била готова да го направи, но началникът им забранил с думите: \"Ако му освободим ръцете, може всички ни да избие и да избяга!\" \nДали този палач е получил справедлива смъртна присъда от Народния съд? Не, не е. Това не е станало, защото заминал на фронта. След години поискал присъдата му от Народния съд да бъде отменена, но и това не е станало. Сега и Николчев, и синът му - бил станал професор, са облагодетелствани с думата \"репресирани\". \nВ акцията за паметник на децата ще се включа съобразно скромните ми пенсионерски и инвалидни възможности. За децата герои има народна песен \"Двете овчарчета\", която Руска Стоименова, Николай Кивчев и... моя милост изпълняваме при чествания в районната организация на БСП в \"Красно село\".        Децата се държат твърдо, не отронват нито дума. На 7 юли са заклани от жандармериститe. За да заличат следите на престъплението, жандармеристите нахранват кучетата с телата им. \nЕдин от убийците им - кап. Николчев, прави следните признания пред Народния съд: \"Двамата братовчеди Сава и Васил Кокарешкови побързахме да ликвидираме. Един от жандармеристите се вмъкна в стаята, където момчетата бяха задържани, и ги закла. Страхувахме се да не се открият телата им, защото бяха малолетни и ги унищожихме без съд. Затова дадох нареждане да не се оставят следи от убийството. По-късно ми докладваха, че с телата на момчетата жандармеристите са хранили цяла седмица кучетата. Така от ятаците не остана нито следа...\" \n    \n \t\n", "date": "2018.08.07", "title": " Паметник на децата, жертви на фашизма"}
{"url": "http://www.duma.bg/node/172660", "text": "Четирима затворници, признати за виновни за едни от най-тежките убийства, извършени през последните години в България, са осъдили държавата в Страсбург, установи проверка на сайта  \"Лекс\". \nЕдин от тях е Лазар Колев, който бе осъден на доживотен затвор без право на замяна за убийството на сестрите Белнейски. Вторият е Йордан Петров, станал известен като Кумановския убиец, също излежаващ доживотна присъда. \nИлиан Михайлов, който ще е в затвора до смъртта си заради подбудителство към убийството на втория съпруг на майка си, е третият, който е успял да осъди България. Четвъртият е Стоян Петров, осъден на 20 години затвор за убийството на бургаския бизнесмен Стоян Стоянов. \nВсички те, без Стоян Петров, са поискали от Европейския съд по правата на човека обезщетение от по 10 000 евро за лошите условия в затвора и за специалния режим, при който изтърпяват присъдите си. Съдът в Страсбург е присъдил 4000 евро на Михайлов и по 3000 евро на Йордан Петров и Лазар Колев. Четиримата имат сходни оплаквания и затова ЕСПЧ ги е разгледал заедно и се е произнесъл с общо решение. Стоян Петров е искал съдът само да установи, че има нарушение, и не е искал обезщетение. \nПред съда Колев сочи, че е държан в постоянно заключена килия в затвора в Пазарджик, изолиран от останалите лишени от свобода. Било му е позволено да общува с други затворници само по време на един час дневно, когато е извеждан за физически упражнения. Колев обяснява още, че в килията му, която е под 6 кв. м, няма течаща вода или тоалетна, хигиената е много лоша - пълно е с хлебарки и бълхи, а администрацията на затвора не е направила нищо, за да се отърве от тях. През цялото време е държан на изкуствена светлина, а температурата варирала от жега до студ, според сезона. \nСтоян Петров пък е разказал, че от 29 юли 2011 г. до юли 2016 г. е бил поставен в пълна изолация в Бургаския затвор, без течаща вода и тоалетна. Той е посочил, че се е хранил върху стол, килията му е била пълна с плъхове и хлебарки, които често изяждали храната му. \nИлиан Михайлов има сходни оплаквания. Неговата окончателна присъда е от 2005 г., но той се оплаква от условията, при които я изтърпява от юли 2007 г., когато е бил прехвърлен в Пловдивския затвор. \nЙордан Петров не за първи път води дело в Страсбург. По негова жалба държавата вече беше осъдена от Европейския съд по правата на човека, а делото му беше възобновено. В новата си жалба до Страсбург той се оплаква от специалния режим, при който лежи в затвора във Варна от 2012 г. \nСъдът в Страсбург заявява, че \"страданието и трудностите, претърпени от осъдените, надвишават неизбежното ниво на страдание, присъщо на лишаването от свобода, и са достатъчно сериозни, за да бъдат квалифицирани като нечовешко и унизително отношение\".     \n \t\n", "date": "2018.08.07", "title": "Четирима убийци осъдиха България в Страсбург"}
{"url": "http://www.duma.bg/node/172665", "text": "Четирима затворници, които са признати за виновни за убийства, са осъдили държавата в Страсбург. Това са Лазар Колев, Илиан Михайлов, Йордан Петров и Стоян Петров. Те са поискали от Европейския съд по правата на човека обезщетение от по 10 000 евро за лошите условия в затвора и за специалния режим, при който изтърпяват присъдите си. Съдът в Страсбург е присъдил 4000 евро на Михайлов и по 3000 евро на Йордан Петров и Лазар Колев. Четиримата имат сходни оплаквания и затова ЕСПЧ ги е разгледал заедно. Стоян Петров е настоял съдът само да установи, че има нарушение и не е искал обезщетение. \nМеждувременно  призова в свой доклад да се спре унизителното отношение към арестантите и затворниците у нас.  \n    \n \t\n", "date": "2018.08.07", "title": "Четирима убийци осъдиха България в Страсбург "}
{"url": "http://www.duma.bg/node/172646", "text": "\"Създават се предпоставки за монопол\" - Г-жо Христова, на последната сесия на СОС за този сезон бе гласувана процедура по даване на концесия на спирките в София. Тя се \"промуши\" между много други важни теми в препълнен дневен ред. Това ли е начинът за одобряване на важни за София документи?  \n- Това е поредният важен въпрос, който се внася, разглежда и гласува по скандален начин от Столичния общински съвет. Превърна се в традиция сесиите преди зимната и лятната ваканция да са с дневен ред от по над 120-130 точки, като в тях се включват и такива, които по важност би трябвало да бъдат предмет на отделни сесии. \nНа последното заседание се разгледаха промени в няколко наредби, между които Наредбата за преместваемите обекти, рекламата и рекламната дейност и Наредбата за организация на движението, които заслужават сериозно внимание и достатъчно време за обсъждане от съветниците. Целта е ясна - в претоварения дневен ред важните въпроси да се претупат и да минат колкото може по леко и незабелязано. Този подход бе приложен и по въпроса за концесията на спирките на обществения транспорт на територията на столицата.  \n- Защо БСП се обяви против бъдещата концесия?  \n- Темата за отдаване на спирките в столицата на концесия се коментира от 2013 г., но поради сериозни възражения и спорове по нейните параметри отлежаваше и не се внасяше за разглеждане. Изненадващо три дни преди сесията на 26 юли т.г. в дневния й ред се включи и тази точка. Самата документация е внесена на 19 юли следобед, а бе достъпна за съветниците от 23 юли, когато започват заседанията на постоянните комисии на СОС. Разпределена бе за разглеждане само в 4 от общо 13 комисии, като между тях не бе тази по местно самоуправление и нормативна уредба, която би трябвало задължително да се произнесе по законосъобразността на конкурсната документация. \nСъветниците в четирите комисии на практика имаха между един и два дни да се запознаят с всичко, заедно с още 60-70 точки от дневния ред. Това не е сериозно и съм сигурна, че са единици тези, които действително са прочели материалите. Скандалното в случая беше, че на общинските съветници не се предостави най-важният документ - финансово-икономическият модел, който е от юли 2018 г. и дава разчети за броя и вида на спирките, разпределението и разположението им по зони, приходи и разходи от концесионната дейност, обосновка на размера на концесионното плащане и др. С финансово-икономическия модел се сдобиха само тези съветници, които изрично го изискаха. Тогава установихме, че предлаганото решение за откриване на процедура за концесия е незаконосъобразно, тъй като не отговаря на изискванията на Закона за концесиите. Липсваха задължителни документи, като обосновка на концесията, която да доказва законосъобразността и целесъобразността й, както и становище от компетентния държавен орган, каквито в случая са МО, МВР, МОСВ, МК и ДАНС. Подобно безотговорно отношение към спазването на закона не е единичен случай в дейността на мнозинството на ГЕРБ в СОС и обикновено води до отмяна на решенията ни в съда, но тази порочна практика продължава.  \n- Какви са забележките ви по съдържанието на самата концесия? \n- Предвижда се над 2600 спирки на градския транспорт в София да бъдат дадени на концесия за срок от 15 години с възможност този срок да бъде продължен с още 5 години. Спирките са разпределени в 4 зони - по около 600 във всяка. Предмет на концесията са и общо 400 рекламни касети и 300 павилиона, разположени по спирките основно в центъра и по главните булеварди на столицата, които концесионерът може да отдава под наем на трети лица. \nНямаше как да одобрим и да гласуваме за предложената концесия, тъй като представената документация не гарантира най-важното - по-добро качество на услугата, предоставяна на софиянци. На практика какво ни се предлага - повече от 1/3 от спирките ще продължат да представляват само знак с кошче за боклук и без навес. Още по-притеснителното е, че тези псевдо спирки са разположени главно в кварталите и по крайградските линии, където гражданите чакат най-дълго. Вероятно ги броят за втора ръка данъкоплатци, на които не им се полага да имат сушина над главите си. В концесията липсват изисквания към концесионера за предоставяне на иновативни услуги, както и предложения за предоставяне на допълнителна информация за пътниците - туристическа, дигитализация и др. Все пак говорим за 15-годишен период от време. \n- Щом казвате, че концесията няма да е в полза на столичани, кого ще облагодетелства тогава тя? \n- Целта на концесията е ясна. Тя е същата като при концесията с велосипедите - приходите от реклама и от наем на павилионите-лавки. Най-нелепото е, че на сесията на 26 юли приехме Наредба за преместваемите обекти и рекламата с твърденията, че \"почистваме\" центъра на София от рекламни елементи и гарантираме визуална чистота. Оказва се, че разчистихме удобно този център за 150-те рекламни ситилайта от концесията за велосипедите и 400 рекламни касети от концесията за спирките. Както казах и на самата сесия, това създава предпоставки за монопол, тъй като 50% от спирките, рекламните елементи и павилионите могат да бъдат спечелени от един играч.  \nФинансовият модел на концесията според общинските съветници от БСП е безспорно неизгоден за Столичната община. Разходите на концесионера са силно завишени, а евентуалните му приходи - съответно занижени, което формира ниска концесионна такса - около 40 хил. евро годишно на пакет от над 600 спирки, 100 рекламни касети и 75 павилиона. Само за сравнение ще посоча, че за концесионера са предвидени разходи за наем на офис от 100 кв.м за 1300 лв. без ДДС месечно и складово помещение от 100 кв.м за 800 лв. без ДДС. Приходите от наем на павилион/лавка са 600 лв., а от рекламна касета се предвижда да са 800 лв., което е икономически абсурд. Още по-скандално е, че концесионерът няма да се грижи дори за почистването и изхвърлянето на отпадъците около спирките, тъй като това остава задължение на фирмите, занимаващи се със събиране на отпадъците. Т.е. разходите за чистотата на спирките и павилионите ще продължат да се плащат от всички нас чрез такса смет. Тогава стои основателният въпрос защо ни е тази концесия и за кого се прави тя от ГЕРБ?  \n- Кой според вас трябва да стопанисва спирките в София?  \n- Нееднократно сме заявявали, че категорично не сме съгласни с начина, по който се управлява Столичната община в областта на комуналните услуги. Моделът, който се налага през последните 25-30 години при дясно управление на града, е непрекъснато аутсорстване на тези услуги, като те се предоставят на външни изпълнители. Това вече е факт при ВИК сектора, транспорта, почистването на града, ремонта на уличната мрежа и др. От БСП смятаме, че тези услуги трябва да се извършват от общински дружества и предприятия, което безспорно ще спести средства на общината и ще позволи по-пряк контрол върху качеството. В конкретния случай - спирките трябва да се изграждат и поддържат от Центъра за градска мобилност, който да формира приходи от отдаването под наем на павилионите и рекламните касети чрез конкурси.  \nНе смятам, че София ще спечели от бъдещата концесия най-вече в икономически план. Обясненията на кмета Йорданка Фандъкова, че концесията е изгодна, защото с нея Столичната община ще спести около 18 млн. лв., които са необходими за изграждането на спирките, са икономически необосновани. Това са разходи за 15 години, но не се имат предвид приходите.  \n- На каква фаза е в момента дългоочакваната и широко рекламирана от ГЕРБ друга концесия - за велосипедите под наем?  \n- След обжалване на тази концесия процедурата е върната на Столичната община и предстоят действия на конкурсната комисия за нова оценка на предложенията на кандидатите. Т.е. работеща концесия в близко време не можем да очакваме.   \n- Може ли да се каже, че столицата има успешна концесия досега? \n- За съжаление няма такава. Емблематична със своите проблеми е концесията на \"Софийска вода\", която е явно неизгодна за СО и софиянци. Провалиха се и опитите за концесия на Западен парк и минералната баня в Банкя, но, както се казва, опитите продължават. \n  \n    \n \t\n", "date": "2018.08.07", "title": " Концесията на спирките е неизгодна за София  "}
{"url": "http://www.duma.bg/node/172645", "text": "От 28 години нашата икономика функционира по принципите на \"Вашингтонския консенсус\". Прилага се догмата за \"по-малко държава в икономиката\". Навремето Милтън Фридман дори казваше: \"Държавата не може да решава проблеми, защото тя самата е проблем\". Благозвучни думи с нулево съдържание. Тази догма се провали тотално в България и в другите източноевропейски страни през последните три десетилетия. България трябва да възприеме концепцията за \"регулирана пазарна икономика\", прилагана в цивилизованите държави по света, която, наред с всичко друго, предвижда и активно участие на държавата, съвместно с пазара в управлението на стопанската дейност. Това толкова повече се налага за България, поради слабостта и фабричните дефекти на нашето пазарно стопанство. \nТрябва да се работи за връщане на държавата в икономиката и във всяка друга дейност не само като регулатор, но и като собственик и оператор на производствени предприятия. Това да се прави с предимство в най-важните стратегически структуроопределящи дейности, във високотехнологични и експортни компании, в научноизследователски, иновационни и внедрителски дейности, във външната търговия, в силно социално ориентирани дейности, в дейности в условията на естествен монопол, за демографското развитие, в здравеопазването, образованието, науката, културата, пенсионното дело... Да се прилага и формулата за съвместна държавно-частна стопанска дейност. \nТрябва да се прилага принципът: всички форми на собственост са равнопоставени пред закона и се доказват чрез лоялна конкуренция под икономическото слънце. Предимствата на една или друга форма на собственост се доказват във фабриките и на пазара, а не в кабинетите на политиците и на учените - либерални схоластици. Нека просперира тази форма на собственост, която обслужва най-добре интересите на хората и е рентабилна. Това е критерият за добра или недобра форма на собственост и на стопанисване. \nИзвестно е обаче, че няма идеално функциониращ пазар. Няма и напълно лоялна конкуренция по много причини. Поради това не може да се разчита сляпо само на конкуренцията, особено ако има очевидни доказателства за \"замърсена конкуренция\". И за автократично управление. В такива случаи първата коригираща реакция трябва да бъде регулативната намеса на държавата в защита на националните интереси и за предотвратяване на тежки социални последствия за най-уязвимите слоеве на обществото. \nЕдин от основните принципи  на управлението у нас след 1989 г. беше подмяната на тотално господстващата дотогава държавна собственост с частна. Промяната в собствеността можеше да стане по по-интелигентен и безболезнен за обществото начин. Държавните предприятия, които бяха рентабилни и се конкурираха успешно на пазара, не трябваше да се приватизират. По определен от закона ред и в духа на известния Указ 56 всеки предприемчив български гражданин можеше да създава частно предприятие, което да се конкурира на пазара с действащите държавни и кооперативни предприятия. Успешните да се развиват, неуспешните да загиват. \nНерентабилните държавни предприятия можеха да се предложат за продажба на предприемчиви частни лица за оздравяване и по-нататъшно използване. Нали западните съветници и техните български слуги ни уверяваха, че частният сектор е по-рационален от държавния. Икономиката предлагаше широко поле за изява на високата ефективност на частния сектор. \nАпологетите на частния сектор, изглежда, сами не вярваха на думите си. Българските правителства предложиха всичко за масова продан. За това настояваха от МВФ и Световната банка. При тази форсирана разпродажба частниците изкупиха на безценица най-рентабилните и перспективни държавни предприятия. И понеже не знаеха как да ги управляват или изобщо нямаха такива намерения, започнаха да ги ликвидират и разпродават машините им поединично или като скрап. В редица случаи дори неразопаковани от сандъците, с които са доставени, съвсем нови и още неизползвани машини се продаваха като скрап. Приходите от продажбата на скрап очевидно бяха по-големи от платеното от новите собственици при приватизацията. В продължение на десетина години скрапът беше важна съставка в българския износ. \nРазгърна се \nмасова престъпна приватизация  на безценица и концесиониране на наши национални богатства на 10-20-30 пъти по-ниски концесионни такси от европейската и световната практика - гигантско престъпление спрямо няколко поколения българи, създали това богатство. Представяте ли си какви бяха мащабите на тази масова вандалщина. Много от поръчителите и извършителите на това гигантско престъпление са все още живи, но от никого не е потърсена отговорност. Някогашните приватизатори и концесионери дори се гордеят с тогавашните си подвизи. \nА робски покорният български народ търпеше и мълчеше. И кротко се възмущаваше в тесни кръгове на това безумие. Покорно мълчи и сега! Позволявам си да запитам моите сънародници - докога ще търпим! Защо забравяме, че ненаказаното престъпление е покана за нови престъпления. Защо не виждаме, че в това са корените на настоящата ни масова бедност? Затова сме рекордьори в Европа по социална несправедливост. Защо не проумяваме, че и западноевропейските ни господари ни презират за нашата апатия и послушание! Защо не се поучим от достойното поведение на други европейски народи? В това число и от нашите съседи. \nМакар и със затихващи темпове, поради намалелия брой обекти за приватизация, продажбите и концесионирането продължават и досега. Крайно време е да се прекрати незабавно унизителната разпродажба на богатството на България. Да се допуска приватизация и концесиониране само на губещи държавни обекти, за да бъдат оздравени и да се използват от частни предприемачи. \nСериозни подозрения буди граничещата с инат упоритост на правителството да концесионира модерното летище на София. Защото то и сега печели около 150 млн. лева годишно, които се очертава да нараснат през близките години. Това е първото грубо нарушение. Намерението на правителството е да използва приходите от тази концесия за финансиране на оздравителни мерки в БДЖ. Това е второто престъпно нарушение. Защото по закон отпреди няколко години всички приходи от приватизация и концесии трябва да постъпват в Сребърния фонд и да се използват само за финансиране на повишение на пенсиите. Нека сегашното правителство знае, че настоящите отговорни министри за силовата концесия на летището може да бъдат изправени пред българския съд в недалечното бъдеще. \nКакто вече подчертах, освен като регулатор на стопанската дейност, държавата трябва да участва пряко в собствеността на производствения капитал с дялове или акции и в управлението на най-важните компании на България. Държавата трябва да може да притежава и изцяло свои големи високотехнологични предприятия, работещи в конкурентна среда и равнопоставени пред закона като всички останали. По този начин държавните компании ще влияят с рационалното си стопанско поведение за спазване правилата на лоялната конкуренция от всички участници в нея. \nНе трябва да се приватизират или дават на концесия нормално работещи предприятия, силно социално ориентирани дейности и естествени монополисти. Защото всеки монопол е опасен, но най-лош е частният монопол, понеже най-трудно се поддава на обществен контрол. Главна задача на социално ориентираните дейности (здравеопазване, образование, водоснабдяване, чистота, отопление, осветление, градски транспорт, озеленяване на улици и площади, битова безопасност и други) е да задоволяват социални потребности, а не да печелят. \nАко държавните предприятия са рентабилни в конкурентна среда, тяхната продукция се купува на пазара и спазват законите, няма икономически смисъл да се приватизират. Това елементарно изискване беше нарушавано масово през последните 29 години, за да се подаряват държавни предприятия на \"избрани\" лица. Щом частният сектор претендира, че е по-рационален управленец, а държавата е прахосник, нека купува губещи предприятия и да ги оздравява, а не да взема на безценица здрави и да ги унищожава. Това ставаше досега у нас в масови мащаби. По този начин бяха подарени \nхиляди предприятия на \"избрани купувачи\"  И България загуби десетки милиарди лева от този гигантски произвол. \nЧастният сектор може и трябва да се развива. Но не като изкупува, и то при съмнителни обстоятелства, добре работещи държавни или общински предприятия с разработен от години пазар, а като изгражда сам свои нови предприятия и с добрата си работа си създава пазар, като поема произтичащия от това риск. Този подход се прилага в някои европейски страни и е доказал рационалността си. Не беше приложен обаче у нас, защото главната задача на управляващите беше масовото ограбване. \nНаред с частния сектор, трябва да се развива и държавно-частна стопанска дейност, при държавно-частно партньорство, в условията на лоялна конкуренция. Желателно е да се създаде държавен или държавно-частен Целеви инвестиционен фонд с първоначален капитал от 2,0 млрд. лева, който впоследствие може да се разширява. Този фонд да предоставя кредит чрез Българската банка за развитие, само за изграждане  на високотехнологични индустриални обекти. \nДа се настоява за радикално подобрение на условията за концесия, за по-добра защита на националните ни интереси. Както посочих по-горе, в много случаи през последните 25-28 години концесионните такси бяха престъпно-грабителски във вреда на нашата държава. Компетентните държавни органи трябва да проверят до края на 2019 г. договорите за най-големите концесии и при установени нарушения да се пристъпи към тяхната промяна или дори разваляне, независимо от давността. Виновните за това лица трябва да се наказват. Сроковете и условията на концесиониране трябва да се уеднаквят с европейските практики. \nИзвършваните в миналото очевидно неизгодни за държавата концесионни сделки не трябва да се защитават със сроковете за давността. Неспазването на давността \nсега се счита за нарушение на закона. А нима масовото съзнателно ощетяване на българската държава с приватизационните и концесионните договори преди години е било съобразено със закона! Недопустими са предлаганите в някои случаи концесионни срокове до 80-100 години, което е колониална практика. За концесията на софийското летище са предвидени 49 години, което е на практика приватизация. \nДа се създаде силна държавна търговска банка, с разгърната клонова мрежа из страната, способна да провежда активна кредитна дейност, включително и целево ниско лихвено кредитиране на приоритетни високотехнологични национални проекти, а също и за кредитиране на малкия и средния бизнес при облекчени условия. \nВ настоящите условия създаването на такава държавна кредитна институция може да се постигне чрез значително увеличаване на капитала и на клоновата мрежа на Българската банка за развитие. Все в тази връзка да се създаде държавна или държавно-частна Експортна банка. \nТрябва да се реабилитира и кооперативната собственост във всичките й форми. Кооперативното движение има почти 130-годишна история и богати традиции в България. \nТрябва да се прекрати приватизацията на общински дейности и да се насърчава общинската собственост. Имам предвид градски транспорт, топлофикация, чистота, ВиК, строителство и ремонти, местна промишленост, търговска, ресторантьорска и хотелиерска дейност, снегопочистване и други. Софийската, а и другите български общини са прехвърлили изцяло на частни фирми тези важни дейности за живота на хората. А частните фирми масово и много често - безпричинно повишават цените на услугите си, без подобрения в тяхното качество. И тук се налага преразглеждане на договорите за приватизация и концесия на най-важните общински обекти през последните 20-25 години и при установени груби нарушения в договорите и/или в тяхното изпълнение те да се развалят, а дейностите да се върнат на общините. \nСпоменавам неколкократно за отмяна на давността, защото тя вече се използва за защита на масовите престъпления при приватизацията, концесионирането, държавните поръчки и други стопански сделки през последните 20-25 години. Това се \"аргументира\" със спазването на важния принцип за давността в правната теория и практика. Това може да е логично, когато стопанските сделки са извършвани в нормални условия и без масови твърде съмнителни нарушения. А нима законността е спазвана при масовото ограбване на обществено богатство през последните десетилетия! Известни са масовите престъпления при приватизацията и концесионирането, които не трябва да останат ненаказани.  Подходът трябва да е симетричен  и в двата случая. На бруталните незаконни методи за отнемане на обществена собственост държавата трябва да отговори с реципрочни методи за нейното възстановяване. И в двата случая трябва да се прилагат еднакви правила и методи. Това е и логично, и справедливо! \nДържавата, а там където се налага, Правителството, кооперациите и общините трябва да се завърнат и в посредническите дейности. Една от тези дейности е изкупуването на земеделски продукти от производителите, транспортирането им до тържищата или складовете на едро и продажбата им на търговците на дребно. Различни частни изкупвателни фирми, позовавайки се на мними пазарни условия, а често пъти и по секретна договореност помежду си, сега изкупуват техните продукти поради неравностойните им стопански взаимоотношения, на мизерно ниски цени и със спекулативни надценки от 200-300-400% ги довеждат до масовия потребител. Ако не е възможно да се установи лоялна конкуренция, тази посредническа дейност да се поеме от държавни фирми, които по установен със закон ред да изкупуват от производителите по определени от правителството минимални изкупни цени, и да довеждат стоките до крайния потребител с минимално необходими посреднически надценки. Това ще осигури и по-ниски продажни цени за крайните потребители. Подобна практика съществува в някои западноевропейски страни. \nВ държавните, общинските и частните фирми да се въведе доброволно акционерно участие на техния персонал с преференциални акции и съответно участие в управлението на фирмите. \nНа 23 февруари 2018 г. българската общественост научи поредната шокираща новина. Най-голямата електроразпределителна компания ЧЕЗ, собственост на Чешката държавна фирма със същото име, е продадена за 320 млн. лева на миниатюрна частна българска фирма с капитал 50 хил. лева без управленски и друг опит в тази област, потънала в дългове, с висящи съдебни дела, но с 20-годишни приятелски връзки с българския министър на енергетиката.  Тази новина поражда много въпроси  около политическия, икономическия, социалния и правния хаос в българската държава. Особено като се има предвид, че тази компания обслужва около 3 млн. души, голяма част от управлението на икономиката и националната сигурност на България. Това не е сделка за малка фабрика между частни субекти, примерно за столове или детски играчки, при чиято покупко-продажба държавата не е нужно да се намесва, ако се спазват законите. \nВъв всяка цивилизована държава при сходна куриозна ситуация държавата се намесва незабавно. Най-често връща компанията от собственост на Чешката държава в собственост на българската. Прави подробно проучване и накрая взема съответното решение, включително и за обратно одържавяване. Още повече, че предприятие като това, поначало не е трябвало да се приватизира. В случая дори е трудно да се говори за приватизация, след като продавачът и купувачът са държавни фирми на две държави от ЕС. Най-високопоставени лица в София нарекоха подобно решение за одържавяване - шега. \nАко трябва да обобщя: България следва да се развива като \"регулирана пазарна икономика\". Това означава съчетаване на ролята на държавата и на пазара, които ще се допълват и подпомагат взаимно. \n    \n \t\n", "date": "2018.08.07", "title": "Завръщане на държавата в управлението на икономиката  "}
{"url": "http://www.duma.bg/node/172661", "text": "Жителите на селата Шатрово, Панчарево и Долистово в община Бобов дол, област Кюстендил, ще останат три дни без електроподаване и без пенсии. Трите села ще останат без ток заради профилактика на електропровода в района. Това ще забави изплащането на пенсиите на местните жители. \nНай-потърпевшо ще бъде село Шатрово, в което пощата работи в понеделник, сряда и петък. Станцията няма да може да използва компютър за сканиране на разписките, с които се изплащат пенсиите. Следователно пенсионерите ще могат да получат пенсиите си чак в петък, което създава известно напрежение между жителите. \nОт регионалната \"Български пощи\" в Кюстендил коментираха, че ще направят всичко възможно пенсиите да се изплатят в съседното село Панчарево, като ще се използват часовете преди 9 часа, когато ще се спира елекроподаването.   \n \t\n", "date": "2018.08.07", "title": " Три села остават за три дни без ток и пенсии"}
{"url": "http://www.duma.bg/node/172616", "text": "С помощта на радиотелескоп е била открита планета, над 12 пъти по-голяма от Юпитер, която се движи в самота в космоса на около 20 светлинни години от Земята. Тайнственото космическо тяло не е свързано с нито една звезда и е първият обект от този вид, открит с помощта на радиотелескоп. \nКакто масата, така и огромната сила на магнитното поле отправят предизвикателства към знанията за това, което учените знаят за разнообразието от астрономически обекти, открити в дълбините на космоса. \n\"Този обект е точно на границата между планета и кафяво джудже или\" неуспяла звезда \"и ни дава някои изненади, които потенциално могат да ни помогнат да разберем магнитните процеси както на звездите, така и на планетите\", каза д-р Мелоди Као, астроном в университета в Аризона. \nАнализът на изследователския екип показа, че магнитното поле на планетата е невероятно силно, около 200 пъти по-силно от това на Юпитер.   \n \t\n", "date": "2018.08.07", "title": " В Слънчевата система откриха нова планета"}
{"url": "http://www.duma.bg/node/172617", "text": "Около 30 организации, партии и НПО-та обявиха, че ще бойкотират референдума в Македония, предаде МИА. \nДопитването трябва да се проведе на 30 септември. Гласоподавателите трябва да отговорят на въпроса: \"Подкрепяте ли членство в НАТО и ЕС чрез приемане на споразумението за името между Република Македония и Гърция\". \nДепутатите от ВМРО-ДПМНЕ бойкотираха заседанието на парламента, на което бе гласувана датата. Според опозицията въпросът е неясен, двусмислен и манипулативен, докато консултативният аспект оставя резултата открит за тълкуване. Партията внесе две поправки, но те бяха отхвърлени. \nПрез юни НАТО официално покани Скопие за започване на преговори за присъединяване към Алианса след историческото споразумение с Гърция, което предвижда смяна на името на Северна Македония. \nМеждувременно призив в подкрепа на името на Македония и на ориентацията й към ЕС и НАТО отправиха редица западни дипломати, обединени в т.нар. Охридската група. \"Това е моментът \"Сега или никога\". Гласът \"За\" ще бъде глас за бъдещето: вашето бъдеще. Това е вашият избор ние ви приканваме да го направите\", пишат влиятелните дипломати.   \n \t\n", "date": "2018.08.07", "title": " 30 организации бойкотират референдума в Македония"}
{"url": "http://www.duma.bg/node/172662", "text": "Остава в сила частичното бедствено положение в общината и започва срутване по главния път до село Забърдо, заяви кметът на Чепеларе Славка Чакърова. Решението на кризисния щаб е, след като се извършат аварийните дейности, то да бъде отменено. Тя поясни, че главният път до село Забърдо е 13 км и припомни, че на 7-ми км е станало срутище вследствие на обилните дъждове, което се намира в опасен терен. Там трябва да се извърши обрушване, за да спрат да падат камъните. След това ще може да се направи геоложко проучване, чиято цел е да установи на каква дълбочина е здрава основата. Славка Чакърова припомни, че общината е предприела аварийни действия преди месец и половина, в които е вложила минимални средства. Над 480 хил. лв. са необходими, а общината не разполага с бюджет, който изисква трайното решение. С 32 хил. лв. е направено обрушване, почистистване и извозване на камъните и са поставени мрежи.   \n \t\n", "date": "2018.08.07", "title": " В Чепеларе търсят 480 000 лева заради срутище"}
{"url": "http://www.duma.bg/node/172614", "text": "Няма данни за пострадали българи при земетресението на остров Ломбок, Индонезия, съобщиха от пресцентъра на Министерството на външните работи. \nПо информация на посолството в Индонезия няма данни за пострадали български граждани при земетресението с магнитуд от 7-ма степен по скалата на Рихтер, което разтърси в неделя вечерта индонезийския туристически остров Ломбок. \nГлавният град на острова Матарам е силно засегнат вследствие на труса. \nПо последни данни на властите на Индонезия броят на загиналите достигна 140 души. 209 души са пострадали тежко при природното бедствие. \nДПА уточнява, позовавайки се на местните власти, че при земетресението са загинали 142 души. Правителството не потвърждава информацията. \nВсички загинали са граждани на Индонезия. Най-много са жертвите в Северен Ломбок, близо до епицентъра на труса, където са загинали 72 души, а 63 са пострадали. Повечето са загинали при срутване на сгради, а някои от удар, вследствие на шока. \nПо информация на Ройтерс 13 000 жилища са разрушени, като северната част на острова е особено засегната. Много хора са останали без дом. Семействата на жертвите ще получат по 1036 долара от правителство, а ранените - 172 долара. Хиляди жилищни домове са изцяло разрушени. \nПрезидентът на Индонезия Джоко Видодо разпореди на министерския съвет, полицията и армията да предприемат всички възможни мерки по ускоряване на спасителните операции. Те обаче ще бъдат затруднени както от липсата на достатъчно мощна техника, така и от свлачища и разрушената инфраструктура и ще отнемат време. Увредени са и електрическите, и телекомуникационните връзки, на места на острова няма ток. Очаква се броят на жертвите да нарасне, след като бъдат разчистени отломките. \nПо данни на Европейско-средиземноморския сеизмологичен център трусът е бил с магнитуд 6,6 по скалата на Рихтер. Американската геоложка агенция обаче първоначално съобщи за степен 7, която по-късно бе ревизирана до 6,9. Епицентърът е установен на 49 километра североизточно от град Матарам (319 хил. жители), на дълбочина от 10 километра. \nВластите в Индонезия отмениха предупреждението за опасност от цунами, което бе издадено по-рано. Две крайбрежни селища са били залети от съответно 10 и 13-сантиметрови вълни. Първоначалният трус бе последван от повече от 120 вторични земетресения, най-мощното от които с магнитуд от 5,4. Това е второ земетресение на острова в близките дни след като на 29 юли трус с магнитуд 6,4 по Рихтер взе 17 жертви. \nНад 1200 туристи са евакуирани. Общият брой на евакуираните надвишава 10 000 души. На летището на Матарам има дълги опашки от желаещи да се приберат чужденци, а поне две авиокомпании са обявили допълнителни полети. \nЗеметресението беше усетено и на изключително популярния сред туристите остров Бали, намиращ се на около 100 километра от Ломбок. Властите съобщават за 2 жертви. Нанесени са и леки щети на терминалите на международното летище.   \n \t\n", "date": "2018.08.07", "title": "Трусът в Индонезия уби над 100 души "}
{"url": "http://www.duma.bg/node/172663", "text": "Броят на гладуващите в \"Български пощи\" ЕАД (БП) се увеличава и обхваща все повече подразделения на държавното предприятие. Това става ясно от съобщение, подписано от Милена Атанасова - зам.-председател на синдикат \"Защита\" и експерт по колективно трудово договаряне. В момента 10 служители на \"Български разменно-сортировъчен център\" (БРСЦ) са обявили, че се присъединяват към протеста на Златка Младенова. На 30 юли тя обяви гладна стачка, тъй като е лишена от парите за клас прослужено време и са спрени ваучерите за храна. Младенова, която е лидер на организацията на синдиката \"Защита\" в предприятието, поиска оставката на принципала на държавното дружество министър Ивайло Московски, защото толерира действията на \"Български пощи\" и умишлено наказва нея и съмишлениците й за изразения протест срещу лошото управление. \nКъм стачката се присъединяват и служители в централата на \"Български пощи\", които твърдят, че проблемите в дружеството са системни и не са ограничени единствено в разменно-сортировъчния център. Според стачкуващите става дума не само за ограничаване на синдикални права и преследване на непокорни синдикалисти, а и за корупционни практики, покровителствани от ръководството на фирмата в лицето на изпълнителния директор Деян Дънешки и принципала министърът на транспорта и съобщенията Ивайло Московски. \nМеждувременно от синдикалния регионален съюз на КТ \"Подкрепа\" във Видин пишат до премиера, президента, главния прокурор, председателя на Народното събрание, омбудсмана и транспортния министър с настояване за бързи и ефективни действия за прекратяване на порочната практика на управление на главния изпълнителен директор на \"Български пощи\" Деян Дънешки. \"Обръщаме се към Вас, тъй като е необходима неотложната Ви намеса за възстановяване на законността при управлението на \"Български пощи\", пише в писмото.   \n \t\n", "date": "2018.08.07", "title": "Още пощенци обявиха гладна стачка "}
{"url": "http://www.duma.bg/node/172664", "text": "Общинският съветник от Бургас Бенчо Бенчев, който беше арестуван заедно с Димитър Желязков-Митьо Очите в Истанбул, бе пуснат вчера. Засега той остава без обвинение за участие в организирана престъпна група. Специализираната прокуратура тепърва ще установява има ли достатъчно данни, за да се повдигне обвинение срещу Бенчев. В неделя при обиск в дома му бе отрито оръжие. Ще се доказва произходът на намерените оръжия, както и на боеприпасите за тях. \"Уморен съм, не съм спал. Нищо от това, което се говори в медиите, не отговаря на истината\", заяви Бенчев след изтичането на 24-часовата мярка. \nНа свобода са и бившият депутат от ДПС Несрин Узун и другите четирима задържани, срещу които също няма повдигнати обвинения за участие в организирана престъпна група. \nПрокурорите обаче са образували ново разследване - за лично укривателство. Според говорителката на главния прокурор Румяна Арнаудова Бенчев, Узун и Йовчо Домусчиев са помагали на Митьо Очите да избегне наказателно преследване. Спецпрокуратурата е събрала достатъчно доказателства за това престъпление, но то е от компетентността на районните прокурори в Бургас и материалите ще им бъдат изпратени. Те ще преценят дали да повдигат обвинения. Според Наказателния кодекс лично укривателство означава да се помогне на човек, извършил престъпление, да избегне наказателно преследване. Предвиденото в закона наказания е затвор до пет години, но не с по-тежко наказание от предвиденото за укривания. \nПо закон до 60 дни Димитър Желязков-Митьо Очите, който в момента се намира в ареста в Турция, трябва да бъде екстрадиран в България, за да бъде изправен пред родното правосъдие, стана ясно от думите на Арнаудова. \n  Постъпления от дарения на общинския съветник Бенчо Бенчев в Общинския съвет на БСП в Бургас не са правени. Това съобщиха от Националния съвет на партията. Оттам посочват, че единствено ежемесечно, като всички общински съветници, Бенчев внася по 70 лева членски внос. Социалистите допълват, че ако някой е получавал дарения от Бенчо Бенчев, то е било в лично качество. \nВчера сутринта общинският съветник от БСП Чанко Мирчев заяви, че Бенчев е дарил известна сума за последната кампания на партията за местните избори. \"Дали са били 20, 30 или 50 не мога да ви кажа, но е помагал, води се отчетност\", заяви Мирчев. \nПо-рано председателят на групата общински съветници на БСП в Бургас Евгений Мосинов заяви, че БСП може без Бенчо Бенчев и ще бъде без него оттук нататък. Мосинов отбеляза, че сегашната обвързаност на Бенчев с \"Аркус Секюрити\" започва след 2011 г., когато е включен в листата на БСП от гражданската квота. Той подчерта още, че на последните местни избори Бенчев е избран с преференции. \"Винаги е укоримо един политик да има дейност, близка до организираната престъпност или да е свързана пряко с нея. Въпросът е кога политически структури узнават за тази дейност. Ето, когато узнаваме, ние реагираме веднага\", коментира Мосинов. \n    \n \t\n", "date": "2018.08.07", "title": "Освободиха Бенчо Бенчев и Несрин Узун без обвинения  "}
