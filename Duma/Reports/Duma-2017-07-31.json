{"url": "http://duma.bg/node/150077", "text": "БСП предлага единният орган за борба с корупцията по високите етажи на властта да бъде създаден на основата на спецдирекцията за тази дейност в ДАНС, която да бъде изведена от състава на агенцията. В речта си на традиционния събор на Бузлуджа Корнелия Нинова подчерта, че тази дирекция трябва да бъде наистина независим орган. Според нея президентът Румен Радев трябва да определи директора на звеното, а членовете трябва да бъдат посочени от парламента с квалифицирано мнозинство. \nВ основните партийни организации, в клубове и с професионалисти ще бъде проведена дискусия за антикорупционния орган. Нинова обяви, че през септември БСП ще представи визията си за истинска съдебна реформа. \n    \n", "date": "2017.07.31", "title": " Единният орган за корупцията да е под контрола на президента "}
{"url": "http://duma.bg/node/150066", "text": "Патриотите ще внесат проект, предвиждащ забрана на външното финансиране на магистратски организации. Това заяви депутатът и зам.-председател на парламентарната група на ОП Искрен Веселинов. По думите му предложението за забрана е принципно. ДУМА припомня, че рестрикцията беше включена в законопроекта на ГЕРБ, но впоследствие след намеса на координатора за Централна и Източна Европа Хойт Ий и американското посолство у нас хората на Борисов се отказаха от предложението на второ четене на закона в НС. Законопроектът предвиждаше да се преустанови всякакво външно финансиране на магистратските организации. \nСлед разисквания предложението на ГЕРБ беше променено, като се предвижда магистратските организации да получават външно финансиране само от европроекти и програми, идващи от страни членки на Европейското икономическо пространство. Така ГЕРБ се отказа да налагат каквито и да е било ограничения на магистратските организации. Зам.-председателят на ГЕРБ Цветан Цветанов се оправда, че с текстовете не е правен опит за сплашване на магистратските среди, и пространно похвали фондацията \"Америка за България\", основен донор на неправителствените организации в правния сектор.   \n", "date": "2017.07.31", "title": " ОП постфактум контрират ГЕРБ за външното финансиране на съдебни организации"}
{"url": "http://duma.bg/node/150067", "text": "Над 2500 подписа са събрани в онлайн петицията срещу идеята на МОН за удължаване на учебната година само за четири дни. В четвъртък от образователното ведомство обявиха, че ваканциите през годината ще бъдат удължени, което ще доведе до по-късно завършване за всички класове. Това предизвика бурна реакция у родителите, които категорично се обявиха срещу по-дългата учебна година. Те започнаха да събират подписи и дори заплашиха с протести. Основният мотив на хората е, че през юни и юли времето е много топло и не е подходящо децата да са на училище. Родителите наричат предложението на МОН \"гавра\", \"недомислица\" и \"козметични реформи\". \"Против съм удължаването на напразния труд, който кипи в образованието, против съм експериментите на неграмотни и некомпетентни чиновници\", коментира недоволна майка. \nВ интернет мотивите против проекта изразява и ученичка, на която учебната година явно не й е била достатъчна, за да научи правописа: \"Защото прекалихте Искаме лятна ваканция Не сме се оплаквали от другите ваканций че са къси добре са си Мисля че е излишно да ни удължавате другите незначителни ваканций като на нас учениците ни е по важна лятната\".     \n", "date": "2017.07.31", "title": "Над 2500 подписа срещу удължаването на учебната година"}
{"url": "http://duma.bg/node/150068", "text": "Директорката на Столичната здравна каса (СЗОК) отчитала дейността на болницата на дъщеря си, стана ясно от питане на депутатите от БСП Георги Свиленски и Христо Проданов към министъра на здравеопазването Николай Петров. На 21 юни 2016 г. Надзорният съвет на НЗОК възлага на тогавашния управител на касата Глинка Комитов да освободи от длъжност д-р Биляна Пенева-Стоянова. Изпълнено ли е решението или е отменено, попитаха депутатите от левицата. От отговора на министъра стана ясно, че по закон НС на НЗОК няма правомощия да освобождава и назначава директори на районни каси - те се назначават с конкурс за определен мандат. НС може да прави предложения до управителя на НЗОК, с които той не е длъжен да се съобрази. Петров обясни, че управителят на НЗОК не е констатирал нарушения на трудовите задължения на директора на РЗОК в София град, тежестта на които да доведат до освобождаването й. Решението на надзора за освобождаването й било немотивирано и нямало посочен срок за изпълнение. \nНа 1 март т.г. Пенева назначава за свой зам.-директор Петко Панов, който до този момент е бил началник отдел \"Информационно обслужване\" в Първа специализирана АГ-болница \"Св. София\" (бивша \"Тина Киркова\"), а от 20 юни 2017 г. започва работа в СБАЛАГ \"Майчин дом\" като зам.-директор. На мястото на Панов на 8 март е назначена Кремена Неделчева Берова - дъщеря на Пенева, става ясно от репликата на депутата Проданов. На 23 март директорката на болницата д-р Гергана Коларова упълномощава Берова да представлява болницата пред НЗОК, СЗОК, МЗ и всички други държавни и общински институции за изпълнението и отчитането на дейностите по сключените договори. Социалистът поясни, че пълномощното е безсрочно и следва да се тълкува изцяло в полза на пълномощника. Дъщерята на д-р Пенева подписва заповедите за извършване на проверки на \"Св. София\", назначени от директора на СЗОК, т.е. майка й, подписва фактурите и спецификациите, с които болницата фактурира дейността си. Това не е ли конфликт на интереси, питат депутатите от БСП. \nВ зададения въпрос липсваше тази фактология, за да направим проверка в тази посока, оправда се министърът. Той обеща да направи проверка за конфликт на интереси. \nОт стенограмата от заседанието на НС на НЗОК на 21 юни 2016 г. става ясно, че тогавашният зам. здравен министър Ваньо Шарков настоява Пенева да бъде отстранена. \"Няколко поредни заседания се занимаваме с този въпрос, няколко поредни заседания поканихме директора да даде обяснения...\", казва Шарков, на което Комитов отговаря: \"Това дали ще предприема е друго нещо, ако считам, че е незаконосъобразно\". Петима от присъстващите надзорници гласуват \"за\" отстраняването на директора на СЗОК, въздържа е само Тома Томов от КТ \"Подкрепа\", а \"против\" няма.  \nД-р Пенева е работила в агенция \"Медицински одит\", Районния център по здравеопазване в София, в санаториума на МЗ във Варна. От януари до края на март 2015 г. е директор на болницата в Панагюрище, откъдето напуска без мотиви. От 1 юли 2015 г. материално отговорното лице на СЗОК е променено от д-р Росен Петков на д-р Биляна Пенева.   \n", "date": "2017.07.31", "title": " БСП обвини шефката на Столичната каса в конфликт на интереси"}
{"url": "http://duma.bg/node/150069", "text": "Второ поредно социологическо проучване показва, че дистанцията между ГЕРБ и БСП се скъсява. Според национално проучване на \"Афис\", което проучва политическите нагласи в края на първия парламентарен сезон в 44-то Народно събрание, ако се стигне до предсрочни избори в момента, ГЕРБ биха получили 31,7, а БСП ги следва с 28,6 на сто. Патриотите събират подкрепа от 7,1%, ДПС има малко над 6 процента, а \"Воля\" - 4. Реформаторският блок е с 2,6 на сто, а други партии и коалиции събират само 4 процента. Евентуални нови избори няма да доведат до никакви съществени размествания и едва 12 на сто от запитаните искат такива, смятат от социологическата агенция. При нов вот в парламента ще бъдат представени същите партии и коалиции.  \nАпатията и разочарованието от дейността на институциите и партиите вземат връх, продължава и ерозията на доверието в основните институции, показват анализите на \"Афис\". Според заключенията на социолозите кабинетът се крепи най-вече на баналността и поведението на управляващата партия, което, макар и неодобрявано, е добре познато. Българите вече не се впечатляват дори от корупционните и другите скандали около властта, коментират социолозите.  \nНай-високо доверие сред обществото има президентът Румен Радев - близо 69%. След него сред институциите се нареждат Европейският съюз, армията, медиите, полицията и правителството. Само президентът и ЕС са получили по-голям дял на доверие, отколкото на недоверие. На дъното в класацията са съдебната власт и парламентът. \nПроучването е засегнало и актуалния проблем за запазването на паметниците от времето на социализма. Оказва се, че близо половината българи смятат, че те трябва да бъдат опазени, всеки трети иска някои от тях да бъдат защитени, а по-малко от 10% са категорични, че всички трябва да бъдат премахнати. \nРезултатите от проучването показват, че няма нито една тема или актуален проблем, по които намеренията или действията на управляващите да срещат разбиране и одобрение от гражданите. Това важи и за икономиката, и за социалната политика, и за международните отношения. Мнозинството от хората смятат, че живеят по-зле в сравнение с миналата година, и нямат по-добри очаквания за близкото бъдеще. \nВъв всяко българско домакинство има най-малко един човек, който е емигрирал или в близко време ще го направи. През миналата година това е било валидно за всяко второ домакинство. Увеличават се и хората, които са губили работата си през годината. Все повече българи се оплакват и от забавяне на заплатата и трудно обслужване на кредити - съответно 23,9% и 28,1%. По-често хората изтъкват като важни проблеми, освен бедността и безработицата, финансовата нестабилност на държавата, демографската криза, здравеопазването и битовата престъпност.  \n Графика с резултатите от евентуални парламентарни избори \n    \n", "date": "2017.07.31", "title": " И \"Афис\" дава само 3% разлика между ГЕРБ и БСП  "}
{"url": "http://duma.bg/node/150071", "text": "Традиционният събор на Бузлуджа бе предшестван от редица мероприятия в Стара Загора, посветени на 140-годишнината от битките за освобождението на града от турско робство. \"Даваме началото на Националния събор на БСП \"Бузлуджа 2017\" на това свято място, отдавайки почит на българските опълченци, руските воини, жителите на Стара Загора и хилядите българи, загинали с името на България на уста\", заяви Корнелия Нинова, която заедно с членове на ръководството на БСП поднесе цветя и венци на мемориалния комплекс \"Бранителите на Стара Загора\" в петък. Тя подчерта, че битката за Стара Загора и спасяването на Самарското знаме са символ на свободния дух, на любовта към отечеството и саможертвата за него. \n\"Хиляди социалисти и симпатизанти ще се съберем на връх Хаджи Димитър, на Бузлуджа. Тръгваме оттук, с преклонение към историята и героите си, с тревога за настоящето си и с ясно виждане какво бъдеще искаме. Иска ми се българският народ да си върне вярата, че силата е в него, че когато пожелае нещо, може да го постигне, както предците ни вярваха, пожелаха и взеха свободата си\", подчерта Нинова. Преди официалната част местен поет припомни историята около епичните боеве и рецитира свои стихове. \nНа събитието присъстваха и зам.-председателят на НС на БСП Кирил Добрев, зам.-председателят на ПГ на \"БСП за България\" Драгомир Стойнев, народни представители от левицата, общински съветници от БСП, представители на областното и общинското ръководство на БСП в Стара Загора, както и десетки симпатизанти и членове на партията от областта. \nПетъчният ден завърши на връх Шипка, където бяха положени цветя в памет на загиналите за свободата на България. На път за паметника Нинова се срещна и с изявените наши параолимпийци Даниела Тодорова, Ружди Ружди, Дечко Овчаров и треньора Радостин Тодоров. Тодорова подари на лидера на БСП тениската си от последното си състезание в Лондон, а  Овчаров - номера на състезателната си фланелка. Нинова пък им подари икона на Св. Георги Победоносец с пожелание да бъдат все така борбени и силни.   \n", "date": "2017.07.31", "title": "Почетоха 140 г. от освобождението на Стара Загора"}
{"url": "http://duma.bg/node/150072", "text": "\"Социалисти, сърцата ни ни доведоха отново на нашата историческа поляна. Преди век плеяда млади и свободни хора с поглед в бъдещето се събраха на това място и посяха началото на социалистическото движение в България. Ние сме техните последователи и знам, че те ни гледат и се радват на червеното море, заляло Бузлуджа\". С тези думи се обърна към участниците в националния събор депутатът от \"БСП за България\" Стоян Мирчев. \nМирчев съжали, че има хора, които искат да  откраднат и пренапишат историята. \"Искат да оставим нашите паметници да се рушат. Няма да го позволи. Те си мислят, че като разрушат паметниците, ще изчезне и нашата памет. Но паметта сме всички ние, всички социалисти, всички хора, които вярват в лявата идея\", уточни Мирчев.  \nДепутатът декларира, че народните представители от \"БСП за България\" в 44-то Народно събрание ще се борят всеки ден за единна България. \"За България, която искаме! За България, която заслужаваме! И съм сигурен, че ще победим, защото на наша страна е истината\", категоричен бе Мирчев.        \n", "date": "2017.07.31", "title": "Мирчев се закани, че БСП няма да позволи да откраднат паметта ни"}
{"url": "http://duma.bg/node/150073", "text": "Сигурен съм, че БСП може, трябва и ще управлява България в следващото правителство. Тези думи на общинския съветник от БСП в Етрополе Владимир Александров предизвикаха бурни ръкопляскания на Историческата поляна. БСП дава предимство на хората в неравностойно положение, дава подкрепа на нуждаещите се, това е БСП, описа партията си той. \n\"Честваме 126 г. от създаването на социалистическото движение в България. 126 г. една идея е жива. Когато виждам, че тук има толкова много млади хора и то млади не само по дух, а и по години, съм сигурен, че БСП и лявото ще ги има поне още 126 години. Поклон пред всички, които отстояваха и отстояват лявото. Поклон пред тези, които горяха за по-висша цел от личния егоизъм и собственото лоби\", заяви Александров. Той призова съпартийците си да не вярват сляпо, да атакуват, но и да отстъпват, да критикуват, но и да търпят критики. \n\"От работата си знам, че за да добиеш качествен материал, първо трябва да изхвърлиш ерозиралите и напукани фракции. Необходими са обаче много труд, упорство и време. БСП може, БСП създава качествен продукт\", заяви минният инженер. Според него БСП е поела верния път на промяната. Всички заедно може да дадем тон за по-добър живот още сега и още тук, емоционален бе етрополецът. Заедно можем, заедно за България, която обичаме, заключи Александров.   \n", "date": "2017.07.31", "title": " БСП ще управлява в следващото правителство"}
{"url": "http://duma.bg/node/150074", "text": "Време е да се засили ролята на общините, защото държавата не дава тласък за развитие на местната икономика, заяви кметът на Павликени инж. Емануил Манолов. \"С ежедневните си действия кметовете от БСП доказваме, че необходимостта от лява политика не е стихнала. Силата ни е факт, независимо че БСП в момента не е в управлението на държавата. Нужна е истинска децентрализация и повече приходи, за да може местната власт да развива инфраструктурата, да обезпечава социални дейности, да е подготвена срещу природните бедствия и да подкрепя местното производство\", подчерта Манолов.  \nКогато е поел управлението на Павликени, кметът обещал, че заедно със съгражданите си ще направи така, че във всички населени места да има сигурност, спокойствие и справедливост. \"Днес всички те имат равен шанс да се образоват, да се развиват, да работят, да отглеждат децата си и с радост да прекарват достойни старини. Подкрепям всеки нов или разширяващ се бизнес. Искам съгражданите ми да виждат себе си като част от общество на честни и трудолюбиви хора. За мен като червен кмет най-важното е с цялото си сърце да приемам проблемите на всеки и да не се успокоявам, докато не ги разреша\", обобщи кметът. Той добави, че за него е важно да е справедлив и да не се отказва пред трудностите в името на принципите на лявата идея - справедливост, равенство и братство. Сигурен съм, че и моите колеги кметове социалисти работят здраво и следват същото кредо, заяви Манолов.   \n", "date": "2017.07.31", "title": " Кметът на Павликени поиска да се засили ролята на общините"}
{"url": "http://duma.bg/node/150075", "text": "Писателят, публицистът, общественикът и сценаристът Анжел Вагенщайн получи наградата на НС на БСП за политическа журналистика и публицистика \"Георги Кирков-Майстора\" за 2017 г. Номинацията е на вестник ДУМА. Тържествената церемония се състоя в къщата-музей \"Гео Милев\" в Стара Загора. Тя беше открита от зам.-председателя на НС Валери Жаблянов и в нея участваха лидерът на БСП Корнелия Нинова, членовете на ИБ на БСП Драгомир Стойнев и Кирил Добрев, депутати, представители на художествено-творческата интелигенция от региона, граждани. \nГолемият Вагенщайн, който след 3 месеца ще навърши 95 г., получава наградата за цялостната си обществено-политическа и антифашистка дейност, за огромното си творчество, за блестящите си изяви, заяви Жаблянов. Той припомни, че многоликото творчество на талантливия творец e белязанo с неотклонната му преданост към левите идеи и социалните ценности. По думите на Жаблянов те са зарeдени с категорично пристрастие към горещите теми на деня и към поуките на историята. \"Произведенията на  Вагенщайн са взрив от емоции и мъдрост. Те се отличават с тънка ирония и с оптимистичната енергия на непримиримия борец за един по-добър свят\", подчерта социалистът. Жаблянов припомни, че тази година се навършват 150 г. от рождението на Георги Кирков - Майстора, който е основател на социалистическата журналистика и близък съратник на Димитър Благоев. Създаденият от Кирков \"Работнически вестник\" е родоначалник на в. \"Работническо дело\" и на ДУМА. \nНинова благодари от името на Анжел Вагенщайн и го извини за отсъствието му. Тя обяви, че скоро ще му връчи лично наградата. \"Преди няколко дни гостувах в дома на Джеки и за пореден път разбрах, че той е неизчерпаем източник на мъдрост. С него се виждаме често и си говорим много по всички теми. По-скоро той говори, а аз слушам\", призна тя. \"На това място не искам да говоря за политика. Предпочитам да говоря за България, за единение, за култура. Продължавайте да бъдете пазители на културата и българщината. Имаме нужда от вас. Не мълчете. Будете!\", обърна се Нинова към дейците на културата от региона. Церемонията бе съпроводена с рецитал на местни поети и музиканти. \n    \n", "date": "2017.07.31", "title": " Анжел Вагенщайн получи наградата \"Георги Кирков\" "}
{"url": "http://duma.bg/node/150076", "text": "Всяка година ставаме повече, доволно коментираха младежи на Историческата поляна под Дом-паметника \"Бузлуджа\" тази събота. Около 60 000 души се събраха за традиционния събор на левицата, а мотото на празника бе \"Единни за България, която обичаме\". В него се включиха и гости от Румъния, Македония и Гърция.  \nОфициалното начало на програмата бе предвидено за 10 часа, но социалисти и симпатизанти на левицата от цялата страна започнаха да си избират \"местенце с добра гледка към сцената\" още в ранни зори. Тук сме, за да чуем Корнелия Нинова, заяви социалистка от Югоизточна България. Възрастен партиец бе сред стотиците, пътували часове с автобус, за да се видят с другари от другата част на страната. Любопитни младежи бързаха да се качат до \"чинията\", за да видят полуразрушения паметник. \"Няма да си я дадем, това е част от историята, не бива да го обричаме на разруха. Дори и тези, които не харесват БКП и БСП, признават, че това е нещо, което ни отличава\", коментираха млади момчета. Без да се притесняват от навалицата, времето и дългия път, много двойки бяха довели невръстни пеленачета и малки деца на празника. Някои от бебоците дори бяха снабдени с тениски \"Моята първа Бузлуджа\", а родителите им, смеейки си, подхвърляха, че дечицата им ще проходят на място, наситено с много история и добро настроение. Сцената на Историческата поляна бе оградена от произведения на млади художници, които бяха избрали Дом-паметника на върха за свое вдъхновение. Инициативата им бе под мотото \"Бузлуджа е на България\", вдъхновено от отказа на правителството да прехвърли безвъзмездно Дом-паметника на БСП. Сред участниците в събора бяха и евродепутатите социалисти Георги Пирински и Момчил Неков. Отсъстваше лидерът на ПЕС Сергей Станишев, който е в чужбина, но изпрати поздравителен адрес за празника на левицата. \nТрадиционно преди политическата програма част от ръководството на БСП, начело с лидера на партията Корнелия Нинова, и младежи от цялата страна поднесоха венци и цветя на барелефа \"Основоположници на социалистическото движение\" и на паметниците на Хаджи Димитър и на убитите партизани от Габровско-Севлиевския отряд. \nНачалото на програмата бе поставено от малката певица Йоана Миланова. След това танцьорите от формация \"Тракийски танци\" зарадваха публиката с прекрасни български хора. За водещ на програмата организаторите тази година бяха избрали актьора Кирил Ефремов. Оперна певица и младежкият духов оркестър \"Виво Монтана\" също бяха част от подгряващото шоу. \n\"Към Бузлуджа не водят магистрали и няма да водят. Към Бузлуджа всеки извървява своята пътека сам, не тласкан от някой, а със собствените си крачки и с мисълта, че свободата, справедливостта и хуманизмът не са буренясали фрази, а са част от нас, част са от идеите на нашите предци и бихме искали да бъдат такива и за нашите деца\", откри политическата част председателят на БСП в Самоков Силвия Стойчева. Тя бе категорична, че Бузлуджа съсредоточава усилията на социалистите да бъдат на страната на хората. Според нея традиционният събор показва волята на партийците да бъдат единни.  \nНа сцената пред хилядите социалисти застанаха Корнелия Нинова, членове на Изпълнителното бюро на БСП, депутати и младежи. Те бяха посрещнати с аплодисменти и скандирания \"БСП\" и \"България\". Публиката се чудеше защо по време на официалната част Нинова стиска кукла, облечена в национална носия. В речта си тя обаче обясни, че фигурката й е подарък от жена, която я е спряла, докато обикаляла сред хората по-рано. Лидерът на БСП подари куклата на едно от дечицата в публиката и му пожела да пази българщината и да обича родината. \nВ края на политическите изказвания всички на сцената се прегърнаха и изпяха заедно с участниците в събора \"Моя страна, моя България\". Поздрав към всички поднесоха Петя Буюклиева, Маргарита Хранова и Орлин Горанов, които изпяха най-хубавите си песни.   Снимки Емилия КОСТАДИНОВА   \n", "date": "2017.07.31", "title": "Единни за България, която обичат, 60 хиляди изкачиха \"Бузлуджа\"  "}
