{"url": "https://duma.bg/berbatov-pak-shte-igrae-za-manchestar-yunayted-n201082", "text": "Димитър Бербатов прекрати кариерата си преди няколко седмици, но явно страстта към футбола у него не е угаснала. Защото той ще се завърне на терена, макар и само за един мач. Той ще участва в демонстративен минитурнир в далечен Сингапур на 16 ноември, който ще се проведе на местния Национален стадион. Бившият нападател ще участва в надпреварата, която се нарича \"Битката на Червените\" и всъщност е тристранен турнир. В него ще участват ветерани на Манчестър Юнайтед и Ливърпул, както и националният отбор на Сингапур. Освен Бербо, от страна на \"червените дяволи\" ще се появят имена като Теди Шерингам, Уес Браун и Кийт Гилеспи, а от страна на мърсисайдци ще са Йежи Дудек, Дитмар Хаман, Джон Арне Рийзе, Луис Гарсия, Владимир Шмицер и др. Билетите за шоуто стартират от цена 20 долара, а българинът обеща то да си заслужава. Той беше на Националния стадион на Сингапур и през юли, за да гледа няколко мача от международния турнир \"Международната купа на шампионите\". \"Наистина още изгарям от желание да играя футбол и нямам търпение най-после да се появя на терена, макар и в такъв двубой. Надявам се да направим достатъчно добро шоу за публиката и да вкарам няколко гола\", заяви Бербатов пред сайта на организаторите.  ", "date": "2019.10.08", "title": "Бербатов пак ще играе за Манчестър Юнайтед"}
{"url": "https://duma.bg/strah-ot-sotsialnite-oprazni-uchilishta-n201056", "text": "Слух, че социални служители вземат деца от училища и ги отнемат от родителите им в изпълнение на стратегията за детето, опразни вчера учебни заведения с преобладаващо ромски ученици в Сливен и Карнобат. Невярната информация била разпространена в социалните мрежи. Родители от Сливен нахлули преди 10 ч. в 6 ОУ \"Братя Миладинови\" и над 500 деца от първа смяна били изведени, въпреки опитите на училищното ръководство да обясни, че слуховете са неоснователни. Опразнено било и 8 ОУ \"Юрий Гагарин\". Сливенската полиция е осигурила охрана в училищата и безопасното извеждане на децата до ромския квартал. Фалшивата новина опразнила и училището в сливенското село Тополчане. Родители опитали да влязат със сила и в СУ \"Христо Ботев\" в Карнобат.  Стигнало се до намеса на органите на реда, а децата били освободени от час. На излезлите ще бъдат писани неизвинени отсъствия. От школата обявиха, че започват обход на ромските домове съвместно с ромски медиатори, за да убедят родителите да пуснат днес децата на училище.  Министърът на образованието Красимир Вълчев, който бе на посещение в Сливен, призова МВР и ДАНС да разследват кой спекулира със страховете на ромското население. Според него става въпрос за добре организирани групи. Имахме подобен случай в София, такава дезинформация се разпространява и в други райони, заяви той. Според неофициални данни жертви на психозата са станали още учебни заведения в Ямбол и Сунгурларе.", "date": "2019.10.08", "title": "Страх от социалните  опразни училища"}
{"url": "https://duma.bg/obshtinski-druzhestva-agitirat-za-fandakova-n201053", "text": "Общинското дружество \"Пазари Запад\" ЕАД незаконно агитира за настоящия кмет Йорданка Фандъкова, която се е кандидатирала за нов мандат от ГЕРБ. Върху вратите на имот на дружеството са разлепени плакати с листата на ГЕРБ и Фандъкова, както и на коалицията на ГЕРБ и СДС с номера им в интегралната бюлетина. По закон агитационни материали върху частна собственост са позволени само със съгласието на собственика на имота. Едноличен собственик на \"Пазари Запад\" е Столичната община. Кандидатът за кмет от БСП в район \"Искър\" Борис Цветков е подал жалба до Общинската избирателна комисия, тъй като агитационните материали са поставени извън предварително указаните места. Настоявам ОИК да постанови, че плакатите са поставени в нарушение, и да задължи кмета на съответния район незабавно да ги премахне, пише Цветков до ОИК. В социалните мрежи кандидатът за кмет на столицата Мая Манолова се възмути от поредната провокация срещу себе си. Оказа се, че автомобили в София са осъмнали облепени с нейни предизборни материали. Сред изненаданите собственици е и член на семейството на Манолова. Категорично заявявам, че това е абсурдно действие и провокация на опонента ми, заяви тя. Манолова ще сезира съответните органи, защото името й е въвлечено в незаконни действия. Искрено съжалявам за неприятностите, които извършителите са причинили, разчитам компетентните органи да установят нарушителите и да прекратят това безобразие, заяви кандидатът за кмет на София. Местен сайт алармира за нарушение на управляващите и в Елин Пелин. Плакати на ГЕРБ изникнали тази неделя върху саморъчно направени рекламни табла върху зелени площи, извън утвърдените от общината места, става ясно от публикация на  \"Длъжници сме на младите хора и техните интереси, особено в спорта. Асеновград винаги е имал отношение към спорта, затова е имал и има десетки талантливи спортисти. Възможностите за по-масов спорт на повече места из града е нещо, в което трябва да инвестираме\", заяви кандидатът на БСП за нов кметски мандат д-р Емил Караиванов. Той и кандидати за общински съветници от левицата подкрепиха спортно състезание по стрийт фитнес, чийто организатор е най-младият в листата - Димитър Илиев. Владимир Георгиев, кандидат на БСП за нов мандат в община Самоков, посети село Долни Окол. \"Хората заявиха: \"Ние не сме дошли да казваме и обсъждаме проблемите на селото. Тук сме, за да ви подкрепим и да знаете, че стоим зад вас\". Много приятно се изненадах от позитивизма и декларираната подкрепа. Благодаря и на Ники Стойнев, който бе кметски наместник през последните две години, защото тази подкрепа е най-вече заради добрата ни съвместна работа и своевременното решаване на проблемите, поставени от жителите на селото\", коментира след срещата Георгиев. Той посочи и някои от изпълнените ангажименти към местните - отстраняването на пропаданията по пътя Долни Окол-София, изградена подпорна стена и асфалтиране. Направени са инвестиции в инфраструктурата и благоустрояването на селото. ", "date": "2019.10.08", "title": "Общински дружества агитират за Фандъкова"}
{"url": "https://duma.bg/plamen-georgiev-prezhali-barbekyuto-n201051", "text": "Дни преди да отлети за Валенсия, за да поеме поста генерален консул, бившият антикорупционен шеф Пламен Георгиев е оттеглил жалбата си срещу заповедта на кмета на столичния район \"Слатина\" за събаряне на незаконните постройки върху терасата на блока му. Това означава, че до две седмици барбекюто му ще бъде съборено. Според запознати Георгиев се е отказал от екстрите на терасата, след като премиерът Борисов го заплашил, че ще го оттегли от Валенсия. Междувременно испанското издание \"Ел Конфиденсиал\" разкри, че новият консул Георгиев ще получава заплата от около 3300 евро месечно. Медията се позова на източници, запознати с договора на България за генералните й консули в Испания. Консулите във Валенсия получавали допълнително по 500 евро на месец за съпругите си и по 200 за всяко дете, с платен наем на апартамент в една от най-хубавите зони на града. Българското правителство поема разходите за жилището и за частните училища на децата и пътните им до България, пише изданието в статия под заглавие \"Българската общност се надига срещу Пламен Георгиев: Има съмнително минало\". В нея се описва недоволството на сънародниците ни срещу консулското назначение на бившия шеф на КПКОНПИ, разследван за \"Апартаментгейт\". Изборът на премиера предизвика силна полемика в страната, защото идва, след като Георгиев бе принуден да се откаже от ръководството на КПКОНПИ, пише \"Ел Конфиденсиал\" и разказва за прословутата незаконна тераса.", "date": "2019.10.08", "title": "Пламен Георгиев прежали барбекюто"}
{"url": "https://duma.bg/do-dva-mesetsa-vks-reshava-za-polfriyman-n201050", "text": "Върховният касационен съд (ВКС) даде ход на делото срещу Джок Полфрийман и до два месеца ще се произнесе дали той може да напусне България. Само 40 минути продължи заседанието по делото, образувано по искане на главния прокурор Сотир Цацаров, за възобновяването на производството за предсрочното освобождаване на австралиеца. ВКС ще реши дали съдиите от САС Калин Калпакчиев, Весислава Иванова и Виолета Магдалинчева правилно са го пуснали от затвора предсрочно, кръщавайки съдебния акт \"определение\", а не \"решение\", както настоява прокуратурата. Цацаров оспорва и законността на съдебния състав с мотива, че Калпакчиев и Иванова са близки с БХК, който дал добра препоръка за австралиеца, но не са си направили отвод. ВМРО отново използва случая за предизборна кампания с рехав протест пред ВКС срещу освобождаването на Полфрийман. Акцията бе предвождана от кандидата им за кмет на София Ангел Джамбазки. Разграничени от партийната акция, на отсрещния тротоар мълчаливо се събраха роднини и приятели на убития Андрей Монов.", "date": "2019.10.08", "title": "До два месеца ВКС решава за Полфрийман"}
{"url": "https://duma.bg/pak-zalagvat-sestrite-s-obeshtaniya-za-poveche-pari-n201054", "text": "Нови обещания за по-високи заплати получиха медицинските сестри. Този път намерението е да бъдат отделени около 150 млн. лв. за възнагражденията им за следващата година. Новината дойде след среща на вицепремиера Томислав Дончев и здравния министър Кирил Ананиев с ръководството на КНСБ. Успоредно на разговорите в Министерския съвет, пред сградата се провеждаше национален протест, организиран от синдиката, на който стотици здравни работници поискаха по-добри условия на труд и минималната заплата за всички медицински сестри да е 900 лева. Акцията не беше подкрепена от протестиращите от март медицински сестри, които настояват за по-голямо увеличение - две минимални заплати, или 1120 лева. \"Повече от 10 години от КНСБ не са защитили дори едно от правата на медицинските сестри\", коментира Веселина Ганчева от Асоциацията на българските медицински сестри. Протестът не беше подкрепен и от лекарския съюз, който в последния момент обяви, че е договорил с МЗ удовлетворителни условия в бюджета за 2020 г. и правилата, по които ще действа системата.   След срещата между КНСБ и министрите стана ясно, че болниците ще получат 200 млн. лв. повече в бюджета на НЗОК за догодина. Според Ананиев три четвърти от допълнителния ресурс трябва да отиде за увеличение доходите на медицинските специалисти. С това министърът очаква най-после да бъде постигнато заложеното в колективния трудов договор заплащане от 900 лева за медицинските сестри в общинските болници, 950 лева - в университетските, и 1100 и 1200 лева основна стартова заплата за лекар. През тази година болничната помощ също получи увеличение от 200 млн. лева спрямо предходния бюджет. Предмет на новия рамков договор ще бъде колко от парите ще са за персонал и колко за издръжка. Вероятно пари обаче няма да има за сестрите в училищното и детското здравеопазване. ", "date": "2019.10.08", "title": "Пак залъгват сестрите с обещания за повече пари"}
{"url": "https://duma.bg/balgariya-shte-organizira-finalite-na-zlatnata-voleybolna-liga-n201080", "text": "България получи поредно престижно домакинство на международен форум от най-високо ниво. През следващата година страната ни ще организира финалите от Златната европейска лига по волейбол за жени. Датите на турнира, както и градът-домакин, ще бъдат определени допълнително от ръководството на федерацията ни. Надпреварата е от изключителна важност за женския ни волейбол, като първенецът добива право да участва в Чалъндж турнира, от който първият в крайното класиране печели квота за Волейболната лига на нациите 2021 г. Припомняме че през настоящата година женският ни национален отбор бе част от елита на най-комерсиалната международна проява, но не успя да запази мястото си в турнира. Сега \"лъвиците\", водени от селекционера Иван Петков, са изпълнени с амбиция за завръщане в Лигата на нациите, като ще направят всичко възможно за спечелване на турнира и утвърждаване сред най-добрите през 2021 г. През януари 2020-а Българи ще е домакин и на турнир от първи кръг на европейските квалификации при юношите U18. \"Много хубава новина за женския ни волейбол, естествено, че съм доволен. Това е едно много престижно домакинство, което ще ни даде не само предимство да играем пред собствена публика и на собствен терен, но и възможност за повече спокойствие, ротации в състава и други фактори. И разбира се надежди, че ще успеем да спечелим този турнир. Тук е мястото да благодаря на Българската федерация по волейбол за положените усилия и за всички отлични условия, които бяха предоставени по време на домакинството в Лигата на нациите, които са оценени от ЦЕВ, за да можем  да получим това домакинство на изключително важен за нас финален турнир\", обяви Петков.", "date": "2019.10.08", "title": "България ще организира финалите на Златната волейболна лига"}
{"url": "https://duma.bg/mishel-platini-se-zavrashta-vav-futbola-n201079", "text": "Бившият президент на УЕФА Мишел Платини може да се завърне във футбола, след като четиригодишното му наказание за корупция изтече. \"Имам идеи за бъдещето, но е рано да говоря за тях\", каза Платини. 64-годишният французин добави, че може да се кандидатира навсякъде, но отбеляза, че следващите избори за ръководните постове във ФИФА, УЕФА и Френската футболна федерация са след няколко години. \"Имам достатъчно време, ако реша да се завърна във футбола\", каза още Платини. Неговата битка сега е да докаже пред съда, че не е вършил финансови машинации, свързани с получаване на нерегламентирани хонорари от ФИФА. Обвиненията бяха потвърдени от две комисии на ФИФА, Спортния арбитражен съд в Лозана и Швейцарския върховен съд. Последната надежда на Платини да изчисти името си е жалба в Европейския съд за правата на човека в Страсбург.", "date": "2019.10.08", "title": "Мишел Платини се завръща във футбола"}
{"url": "https://duma.bg/georgi-tomov-az-sam-edin-ot-vas-i-shte-opravdaya-doverieto-vi-n201036", "text": "Интервю на  - Като всеки млад човек и аз жадувам за промяна и прогрес. Но не тази \"промяна\", която е само на думи и без дела - аз я наричам \"задклавиатурна\", а реална, създаваща комфорт на моите съседи и техните семейства. Смятам, че само чувстващият се комфортно в средата си човек може да мисли за прогрес. Убеден съм, че мога да помогна на илинденци заедно да извървим този път. Да не забравяме и броя номинации, които получих. Практически ме подкрепиха всички ОПО в \"Илинден\", за което им благодаря. - Определено да. Но преди всичко е и голяма отговорност. БСП е партия с дългогодишна история, обхващаща не просто период от време, а съвкупност от различни поколения, които са съвременници на различни исторически събития. Като такава тя носи своите пасиви, но има и много активи. Гледам изцяло към бъдещето, като се уча от опита на времето.  - Район \"Илинден\" се състои от 4 от най-старите квартали в столицата - \"Света Троица\", \"Гевгелийски\", \"Захарна фабрика\" и \"Илинден\". Най-ценният ресурс са хората, които живеят тук, зеленината и местоположението. В района имаме както общи за града, така и специфични проблеми. Непознаването на тази специфика отдалечава от решаването на проблемите и води до натрупване на нови. Смятам, че през всичките години, в които съм учил, живял и работил тук, познавам отлично проблемите и знам как да ги реша. - Ще си позволя да отговоря чрез така познатите ни от социалните мрежи емотикони - много \"лайкове\" и любов, много \"ехаа\", една-две сълзи. Засега гняв няма. Общо взето, имам пълната подкрепа на близките, приятелите и съседите си. Това е малко плашещо, имайки предвид отговорността ми към тях. - Увличам се от историята ни. По това какъв дух са имали предците ни, за да ни има. Мисля, че той още живее в нас и се бунтува. Също така обичам да съм с приятели в близост до вода - това ме зарежда с енергия. - Желанието ми да променим към по-добро \"Илинден\" е огромно и вярвам, че с общи усилия ще успеем. На всички, които ще ме подкрепят на тези избори, искам да кажа: \"Аз съм един от вас и ще оправдая доверието ви\".", "date": "2019.10.08", "title": "Георги ТОМОВ:    Аз съм един от вас и ще оправдая доверието ви"}
{"url": "https://duma.bg/raya-mateva-shte-upravlyavam-kompetentno-prozrachno-i-pochteno-n201037", "text": "- Моето професионално израстване и съзнателен живот през последните 15 години премина в общинска администрация. Постъпих на работа през 2005 г. и започнах от най-ниското стъпало като младши експерт \"Жалби\". Основната ми работа бе изцяло с гражданите и техните проблеми, така че имам подробен поглед върху това какви са грижите и притесненията на съгражданите ми. Въпреки че след тази длъжност поех работата на младши, старши, главен юрисконсулт и на началник отдел на юристите. Запазих това отношение към хората и като заместник-кмет с ресор \"Образование, култура, здравеопазване, младежки дейности\". Работата ми като юрист ми помогна да следя за законосъобразността на административните актове, които излизат от името на кмета и неговите заместници, да го представлявам процесуално в съда, да координирам работата в правния отдел, да  съгласувам документите, подготвени от служителите в общината. През всичките тези години съм подпомагала юридически работата и на Общинския съвет. Познавам целият процес на дейността му от \"кухнята\".  В екипа от професионалисти, от които се учих, трупах знания, опит, след като ми бе дадено толкова много в житейски и професионален план, както и ми бе предоставено такова голямо доверие, приех да стана зам.-кмет, защото съм отговорен човек и почувствах, че е мой дълг да отстоявам позициите на хората, с които съм работила, и с които споделяме еднакви идеи. Всичко това ме амбицира и приех доверието не само на БСП, не само от близки, познати и приятели, но и подкрепата от АБВ да се кандидатирам за кмет на община Търговище. Усетих желание за промяна от моите съграждани, усетих силата и енергията от обединението. Дълго преди това мислих и си задавах въпроса мога ли да оправдая такова доверие, мога ли да покрия очакванията към мен. И реших - да, мога!  - Въпросите, които вълнуват жителите на Търговище, са свързани с лични, битови и местни проблеми и с такива, чието разрешение може да се намери само на национално ниво. Възрастните хора се оплакват от ниските пенсии, с които трудно преживяват. Много от тях тъгуват, че децата им са потърсили препитание в чужбина или в големите градове, чувстват се самотни и изоставени. Съгражданите ни искат да има денонощна аптека. Настояват за т.нар. квартални полицаи, които да им осигурят спокойствие.  Жителите на Търговище си мечтаят във всеки квартал да има осветени, асфалтирани улица, контейнери за смет. Те поставят въпроса за премахване на опасни дървета по тротоарите, искат удобен транспорт, искат сигурна патронажна грижа, решаване на проблемите с бездомните кучета, притеснява ги шумът от силна музика от ромската махала.  Хората желаят санирането да продължава, интересуват се под каква форма ще бъде финансирано, ако то бъде възобновено. Искат видеонаблюдение на повече обществени места с оглед запазване общинската собственост. Съгражданите ми настояват и за действащи консултативни съвети с участието на експерти извън общината. Интересен е и въпросът кой, как и по какъв начин контролира дейността на кметовете по селата. Вълнуват се защо в институциите, било то държавни или местни, се натъкват на служители, които не се държат любезно с гражданите... Работещите искат добре платена работа, искат държавата да подпомага младите семейства с деца, искат велоалеи, искат град, в който младите да останат да живеят.  - По време на досегашното управление преобладаваха краткосрочните социални проекти. Закъсня подготовката за инфраструктурни проекти за следващия програмен период. Наблюдавала съм директно през последните 15 години предизборни кампании, тъй като общинската администрация е пряк \"участник\" и двигател на изборния процес. Да, има известно напрежение по време на избори, но след като те отминат, животът продължава в стария си ритъм. Търговище, макар и областен център, е спокоен град. Жителите му се познават и си помагат. Убедена съм, че правилният път, по който върви кметът, е да приема работата си като своя кауза и в нея не бива да има място за политически пристрастия. Панацеята на успеха на едно управление е, когато има уважение между представителите на различните партии, когато екипите работят като един човек и независимо от различните мнения и гледни точки. - Като кандидат за кмет от коалиция \"БСП за България\" (\"БСП за България\" и АБВ) ще изпълнявам приетите в тяхната платформа приоритети. Предстои те да се превърнат в ясна, финансово гарантирана и разположена във времето програма, но и сега мога да посоча няколко основни акцента. Те са свързани със запазване размера на местните данъци и такси за целия мандат. Заедно с екипа си ще премахнем всички възможни административни препятствия пред инвестиционните процеси в общината. Ще организирам проучване за интереса и възможностите за създаване на \"Икономическа зона Търговище\" в условията на реализация на участъка от автомагистрала \"Хемус. Гражданите ще могат да участват пряко в местното самоуправление чрез иницииране на местни референдуми, проучвания и анкети. Ще работя за бързо решение на проблемите им. Имам амбицията да съдействам на училищните ръководства на професионалните училища и работодателите за подготовка на кадри, необходими в местната икономика. Те ще имат моята категорична подкрепа за развитие на дуалното обучение. Ще настоявам за приемането на нова транспортна схема, включително и за обществения транспорт, отговарящи на големия брой МПС и нарасналия трафик.    Търговище се нуждае спешно от изграждане на нова клетка на депото за съхраняване на твърди битови отпадъци. Ще съдействам за ускорено проектиране на инфраструктурни обекти и интензивна работа за защита на проектите по новия планов период на Оперативна програма \"Регионално развитие\" и останалите достъпни оперативни програми. - В града и селата на общината се раждат, учат и играят нашите деца. Тук работим и общуваме помежду си. За нас, представителите на левицата и нашите симпатизанти, най-важното в общинската политика винаги са били хората - тяхното желание за по-красиви населени места, за спокоен и уреден живот, за  участие в обществените дела, за открито и честно управление.  Посланието ми към всички мои съграждани е да ни припознаят. Ние, левите хора, сме носители на нов морал. Предлагаме етичност, коректност, лоялност в отношенията, равнопоставеност, прозрачност, публичност. Ние желаем по-добро бъдеще на децата ни, по-добро качество на живот на хората, които да не търсят пътя си извън Търговище и държавата, а да ги задържим в нашия град. Ще превърна в лична кауза борбата с обезлюдяването, ще търся начини да подпомагаме младите семейства. Ще работим за гарантиране на силно местно самоуправление чрез стимулиране на прякото участие на гражданите в местната власт с установените за това законови форми, ще работим за развитието и сплотяването на местната общност. ", "date": "2019.10.08", "title": "Рая МАТЕВА:    Ще управлявам компетентно,   прозрачно и почтено "}
{"url": "https://duma.bg/rusenski-lom-poteche-sinya-bilo-bezopasno-n201048", "text": "В електриковосиньо се оцветиха водите на река Русенски Лом вчера. До обяд от Регионалната инспекция по околната среда и водите в Русе не знаеха кой е източникът на замърсяване. Те обясниха, че в района има колектор, който обхваща цялата западна промишлена зона. В нея има много предприятия, включително от химическата промишленост. Според експертите на РИОСВ необичайният цвят на водата се дължи на бои, които обаче не застрашавали нито здравето на хората, нито флората и фауната в реката. ДУМА припомня, че само преди три дни река Струма при Перник потече цялатa с гъста пяна. Тогава също нямаше предупреждение за риск за хора и животни. ", "date": "2019.10.08", "title": " Русенски Лом потече синя,  било безопасно"}
{"url": "https://duma.bg/obyasnima-isteriya-n201055", "text": "Да се предизвика истерия в България вече е елементарно. Родители прибраха децата си от няколко училища заради плъзнал слух, че  . Психозата, че ще отвеждат деца от семействата, тръгна след проекта за т.нар. стратегия за детето, който след бурни обществени реакции де факто отмря. Но и най-малката случка може да породи налудничав ответ, понеже при толкова абсурдни неща, ставащи реално при тази власт, за хората вече всичко е възможно. Но дим без огън няма. Наистина идва интифа от Европа ту да въвеждаме измислени суперправа на децата и да ги отнемат за един майчин плесник; ту да признаваме трети пол, да рисуваме момченцата с полички и да хвалим гейските бракове; ту да не продаваме криви краставици... И понеже властта ни подлага дирник всекиму \"горе\", хората все повече истерясват. Според министър Вълчев имало било организирана акция - ами, ако тъй лесно някой може да поведе родителите от куп училища, значи има защо. Ако някой пусне в мрежата лаф, че идва Истанбулската конвенция и децата от 4-годишни ще сменят пола си, представяте ли си какво ще настане?! Едно училище няма да има. Като ги върши такива властта, не е чудно, че психясва народът.           ", "date": "2019.10.08", "title": "Обяснима истерия "}
{"url": "https://duma.bg/pretoplena-mandzha-n201040", "text": "Ако има нещо, в което българските политици, особено управляващите, са виртуози, то това е писането на програми и стратегии, които в повечето случаи са безсмислени. По принцип подобни документи се появяват на бял свят след доста усилия на много хора и моментално след това биват захвърлени в някое чиновническо чекмедже и забравени. Освен това по правило в подобни документи се прави поредният опит за откриване на топлата вода. Затова, като се зачете човек в тях, у него остава вкусът на претоплена манджа. Не прави изключение и публикуваната за обществено обсъждане на страницата на правителството Национална програма за развитие до 2030 г. Дотогава България трябва да е държава с \"висок жизнен стандарт и конкурентоспособна, нисковъглеродна икономика. Страната трябва да разработва и внедрява иновации, адаптирайки се към променящия се свят чрез своето високообразовано и здраво общество. То представлява плодородна почва за идеи и притегателна сила за инвестиции и човешки капитал. Уникалните културни и природни дадености на българските региони се оползотворяват отговорно и устойчиво. Те са интегрирани помежду си и със света посредством високоскоростни пътни и оптични връзки, утвърждавайки мястото на страната като кръстопът на идеи и блага в Европа. Българският гражданин играе активна роля в бъдещето на своята държава, има богати възможности за личностно и професионално развитие и живее в справедливо и толерантно общество, в което гласът му се чува\". Не, това не са обичайните тезиси на другаря Тодор Живков, с които обществото бе облъчвано преди поредния конгрес на БКП. Но тогава поне част от намеренията ставаха реалност. Това сега е извадка от новия стратегически документ на сегашното правителство. Както е известно, освен при Живков, Борисов слугува и при Симеон Сакскобургготски, който също обещаваше да ни оправи за 800 дни. Уви. Някой беше казал, че преди избори и преди война се лъже най много.", "date": "2019.10.08", "title": "Претоплена манджа"}
{"url": "https://duma.bg/ivet-lalova-nyama-da-se-otkazva-sled-olimpiadata-v-tokio-n201081", "text": "След третия си финал на световно първенство, седмото място на 200 м в Доха и месеци преди най-важното събитие в живота на всеки спортист - олимпийските игри, Ивет Лалова не се чувства изморена, а сигурна, че има какво още да покаже на света. Тя даже загатна, че след Игрите няма да се отказва. В Токио софиянката ще бъде на 36 години. \"Няма да лъжа - цената е висока. Всички знаят че, за да се постигне нещо качествено, не само в спорта, цената е винаги висока, жертвите винаги са големи. Винаги трябва да се избере най-добрият път. Никога не правя едно и също нещо всяка година, винаги търся начини нещата да стават все по-добре. Сили ми дава усещането, че знам, че имам още в себе си. Не съм изморена, не искам да приключвам със спорта. Чувствам се по-добре от всякога, \"узрях\" и като жена, и като спортист и това ми помага изключително много на пистата\", заяви пред бТВ Лалова. На 35 години българката продължава да е в елита на световния спринт. Доказа го и с влизането си във финала на Световното първенство в Доха и седмото място в света в жестока конкуренция. \"Звучи доста гръмко \"исторически\". За мен е много голям личен успех, тъй като имам 3 финала на Олимпийски игри, сега имам и 3 на Световно първенство. Може би в \"последната права\" за мен е нещо огромно да постигна още един финал, защото вече разбивам някакви предразсъдъци и наистина се радвам, че нещата се променят, защото целта на моите финали и участия се променя. Работя целогодишно, за да бъда сред най-бързите жени на света, защото това е нещо непостоянно, което трябва всяка година наново да се доказва. Изключително трудно е. Когато се съберат няколко години подред с такова присъствие в световния спринт, означава нещо голямо за нашия спорт изобщо. Щастлива съм, че мога да го правя\", споделя Лалова. Тя напълно осъзнава и ролята си на идол и ментор на младите, а посланията на феновете я зареждат за нови успехи. \"Осъзнавам го и се радвам много, че е така. Аз също съм много мотивирана от всички тези хора, от младите, от децата, които идват в спорта. Надявам се повече деца да идват да спортуват, когато виждат спортисти като мен, с които се гордеят. Вчера прочетох в социалните мрежи послание от една мила жена, която казва: \"Ивет, за нас няма значение кое Световно първенство ти е, коя Олимпиада, на кое място си, за нас ти си златна медалистка. Именно тези послания наистина означават страшно много за мен, защото дават една огромна награда на труда ми. Травмите са неизбежна част от пътя на всеки спортист. Борим се почти постоянно с травми. Моят треньор обича да казва, че доброто състезание не е това, на което ти се получат нещата, а това, на което имаш най-малко травми и направиш най-малко грешки. В моменти под голямо напрежение, каквито са едни големи първенства, се бяга трудно, не е като на тренировка, когато си освободен психически. Никога не съм имала гръмки цели. Счупването на бедрената кост, с което станах популярна преди години... Целта да се върна на едно високо ниво беше моята мотивация. Никога не съм си поставяла за цел да бягам до 35, до 40 години. От години казвам, че вървя с толкова много обич напред и ще стигна, докъдето ми е писано\", продължи Ивет. Олимпийските игри в Токио през ще бъдат петите в кариерата й, като тя е единственият български лекоатлет с подобно постижение. \"В спорта, в момента, в който отмине една голяма цел, ти се губиш, ако нямаш следващата готова. Буквално за един ден трябваше да се пренастроя и вече да гледам към Олимпийските игри в Токио, за да не рискувам да изпадна в една депресия след Световното първенство, защото то приключи. Наистина е трудно, когато цяла година се будиш с една и съща мисъл, а в един момент това нещо е приключило и нямаш повече шанс. След Токио поставям различни цели, защото не съм казвала дали това ще е край или не. Нека първо мине Токио, цялата подготовка, остават само 10 месеца до тогава. Наистина ще бъде много вълнуващо и интересно. Мисля за момента, в който приключвам със спорта. Всеки трябва да мисли за този момент. Не може да се заблуждаваме. Спортът не е кариера, която може да приключи в пенсионна възраст. Мисля и аз за края, но не съм сигурна дали той ще бъде след Токио. Подготвена съм за него и избирам нови и хубави неща, които да ме мотивират и да ме карат да се вълнувам извън спорта\", завърши Ивет.", "date": "2019.10.08", "title": "Ивет Лалова няма да се отказва след Олимпиадата в Токио"}
{"url": "https://duma.bg/sportat-po-televiziyata-dnes-n201072", "text": "20.50 Евроквалификации (магазинно предаване) 16.30 Купа на Италия, \"Тре Вали Варезине\" 16.30 \"Бинш - Шиме - Бинш\" 7.30 \"Мастърс\" в Шанхай 21.00 Партизан - Тофаш", "date": "2019.10.08", "title": "Спортът по телевизията днес"}
{"url": "https://duma.bg/vsichko-hubavo-e-sino-n201041", "text": "Всичко хубаво на този свят е синьо... Ах, да знаеш синьото как хубаво блести, пееше преди десетилетия Мими Николова. Този рефрен припяват от вчера и екоинспектори, след като видяха, че реката Русенски Лом тече яркосиня (стр. 2). Изобщо цветът е хубав, а за тях това е равносилно на безопасен. Независимо дали е попаднал с химикалите във водата, храната, дрехите, съдовете.  Напоследък подобен напев чуваме по много и различни поводи, свързани с чистотата на околната среда. Колчем се появи нещо нетрадиционно и опасно в екосистемата, което плаши народа, веднага се появява експерт, оборващ налудничавия страх. Демек, простолюдието е неграмотно и не бива доверчиво да вярва на очите, ушите и носа си. Ако в кв. \"Факултета\" дими, не значи, че съседите му отвъд улицата дишат отрови. Ако от чешмата във Враца текат червеи, значи тя е достатъчно здравословна за обитаване от дишащи същества. Ако реките текат с цветовете на дъгата или от тях избива пяна, това е на късмет и благополучие. Всъщност излиза, че държавните екоинспекции се пазят да алармират за евентуални рискове за здравето, уж изцяло в изгода на хората.  Току виж, ако се нарочи едно от малобройните производствени предприятия у нас за стореното зло, някой вземе, че му наложи глоба. А санкциите водят до намаляване на печалбата, оттам - до свиване на заплати или заети, а в най-лошия случай - до спиране на дейността. И какъв ще е резултатът - по-малко данъци в хазната, повече безработни. Защо тогава зорлем да се наказват виновниците за замърсяванията? По-добре да има работа за народонаселението, отколкото да се гони някакво абстрактно здраве.  Това може да е някакво разумно обяснение за експертните становища. Другото обяснение е ясно и по-вероятно - сакън, да не засегнем някоя \"наша\" фирма, пък ако ще да отрови света.  Да пием по този повод една синя вода.", "date": "2019.10.08", "title": "Всичко хубаво е синьо"}
{"url": "https://duma.bg/es-iska-na-5-g-otsenka-za-bezopasnostta-na-patishtata-n201045", "text": "Съветът на Европейския съюз прие промени в правилата за пътната безопасност, с които се въвежда задължителна оценка на състоянието на пътищата на всеки пет години. Целта е да бъде намален броят на смъртните случаи и тежките наранявания с по-добро проектиране и поддържане на пътищата, тунелите и мостовете, се посочва в съобщение на съвета. ЕС цели до края на следващата година да постигне намаление наполовина на смъртните случаи на пътя в сравнение с данните от 2010 г., а до 2050 г. броят на загиналите да бъде сведен почти до нула. От държавите ще се изисква да оценяват безопасността на цялата пътна мрежа поне веднъж на всеки пет години. Предвижда се на основата на тези оценки да бъдат предприемани необходимите промени за подобряването на състоянието на пътищата. Първите оценки на цялостната пътна безопасност се очакват най-късно през 2024 г. Ще стане задължително при изготвянето на оценките да се вземат предвид пешеходците, колоездачите и другите уязвими участници в пътното движение. През 2017 г. в почти половината от смъртните случаи на пътя в ЕС е имало представители на тези уязвими групи, се отбелязва в съобщението.", "date": "2019.10.08", "title": " ЕС иска на 5 г. оценка за безопасността на пътищата"}
{"url": "https://duma.bg/strastite-izborni-n201039", "text": "Ще бута ли Мая Манолова Паметника на Съветската армия, жужат от два дни социалните мрежи и сигурно ще пожужат още малко, докато дойде следващата \"сензация\". Не, няма да го бута. Нито ще го събаря, нито ще го затрупва с пръст, дори няма да го боядисва. Това е цел на други хора, които, ако бъдат допуснати до властта в общината, може и да се опитат да го направят. Акълът им е толкова. Друг е въпросът дали ще успеят.  \"Партенката\" възбудила основно лявомислещи хора, тръгна от съботна публикация в електронното издание \"Дневник\", където в статия за участието на водещи кандидат-кметове (без Йорданка Фандъкова) в среща със студенти в аулата на СУ има следното изречение: \"На въпроса за съдбата на Паметника на съветската армия всички кандидати бяха единодушни - да се махне. Само Бонев подчерта, че оправянето на тротоарите е по-спешна задача, а Манолова предложи да свика общински референдум за монумента.\" Така омесени императивното \"да се махне\" и обобщаващото \"всички кандидати\" създават представата, че подкрепеният от БСП кандидат за кмет също е за премахването на Паметника на Съветската армия, а идеята за референдум в този случай звучи проформа.  Само че Мая Манолова не е казвала нищо подобно. На записа от срещата се чува ясно как тя отговаря на директния въпрос: \"Аз предложих референдуми, това би могъл да бъде един от референдумите, които ще се организират. Нека хората решат, ако кажат, че те не искат този паметник - нека бъде премахнат, ако кажат, че го искат, нека остане. Не мисля, че кметът следва да взема решение по спорни въпроси, без да се е допитал до гражданите.\" Това е. Нито са \"всички кандидати\", нито са \"единодушни\". Може да харесвате или не Манолова като кандидат за кмет, подкрепен от БСП. Ваша работа. Но бъдете разумни. Не се оставяйте да ви пързалят. Не помагайте на политическите си противници, не орете на чужда нива! Десните няма да дойдат да орат на вашата. ", "date": "2019.10.08", "title": " Страстите изборни"}
{"url": "https://duma.bg/hsbc-planira-da-sakrati-10-000-rabotni-mesta-n201042", "text": "Британската финансова група Ейч Ес Би Си (HSBC Holdings Plc) планира да съкрати до 10 000 работни места, тъй като временно изпълняващият длъжността главен изпълнителен директор Ноел Куин се стреми да намали разходите за цялата банкова група, съобщава \"Файненшъл таймс\". Планът представлява най-амбициозния опит на британската финансова институция от години да намали разходите, посочва изданието, като цитира двама души, запознати с въпроса. Единият източник е казал, че съкращенията ще се фокусират главно върху високоплатени позиции. HSBC може да обяви официално началото на най-новото намаляване на разходите и съкращаване на работни места, когато отчете финансовите резултати за третото тримесечие по-късно този месец, пише \"Файненшъл таймс\", като се позова на човек, информиран по въпроса. Куин стана временно изпълняващ длъжността главен изпълнителен директор през август, след изненадващото напускане на Джон Флинт. Тогава от банката заявиха, че има нужда от промяна в горната част на мениджмънта, за да се отговори на \"предизвикателната глобална среда\". Очакваните съкращения на работните места идват, след като кредиторът заяви, че тази година ще бъдат уволнени около 4000 души, и представи мрачни бизнес перспективи заради ескалацията на търговската война между Китай и Съединените щати, улеснената парична политика, вълненията в Хонконг и Брекзит. От HSBC са отказали коментар.", "date": "2019.10.08", "title": " HSBC планира да съкрати 10 000 работни места"}
{"url": "https://duma.bg/3-godini-uslovno-za-bivshiya-shef-na-nauchniya-fond-hristo-petrov-n201047", "text": "Бившият управител на \"Фонд научни изследвания\" към МОН Христо Петров получи три години условна присъда с пет години изпитателен срок, забрана за заемане на държавна длъжност и 2000 лв. глоба. Решението на Софийския градски съд може да бъде обжалвано в 15-дневен срок. Още през 2013 г. Петров бе обвинен в умишлена безстопанственост, след като на 23.11.2012 г. вестниците ДУМА, \"Сега\" и \"Труд\" публикуваха разследване за далаверите във фонда, което осветли сред одобрените 95 проекта 17 фирми, нямащи общо с науката, които трябваше да получат 6,5 млн. лв. от предвидените общо 14,8 млн. лв. за всички научни институции. След масови протести на учени в началото на 2013 г. бе уволнен от поста си тогавашният министър Сергей Игнатов.  Според разследването много от спечелилите конкурса на фонда лица са били свързани с председателя на ФНИ Рангел Гюров (представящ се за \"професор\" от Ангола), работещ в НБУ, където предишен ректор бе Игнатов. Христо Петров и Рангел Гюров тогава отричаха нередности с фирмите, след това обаче одит на АДФИ потвърди безобразията.", "date": "2019.10.08", "title": "3 години условно за бившия шеф  на научния фонд Христо Петров"}
{"url": "https://duma.bg/polovin-chas-hodene-pazi-sartseto-n201018", "text": "Според ново проучване 30-минутното ходене минимизира риска от сърдечносъдови заболявания, подсилва костната структура и минимизира риска от затлъстяване, съобщи БГНЕС, като цитира изявления на спортния лекар Саваш Кудаш от Анадолската агенция.  Навикът да се яде преработена храна и да не се тренира, е причинил увеличаване на хроничните заболявания през последните години, каза Кудаш и обясни, че Световната здравна организация (СЗО) съветва хората да правят 30-минутни упражнения, ходейки всеки ден. Освен на физическото здраве, ходенето също влияело позитивно и върху настроението. Изследванията показвали, че редовното ходене в действителност модифицира нервната система толкова много, че дори намалявало гнева и враждебността. ", "date": "2019.10.08", "title": "Половин час ходене пази сърцето"}
{"url": "https://duma.bg/shte-plashtat-na-lozari-za-da-ne-otglezhdat-grozde-n201043", "text": "Обсъжда се нова мярка \"Събиране на реколта на зелено\" по програмата за подпомагане на лозаро-винарския сектор за периода 2019-2023 г. Инструментът е за стабилизиране на пазара в сектора, в случай че възникнат кризисни ситуации, които да предизвикат дисбаланс между търсенето и предлагането. Това съобщава земеделският министър Десислава Танева в писмен отговор на въпрос на депутата Никола Динков от БСП. \"Чрез тази мярка може да бъде осигурена финансова подкрепа на гроздопроизводителите, като се гарантира оптимално ниво на доходност въпреки извънредната пазарна ситуация\", казва министърката. Чрез тази мярка обаче на практика се плаща на лозари, за да не отглеждат грозде. Преди още то да е узряло - например през април, май или юни. Целта е да се даде информация дали през съответната година ще има свръхдобив от грозде, което да създаде проблеми при изкупуването. В такъв случай, докато гроздето все още е зелено, се сваля на земята, за да влагат повече средства производителите в пръскане и други дейности. Така те не прибират никаква реколта през есента, заради което ще получават обезщетение. При одобрение мярката може да бъде приложена още от следващата година върху площ от 2500 хектара, което е 4,2% от потенциала на страната ни. В Националната програма за подпомагане на лозаро-винарския сектор са предвидени около 134 млн. евро от Брюксел за 5-годишния срок. Годишният бюджет за прилагането на всяка една от мерките е около 26 млн. евро. В действащата програма в момента има включени четири мерки - за популяризиране в трети държави, застраховане на реколтата, инвестиции в предприятия и преструктуриране, и конверсия на лозя.", "date": "2019.10.08", "title": "Ще плащат на лозари, за да не отглеждат грозде"}
{"url": "https://duma.bg/falira-predstavitelyat-na-tomas-kuk-u-nas-n201046", "text": "Един от най-големите туроператори в България - \"Астрал Холидейз\", фалира. От вчера дружеството прекрати дейността си и започва процедура по несъстоятелност. Случващото се идва след фалита на британския туроператор \"Томас Кук\", чийто официален представител в България е \"Астрал Холидейз\". Почивките на част от клиентите на българското дружество няма да се осъществят, а хората ще трябва да търсят парите си от застрахователя на агенцията. Представители на сектора смятат, че това няма да е единственият фалит в България след краха на най-старата туристическа агенция в света. По официални данни 58 български хотела имат да вземат плащания от \"Томас Кук\". Вероятността да ги получат обаче е минимална, тъй като ще трябва да се наредят на опашката на кредиторите на дружеството.  Налага се да прекратим дейността и да започнем процедура по обявяване в несъстоятелност на \"АСТРАЛ Холидейз Интернешънъл\" АД от 07.10.2019 г. след почти 24 години присъствие на туристическия пазар и въпреки неимоверните усилия на ръководството и служителите, пише на официалния сайт на туроператора. Пътуванията на всички, закупили почивки от \"Астрал Холидейз\", които в момента се намират зад границата, са изцяло платени, поради което не съществува опасност от проблеми с полети или отказ за настаняване в хотели или други туристически услуги. Компанията обаче няма да има възможност да осъществи бъдещи планирани пътувания на част от своите клиенти след 7 октомври. Клиенти с бъдещи пътувания, които са заплатени на 100% от \"Астрал Холидейз\" към партньори, ще бъдат лично уведомени. Клиенти, закупили само услугата самолетен билет с редовни или нискотарифни авиолинии, също ще осъществят своите пътувания, тъй като всички билети са вече закупени и платени от \"Астрал Холидейз\", пише в съобщението. От компанията уверяват още, че са предприети всички необходими мерки и са изпълнени всички задължения по Закона за туризма, така че да се защитят клиентите. Тези, които са внесли депозити или са платили изцяло сумите по своите бъдещи организирани пътувания, но \"Астрал Холидейз\" не е заплатил към партньор или доставчик, ще бъдат обезщетени по закон. Те са гарантирани със застраховка \"Отговорност на туроператора\", сключена между \"Астрал Холидейз Интернешънъл\" АД и ЗК \"Уника\", с покритие 700 000 лв. ", "date": "2019.10.08", "title": " Фалира представителят на \"Томас Кук\" у нас"}
{"url": "https://duma.bg/masova-smart-na-divi-svine-kray-targovishte-n201044", "text": "Труповете на петнайсетина диви свине са открити от ловци в неделя в обрасла с храсти местност между селата Върбица и Менгишево на около 30 км от Търговище. Местните хора предполагат, че това е нов тежък случай на африканска чума по свинете в региона. Сигналът е подаден на 6 октомври в Държавното горско стопанство Върбица, съобщи Североизточното държавно предприятие. Служители на стопанството и ловният експерт на предприятието инж. Тервел Стефанов са обходили района и сигналът е потвърден. В съобщението се казва, че на мястото има служители на стопанството и представители на Областната дирекция по безопасност на храните (ОБДХ). Извършва се претърсване на целия район. От всички открити мъртви животни ще бъдат взети проби, които ще бъдат предадени за изследване. Труповете ще бъдат загробени, като мястото ще бъде обработено съгласно правилата за дезинфекция. Сигналът за мъртвите животни е подаден от ловците от дружината в района едва на втория ден от откриването на сезона за групов лов на дива свиня. В област Търговище е и последният случай на африканска чума по свинете, обявен от Българската агенция по безопасност на храните (БАБХ) миналата седмица. Инфекцията беше установена на 3 октомври при дива свиня в гориста местност близо до кв. Кованлъка на град Търговище.", "date": "2019.10.08", "title": "Масова смърт на диви свине край Търговище"}
{"url": "https://duma.bg/esenen-salon-otvarya-vrati-n201028", "text": "Вече десет години утвърдени творци от Ямбол и от цяла България, голяма част от които с международно признание, създават авторитета на галерия \"Стойчев\", но и галерията гради авторитет на новооткрити автори. Водени от идеята, че есента е сезон на равносметка и на ново начало, от галерията са уверени, че изложбата \"Есенен салон\" ще бъде запомняща се. Тя се открива на 10 октомври от 18 ч. в Ямбол, ул. \"Кабиле\" 14.  ", "date": "2019.10.08", "title": "\"Есенен салон\" отваря врати  "}
{"url": "https://duma.bg/zapochna-nobelovata-sedmitsa-n201019", "text": "Американците Уилям Кейлин и Грег Семенза и британецът Питър Ратклиф спечелиха Нобеловата награда за физиология и медицина за открития как клетките усещат и се приспособяват към наличието на кислород, съобщи БТА. Според съобщението на Нобеловия комитет те са установили \"основата на нашето разбиране за това как нивата на кислород влияят на клетъчния метаболизъм и физиологичната функция\". Според комитета откритието отваря пътя за разработването на стратегии за борба с анемията, рака и други заболявания. Тримата учени са идентифицирали молекулярните механизми, които регулират активността на гените като реакция на променливи нива кислород.  С обявяването на Нобеловата награда за медицина започна Нобеловата седмица. Днес се очаква да бъдат обявени наградите за физика, в сряда за химия, за литература в четвъртък, а носителят на наградата за икономика ще бъде обявен следващия понеделник.  Нобеловата награда за мир, която е една от най-спорните, тази година се смята, че може да отиде в шведската 16-годишна ученичка Грета Тунберг според предвижданията на водещи световни сайтове за залози. Ръководителят на Института за изследване на мира в Осло Хенрик Урдал обаче е заявил пред АФП, че \"е крайно невероятно\" ученичката с твърде спорна репутация да получи наградата, допълвайки, че възрастта й може да работи срещу нея.  Нобеловите награди ще бъдат връчени на церемония в Стокхолмската концертна зала на 10 декември - в деня на кончината на основателя на Нобеловата награда Алфред Нобел. Тази година паричната равностойност на наградата е 9 милиона крони (832 459 евро). В случая с наградата по медицина и физиология тя се разделя поравно между тримата лауреати.", "date": "2019.10.08", "title": "Започна Нобеловата седмица"}
{"url": "https://duma.bg/grafiti-tur-obikolka-iz-plovdiv-n201030", "text": "Инициативата \"Free Plovdiv Tour\" предлага необичаен поглед към Пловдив, озаглавен \"Графити тур\". Новият продукт е фокусиран върху уличното изкуство, разказа Илия Илиев, който е част от проекта, информира БНР. Въпреки заглавието \"Графити тур\" обиколката не е концентрирана единствено върху графити. \"Включва всички прояви на уличното изкуство - от тагове, до големи стенописи, сграфито. Минава през Стария град, обръща внимание на класически пловдивски художници като Георги Божилов-Слона, Димитър Киров. Гледаме тяхното сграфито, разказваме историите как са рисувани за 24 часа, как са изработвани, минаваме през Капана\". Има бум на уличното изкуство, категоричен е Илиев. \"Все по-малко нелегални графити се рисуват, все по-малко става опасно да се рисуват графити и хората, които го правят да се качват на труднодостъпни места, за да се крият. Сега се дава картбланш на художници.\"", "date": "2019.10.08", "title": "\"Графити тур\" - обиколка из Пловдив"}
{"url": "https://duma.bg/bomba-izbuhna-v-garazha-na-montanski-advokat-n201049", "text": "Бомба избухна в гараж на жилищна кооперация в центъра на Монтана. Там бил паркиран джипът на известен адвокат, занимаващ се с дела по недвижими имоти. Взривът е избухнал в 3,15 ч. през нощта срещу понеделник. Последвалият пожар е опушил апартаменти в кооперацията. От ударната вълна едната врата на гаража е изхвърчала на 10 метра, счупени са и прозорците на блока. Взривът бил толкова силен, че се е чул от живеещите по високите етажи на съседни блокове в кв. \"Изток\". Експлозията се е разминала без жертви. Преди седмица е имало умишлен палеж на друг автомобил в блока - собственост на родителите на полицейски служител в града. Съседите смятат, че бандитите са сгрешили първия път. Адвокатът - мишена на палежа, е сигурен, че атентатът е свързан с работата му. Същата сутрин той заминал за важно дело в София.", "date": "2019.10.08", "title": "Бомба избухна в гаража на монтански адвокат"}
{"url": "https://duma.bg/zhokera-postavi-rekord-po-prihodi-n201029", "text": "Филмът \"Жокера\" на режисьора Тод Филипс постави рекорд по приходи през октомври в бокс-офис класацията на Северна Америка с 93,5 милиона долара през първия уикенд на екран, съобщиха световните информационни агенции. Досега рекордът принадлежеше на фентъзито \"Венъм\" от миналата година - 80 милиона долара. По света приходите от \"Жокера\" са 140,5 милиона долара от 73 държави. Откакто беше представен на кинофестивала във Венеция, където спечели наградата \"Златен лъв\", \"Жокера\" събира похвали и критики заради зловещото пресъздаване на злодея, изигран от Хоакин Финикс. На второто място в бокс-офис класацията слезе водачът от миналата седмица - анимацията \"Загубеният Йети\" с 12 милиона долара. Следва \"Имението Даунтън\" с 8 милиона долара. Четвърти е \"Да свалиш Уолстрийт\" с 6,3 милиона долара. ", "date": "2019.10.08", "title": "\"Жокера\" постави рекорд по приходи "}
{"url": "https://duma.bg/turchin-hrani-300-bezdomni-zhivotni-n201016", "text": "Жителят на измирския квартал Карабаглар Мурат Могол от 13 години е \"осиновил\" и храни около 300 бездомни кучета и котки, съобщава турският вестник \"Сабах\". 45-годишният мъж не само носил храна на животните преди да отиде на работа, като обикалял обиталищата им с мотоциклет, но ги и водил на периодични прегледи при ветеринар. \"Когато животните чуят звука на мотора ми, те тичат към мен с щастливи лица. Виждайки тяхното щастие, това ме прави по-щастлив\", казва Могол. ", "date": "2019.10.08", "title": "Турчин храни 300 бездомни животни "}
{"url": "https://duma.bg/naslednikat-na-bari-uayt-mario-biondi-shte-predstavi-pesni-ot-nay-noviya-si-album-u-nas-n201032", "text": "Тази есен емблематичната софийска зала 1 ще посрещне наследника на Бари Уайт - Марио Бионди, който обещава незабравими емоции за своите почитатели. Бионди пристига в София по покана на Националния дворец на културата и фондация \"Аполония\", а концертът е част от турнето на изпълнителя за 2019 г., научи Дума от Николета Николова.  Марио споделя, че късно е осъзнал, че специфичният му тембър ще се превърне в негова артистична идентичност. \"Гласът е странно чудо. Когато свирите на инструмент, натискате бутон и знаете точно какъв звук се излъчва. С гласните струни тонът може да бъде взет по 200 начина, но центрирането му изцяло със сто процентова интонация е адски трудна задача\", разкрива изпълнителят. Първият голям пробив на Бионди идва с песента \"This Is What You Are\" през 2004 г. Първоначално сингълът е предвиден единствено за японския пазар, но скоро след дебютното му излъчване, неустоимото изпълнение се забелязва и в Европа. Известният британски диджей Норман Джей включва песента в плейлистата си в шоуто на BBC1, а гласът на Бионди стремглаво започва да прекосява целия Европейски континент, а Британското консулство го награждава с приз за най-добър артист. Автентичността и мекотата на изпълнение си личи и в последния летен хит на Бионди - \"Sunny days\". В него той си партнира с изгряващата джаз звезда Кливланд Джоунс, а Марио е категоричен за песента: \"Това е моята идея за музика\". ", "date": "2019.10.08", "title": "Наследникът на Бари Уайт - Марио Бионди, ще представи песни от най-новия си албум у нас "}
{"url": "https://duma.bg/vse-po-toplo-s-ast-festival-n201033", "text": "Деветият АСТ фестивал за свободен театър ще се проведе от 18 до 23 октомври и ще включва най-доброто от съвременната българска независима сцена, международна селекция и богата паралелна програма със специални събития, дискусии, уъркшопи и гости. По традиция откриващото събитие ще е мултиарт концерт - Мила Робърт ще срещне музика и театър на сцената на бар \"Петък\" в петък, 18 октомври, научи ДУМА от Елена Пенева, пиар.  Предстоящото издание е под наслов \"Все по-топло\" и акцентира върху все по-топлото време, все по-топлото в опитите на артистите да открият теми и сценичен изказ и не на последно място - необходимото затопляне на проекта \"Топлоцентрала\". Затова и за първи път преди откриването ще можем да \"загреем\" с отворени врати на репетициите за един от акцентите в международната програма - танцовият сайт спесифик спектакъл \"Burn\". Негови автори са \"United Cowboys\" - компания за живо изкуство, която работи в пресечната точка между танца, визуалното изкуство и пърформанса. От 2014-а те изграждат в различни европейски градове на т.нар. \"биотопи\" - самодостатъчни артистични екосистеми, обитавани от танцьори и музиканти. България е честа спирка в международната им работа.  \"Burn\" ще се играе в продължение на 3 часа във вечерта на откриването и ще бъде с вход свободен. Холандският пърформанс е част от международната програма, която традиционно показва калейдоскоп от жанрове, изразни средства, нови театрални езици и реалности. Тази година АСТ Фестивал за свободен театър акцентира на дебютите. Две от осемте представления в българската селекция ще бъдат на артисти, които досега не са били част от програмата. Богатата паралелна програма включва интерактивното VR преживяване Conglomerate, в което всеки зрител изживява свое собствено пътешествие през откъси от 9 спектакъла и 1 филм. Зрителите могат да гледат и три театрални филма - куклено-жестомимичния \"Да бъдеш Палечка\", документалния \"Това име го забравете\" за режисьора Юлия Огнянова и \"На острова\" - видео арт, прожекция на проекта \"In Adata\".  Работилница за социологически проучвания на публики, както и два уъркшопа за професионалисти съставляват образователната програма. ", "date": "2019.10.08", "title": "\"Все по-топло\" с АСТ фестивал"}
{"url": "https://duma.bg/nasheto-vreme-sabira-izvestni-izpalniteli-n201031", "text": "За пета поредна година концерт-спектакълът \"Нашето време\" ще отправи послание и паралел между историята и съвремието. На 19 октомври от 19 ч. сцената на емблематичното кино \"Освобождение\" ще събере заедно изпълненията на Руслан Мъйнов, Мирослав Иванов (\"Обичайните заподозрени\"), победителката в \"Гласът на България 2018\" Ния Петрова, Нели Андреева - солист в ансамбъл \"Филип Кутев\", завладяващите Димитър Атанасов и Христо Младенов, барабаниста на \"Подуене блус бенд\" Емил Тасев и пианиста Любо Цанев. Появата на момчетата от \"Бага Тур\" ще е един от най-чаканите моменти в спектакъла. Те ще представят атрактивна демонстрация на тракийска бойна сцена. Специален гост е актьорът Янко Лозанов, чиито рецитации на патриотични стихове са разтърсващи. Организатор на събитието е Марио Георгиев, популярен като човека, зад когото стоят куп събития и инициативи, свързани с родолюбието, българщината и националното самосъзнание. Чрез концертен разказ отдаваме чест на малкото неща, които може би ни карат да се гордеем, че сме родени на тези географски ширини. Фолклор! Език! Вяра! - разказва Марио по повод актуалния концерт \"Нашето време\". - Оценявайки късмета да имаме знайни и незнайни исторически личности, от които да се вдъхновяваме и учим, всеки трябва да си даде сметка, че въпреки всичко в момента тече нашето време. Време, в което зависи от нас дали ще бетонираме здрави морални и честни примери за бъдещето, или ще сме безпътни като дърво без корен. ", "date": "2019.10.08", "title": "\"Нашето време\" събира известни изпълнители"}
{"url": "https://duma.bg/razprodavat-avtomobilite-na-zvezdata-pol-uokar-n201017", "text": "Колекцията от 21 автомобила, собственост на покойния американски актьор Пол Уокър, ще бъде продадена на търг с благотворителна цел, съобщи \"Дарик\".  Известен с ролята на Брайън О'Конър в екшъна \"Бързи и яростни\", Уокър приживе беше голям фен на спортните автомобили. Той загуби живота си в катастрофа с \"Порше\" през 2013 година. От аукционната къща казват, че това ще бъде първият подобен търг, и че са щастливи, че са избрани да го организират. Търгът е насрочен за януари следващата година.", "date": "2019.10.08", "title": " Разпродават автомобилите на звездата Пол Уокър"}
{"url": "https://duma.bg/datata-n201034", "text": "МЕЖДУНАРОДЕН ДЕН ЗА ПРЕВЕНЦИЯ ОТ ПРИРОДНИТЕ И СТИХИЙНИ БЕДСТВИЯ. Целта е правителствата, бизнесът и гражданите да се поучат от предизвикателствата, пред които ни изправя природата, и да се обърне внимание на обучението и изграждането на системи за ранно оповестяване. 927 - БЪЛГАРСКАТА ЦЪРКВА Е ОБЯВEНА ЗА АВТОКЕФАЛНА. За първи български патриарх е избран Дамян - архиепископ на Дръстър (Силистра). Той е първият и единствен патриарх на Българската църква, признат от Византия, лично от император Роман I Лакапин. 1207 - ПРЕД СТЕНИТЕ НА СОЛУН Е УБИТ ЦАР КАЛОЯН. Обстоятелствата около смъртта на последния от тримата Асеневци, възстановили българската средновековна държава след близо два века византийска власт, са противоречиви. За Калоян се предполага, че е роден през 1168 г. Царуването му е изпълнено с активни военни действия срещу Византия, а след 1204 г. - и срещу новосъздадената Латинска империя. Победата му над западните рицари през 1205 г. край Адрианопол отеква далеч на запад. 1873 - РАЖДА СЕ ПЕНЧО СЕМОВ, ГАБРОВСКИ ИНДУСТРИАЛЕЦ (УМИРА 1945 Г.). Известен с благотворителната си дейност. Наричан е \"българският Рокфелер\" и \"най-социалният индустриалец на Балканите\". Дарява 300 хил. златни лева за лобиране в полза на България по време на сключването на Ньойския договор. Личните му дарения възлизат на около 50 млн. лв., а чрез фондацията му - на още над 200 млн. лв. Спонсорира благотворителни дружества, поддържа първия у нас приют за бездомни, безплатни трапезарии за ученици, дарява средства за училища, имоти - на СБЖ, построява в Габрово първите у нас тенис кортове и зимни пързалки, спонсорира обучение на деца на работници от неговите фабрики и пр. 1929 - РАЖДА СЕ ДИДИ, БРАЗИЛСКИ ФУТБОЛИСТ (УМИРА 2001 Г.). Полузащитникът Валдир Перейра участва в три световни първенства (1954, 1958 и 1962 г.). През 1958-а и 1962-а печели световната купа. От 74 мача за отбора на Бразилия има отбелязани 21 гола. Негов специалитет е т.нар. падащ лист. Играл е за \"Флуминензе\", \"Ботафого\", \"Реал Мадрид\", \"Сао Паоло\". След като се отказва от активна състезателна дейност, става треньор и поема ръководството на \"Ботафого\", \"Флуминензе\", \"Фенербахче\" и националния отбор на Перу. 1992 - УМИРА ВИЛИ БРАНД, ПОЛИТИК И ДЪРЖАВНИК (Р. 1913 Г.). Рожденото му име е Херберт Ернст Карл Фрам. Почетен председател на ГСДП и федерален канцлер на ФРГ (21 октомври 1969 - 7 май 1974 г.). Начело на Германската социалистическа партия от 1964 до 1987 г., кмет на Западен Берлин в периода 1957-1966 г., вицеканцлер и министър на външните работи на ФРГ от 1966 до 1969 г., председател на Социалистическия интернационал през 1976 г. Популярен е с т.нар. Източна политика - за намаляване на напрежението с държавите от Източния блок, за която е удостоен с Нобелова награда за мир за 1971 г.", "date": "2019.10.08", "title": "Датата"}
{"url": "https://duma.bg/imashe-okupatsiya-g-n-draganov-no-na-2-mart-1941-g-n201035", "text": "        Кой ли вече не изля злъчта си да доказва недоказуемото - че Червената армия била окупаторка. на 9 септември тя не ни е освободила, а е окупирала държавата. Всякаква порода манипулатори и фалшификатори заляха телевизии и вестници и най-малко на историците бе позволено да кажат истината. А те знаеха, че на южната ни граница чакаха 12 дивизии (според други източници - 26), готови да се втурнат и да окупират България по внушение и голямото желание на Уинстън Чърчил, изпитващ патологична омраза към българския народ. Затова и съветското правителство обяви война на България, да предотврати турско-английската окупация. Защото турската армия щяла да бъде заменена с английска и щеше да стане като в Гърция - гражданска война. Но възможна ли е съветска окупация без разоръжаване на \"вражеската\" армия? Българските войскови части запазиха оръжието си и не го използваха. Червеноармейците бяха посрещани с цветя. Наскоро и бившият преподавател по история на БКП проф. Драгомир Драганов изврещя в един вестник, че Червената армия е окупирала България. Това било \"класическа окупация\", която траяла до ратифицирането на Парижките мирни договори, но продължила и след това \"де факто с Института на руските военни съветници\", т.е. до \"прехода към свободата\". Не за пръв път той се врътка наопаки след 1990 г., орезилявайки и себе си, и Съпротивата,  и социалистическото строителство. А той бе член на групата, която разработваше партийните документи и речите на Тодор Живков, имаше личен достъп до него. Но още в първите дни на \"прехода\" се изплю върху собственото си лице.  Да, окупация на България имаше, г-н Драганов, но тя става на 2 март 1941 г. Министър-председателят Богдан Филов подписва на 1 март във Виена договор за присъединяване на България към хитлеристката ос \"Рим-Берлин-Токио\". 680-хилядната армия на фелдмаршал Зигмунд-Вилхелм Лист е съсредоточена в Румъния и чака на брега на Дунав заповед да навлезе в България. Договорът трябва да бъде ратифициран от Народното събрание в 14 ч. на 2 март. Фелдмаршал Лист обаче няма намерение да чака и в 8 ч. сутринта на 2 март части от армията му навлизат и се разполагат в нашата страна, шест часа преди ратификацията. Народното събрание в 14 ч. ратифицира договора, всъщност узаконява извършената вече окупация на страната ни. Хитлер бърза с навлизането в България, защото Сърбия и Гърция му объркват плановете. На 28 октомври 1940 г. дучето на Италия Бенито Мусолини нахлува в Гърция, макар че тя е обявила неутралитет, но гръцката армия оказва неочаквана съпротива, разгромява и изгонва италианците от земята си. Хитлер трябва да се притече на помощ на приятеля си Мусолини, но това може да стане само през българска територия. И така в началото на април през България фелдмаршал Лист нахлува и окупира цяла Гърция. Това е тайният план \"Марита\". В Сърбия пък е извършен държавен преврат, регентът принц Павел е свален, образувано е проанглийско правителство. Хитлер беснее и замисля операция за отмъщение.  На 6 април германски, италиански и унгарски военни части нападат през нашата територия югославските защитници в гръб. За 10 дни страната е напълно прегазена и разрушена. Премиерът на Великобритания Уинстън Чърчил е обрисувал ужасната картина на унищожението на Югославия така: \"Летейки на височината почти над покривите и несрещайки никаква съпротива, бомбардировачите безмилостно унищожавали града (Белград - б.а). Тази операция германците нарекли \"Възмездие\". Едва на 8 април настъпила тишина. Повече от 17 хиляди души останали да лежат мъртви по улиците на разрушения град и под развалините на домовете си. Обезумели животни, излезли от клетките на зоологическата градина, в ужас се мятали по улиците\" (документирано от английския журналист Ян Колвин, \"Двойната игра\", С. 1964).  А последният полски посланик в Берлин Юзеф Липски удостоверява, че югославското правителство е било предупредено за предстоящата агресия и то е обявило Белград за открит град, което въобще не е спряло Хитлер. Когато на 19 април цар Борис III на път за Виена прелита с личния самолет на Хитлер над Сърбия, той вижда само руини и развалини. Белград е сринат от бомбардировки, други цели градове са разрушени, трупове на убити по улиците стоят неприбрани. Това е резултатът от пропускането на германските войски през България - да ударят в гръб сръбските и гръцките защитници. Това Борис III е разказал на царица Йоанна, а тя го е споделила с близки придворни дами.  Ето какво донесе на Балканите съюзът на България с Хитлер, с който съюз г-н Драганов явно се гордее и обявява Червената армия за окупаторка.", "date": "2019.10.08", "title": "Имаше окупация, г-н Драганов, но на 2 март 1941  г."}
{"url": "https://duma.bg/grisho-e-27-i-v-sveta-n201021", "text": "Григор Димитров отстъпи с позиция в световната ранглиста на АТР до №27 с 1432 т. Миналата седмица българинът падна на старта на АТП 500 турнира в Пекин от руснака Андрей Рубльов, а следващата ще се включи в надпреварата в Стокхолм (АТП 250), където е шампион от 2013 г. Седмичната ранглиста не предложи изменения в челната десетка. Води Новак Джокович (Сърб) с 10 365 т., пред Рафаел Надал (Исп) 9225, Роджър Федерер (Швейц) 7130 и др. При жените Виктория Томова запази 143-о място с 432 т. Води Ашли Барти (Авл) със 7096, пред Каролина Плишкова (Чех) 6015, Наоми Осака (Яп) 5621 и др.", "date": "2019.10.08", "title": "Гришо е 27-и в света"}
{"url": "https://duma.bg/fero-poema-botev-pd-n201024", "text": "Ферарио Спасов ще замени Желко Петрович начело на Ботев Пд. В момента дупничанинът е шеф на школата на \"канарите\", но собственикът Георги Самуилов се е спрял на него за треньор. В \"Коматево\" остава само да бъде скъсан договорът на черногореца, който иска неустойка от 100 000 лв., за да си тръгне. Неговата оставка беше поискана още в събота след загубата от Ботев Вр с 0:3, както и тази на спортния директор Адалберт Зафиров, който вече я депозира. 53-годишният Петрович дойде в Пловдив през лятото със солидна визитка. Той е бил помощник в различни отбори на легендарните холандци Рууд Гулит, Дик Адвокат, Мартин Йол, Гус Гидинк и на израелеца Авраам Грант. С Ботев обаче записа едва 2 победи и 3 хикса в 12 мача.  За мястото му са обсъждани още Ясен Петров, Ивайло Петев, Георги Дерменджиев, както и освободеният след загубения финал за купата Николай Киров-Белия.", "date": "2019.10.08", "title": "Феро поема Ботев Пд"}
{"url": "https://duma.bg/kratki-novini-n201057", "text": "Опозицията в Косово печели предсрочните избори в страната. Така тя за първи път побеждава бившите командири от Армията за освобождение на Косово, които управляват държавата от 20 г. При 96% от преброените бюлетини лявото Движение \"Самоопределение\" получава 26% на вота. С един процент по-малко (25%) на втора позиция е друга партия от опозицията - консервативната Демократична лига на Косово. Пускането на газопровода \"Северен поток 2\" ще засили влиянието на Русия и ще нанесе съкрушителен удар по сигурността на Европа и енергийната диверсификация, обяви в Литва американският министър на енергетиката Рик Пери. След това той предложи алтернатива под формата на доставки от САЩ, като увери, че по този начин енергийната сигурност на Европа може да бъде засилена. Въоръжените сили на Русия разполагат с най-големия брой танкове в света. Мощта на руските бронетанкови сили е сравнима с общия брой танкове, с които разполагат всички страни членки на НАТО. Русия разполага с около 22 хил. танка, докато САЩ и Канада общо имат 18 хиляди единици тежка бронирана военна техника. Страните от Европа, които членуват в НАТО, разполагат с 11 хил. танка, като Турция разполага с най-голям брой танкове (около 3,2 хил. единици). 79-годишен мъж е убил най-малко 50 души, което го прави серийният убиец с най-много жертви в историята на САЩ, съобщиха от Федералното бюро за разследване (ФБР). Самюъл Литъл е признал, че е убил 93 души - предимно жени - между 1970 и 2005 г. Разследващите са потвърдили, че е замесен в убийството на 50 от тях, но вярват, че самопризнанията на Литъл за 93 убийства са истина.", "date": "2019.10.08", "title": "Кратки новини"}
{"url": "https://duma.bg/shtatsko-npo-iska-raketi-u-nas-n201060", "text": "Американският правителствен аналитичен център RAND Corporation публикува доклад относно стратегията за сдържане на Русия в Черноморския регион. Авторите на доклада изразяват загриженост за това, че в последно време Москва е модернизирала Черноморския флот и е укрепила силите в Южния военен окръг. Според експертите на центъра, за да се противодейства на нарастващото руско влияние в региона, е необходимо да се разположат системи за противовъздушна отбрана и брегови ракетни комплекси в Румъния и България. Други мерки включват разширяване на ученията на НАТО и подпомагане развитието на отбранителния потенциал на Украйна и Грузия.", "date": "2019.10.08", "title": "Щатско НПО иска ракети у нас"}
{"url": "https://duma.bg/asenova-i-yonuzova-shte-se-biyat-za-medali-v-ulan-ude-n201023", "text": "Севда Асенова (48 кг) и Мелис Йонузова (64) са само на победа от медал на Световното първенство по бокс за жени в Улан-Уде, Русия. Русенката почиваше на старта, а във II кръг победи категорично с 5:0 гласа Фатиха Мансури (Алжир). \"Мачът беше доста оспорван, но във важните моменти опитът на Севда си каза думата и в края съдиите бяха единодушни в решението си\", съобщиха от федерацията. На 1/4-финал в четвъртък Севда, която е пета поставена, излиза срещу Чутамат Раксат (Тайланд), и при победа се класира за 1/2-финалите, и си осигурява минимум бронзов медал. Двукратната еврошампионка Мелис Йонузова (64) преодоля трудно   Мафтунахон Мелиева (Узб) с 3:2 гласа (29:28, 29:28, 28:29, 29:28, 28:29). За място в топ 4 втората поставена излиза също в четвъртък срещу Милана Сафронова (Каз). №8 в схемата Габриела Димитрова (51) ще боксира днес на 1/8-финал срещу непоставената Лорена Валенсия (Кол). Голямата ни надежда за медал Станимира Петрова (57) отпадна на старта през уикенда от филипинката Неши Петесио с 2:3 съдийски гласа.", "date": "2019.10.08", "title": "Асенова и Йонузова ще се бият за медали в Улан-Уде"}
{"url": "https://duma.bg/v-portugaliya-levitsata-sakrushi-desnitsata-n201061", "text": "Социалистическата партия на премиера Антониу Коща печели парламентарните избори в Португалия с 36.7% от гласовете, но няма да има абсолютно мнозинство в 230-местния парламент.  Социалистите ще имат поне 106 депутата в 230-местния парламент. Втора е дясноцентристката Социалдемократическа партия с 28% и 77 места. Марксисткият \"Ляв блок\" получава 9.7%, или 19 мандата, а Коалицията за демократично единство между зелени и комунисти печели 6.5% и ще има 12 мандата. Другите партии от десния спектър се представиха значително по-зле. За коалицията Социално-демократичен център-Народна партия (CDS-PP) са гласували едва 4,2%. Партията PAN (Хора-Животни-Природа) получава 3,3% от гласовете.  Лидерът на социалистите ще трябва отново да преговаря за коалиция от други леви партии или за тяхната подкрепа в пленарна зала. Той вече заяви, че неговата задача ще бъде стабилността на страната. „Политическата стабилност е необходима за доверието в Португалия, за създаването на нови работни места, за увеличение на заплатите“, заяви Коща. Той даде да се разбере, че смята да повтори схемата от последните четири години - еднопартийно правителство на социалистите с парламентарна подкрепа на други леви парии. На предишните избори през 2015 г. година бившият кмет на Лисабон и настоящ премиер Коща убеди двете по-малки леви партии да подкрепят правителство на малцинството на социалистите, което беше определено като безпрецедентен алианс за Португалия. Тази схема на управление бе окачествена от народа като \"халтура\". \"Португалците харесаха \"халтурата\" и те искат продължаване на тази политика с по-силна соцпартия\", пошегува се той.  В първия си премиерски мандат Коща яхна вълната на глобалното икономическо възстановяване и туристическия бум и успя да отмени някои от мерките за строги икономии, наложени от предшествениците му. Правителството му дори намали бюджетния дефицит до почти нула – напълно в границите, наложени от европейските бюджетни правила. ", "date": "2019.10.08", "title": "В Португалия левицата  съкруши десницата"}
{"url": "https://duma.bg/sasht-s-nay-mnogo-medali-na-svetovnoto-po-leka-atletika-n201020", "text": "САЩ спечели първото място на 17-ото световно първенство по лека атлетика в Доха, Катар. Американците спечелиха 14 златни, 11 сребърни и 4 бронзови медала от всичките 49 дисциплини. На второ място е Кения с 5, 2, 4, пред Ямайка 3, 5, 4. България се нареди на 63-а позиция в подреждането по точки с 2 т. от 7-ото място на Ивет Лалова на 200 м.", "date": "2019.10.08", "title": "САЩ с най-много медали на Световното по лека атлетика"}
{"url": "https://duma.bg/barselona-s-byudzhet-ot-1-mlrd-evro-n201022", "text": "Барселона прие рекорден бюджет, който за пръв път в историята на клуба надхвърля 1 млрд. евро. На годишното събрание на акционерите 85% одобриха бюджет от 1,047 млрд. евро за текущия сезон 2019/20. От тях 642 млн. са само за заплати. Приходите обаче също възлизат малко над 1 млрд., като каталунците са в цветущо финансово състояние. От клуба добавиха, че приходите нарастват с 13% годишно, като увеличението е с 6% спрямо 2018/19 г. Барса е първият клуб, който представи бюджет, надхвърлящ 1 млрд. евро.", "date": "2019.10.08", "title": "Барселона с бюджет от 1 млрд. евро"}
{"url": "https://duma.bg/polzata-ot-grozdeto-e-v-semkite-n201015", "text": "За да бъде полезно, гроздето трябва да бъде ядено заедно със семките, твърдят изследователи, употребата на стафидни сортове без семки не носи полза за организма, казват те. В семките се съдържат витамини А,Е и К, а също и природни масла. Тези вещества способстват за укрепването на клетките и имат подмладяващ ефект върху тях. Други вещества в гроздето пък намаляват нивото на холестерина в кръвта и влияят благотворно върху възпалителни процеси в кръвоносната система.  Лекарите съветват дневната порция грозде да бъде в рамките на 150-250 грама и да се избират по тъмните сортове, които съдържат повече антиоксиданти. ", "date": "2019.10.08", "title": "Ползата от гроздето е в семките"}
{"url": "https://duma.bg/alzhir-mezhdu-straha-ot-haosa-i-zhazhdata-za-stabilnost-n201062", "text": "На 10 февруари тази година 82-годишният Абделазис Бутефлика, който през 2013 г. прекара инсулт, обяви, че възнамерява да се кандидатира за пети президентски мандат на изборите на 18 април. Народното недоволство като снежна лавина се изсипа по улиците на столицата и 40 други големи градове всеки петък след редовната петъчна молитва. Стотици хиляди граждани удивиха света с дръзкото си нетипично за страната непокорство и предизвикателните послания \"Играта свърши\" и \"Стената на страха падна\". Протестираха адвокати, архитекти, медицински работници, студенти. Юристите скандираха \"Достатъчно! Стига толкова!\"  Подобни масирани походи се оказаха ново явление за общество, десетилетия наред живеещо чрез табута. Според социолозите \"Цялото общество излезе на поход, всички социални категории, семейства и фамилии, жени, деца, младежи. \"Ясно се очертаха двата лагера, искащи оставката на действащия президент: армията от казармите и протестиращите от улиците. Така военните се обезопасяваха със защитна стена срещу евентуален хаос, а гражданите бяха привлечени от аромата с идеята за прероден и обновен Алжир.  Под този натиск Бутефлика се оттегли на 2 април 2019. Редовните президентски избори, естествено, бяха отменени - неизвестно за кога. Наскоро обаче те бяха насрочени за 12 декември т.г. Така африканският газов гигант и важен западен съюзник, който през 90-те години едва не се срути от кървав ислямски бунт, днес отново се изправи пред поредния поврат. Сега той е предизвикан от гражданите му, млади и стари, бедни и богати, различни по етнос, недоволни от 20-годишното президентско управление.      В Алжир общественото мнение не се проучва. Няма как да се разбере дали улицата няма да развали социалния баланс. Единствената дума, с която световните медии описват властовата структура в Алжир, е непрозрачност. През 2019 г. вече има много социални прослойки, включително и на свръхбогатите, изградили имиджа си благодарение на управлението на Бутефлика. Корупцията процъфтяваше. За мнозина протестите съвсем \"не са спонтанни мигове\", а резултат от \" акумулацията на скандали, проблеми с мениджмънта, с държавното управление\".  Съпротивата на елита срещу промяна на статуквото бе неизбежна. Силна е реакцията на онези, чийто комфорт е сериозно заплашен. За младите Бутефлика е единственият държавен глава, когото познават, но само от вечерните новини. Според опонентите му от години държавата се управлява от съветниците му. Каквото и да е здравословното му състояние, образът му на изолиран от народа си държавен глава бе подсилен в собствения му дом от френския президент Еманюел Макрон, който през 2017 г. бе на еднодневна визита и намери време да се разходи по столичните булеварди и да побъбри с минувачите. Подобно поведение алжирците не могат да си представят за собствения им президент.  През пролетта мнозина се уплашиха от редовните масови демонстрации и с тревога се питаха \"Възможно ли е протестите да завлекат страната в бъркотията на насилието?\" Алжирците са гладни и жадни за стабилност у дома. Оттеглилият се Бутефлика предупреди за \"инфилтрация\" сред протестиращите на \"коварни елементи, вътрешни или външни, които да запалят фитила на фитна (безредици) и да предизвикат хаос.\" И военният министър Гаид Салах говори за сили, готови да \"върнат страната обратно в годините на огъня.\" Временен президент стана Абделкадер Бенсалах, председателят на горната камара на парламента. Протестите обаче не спряха.   Ахмед Гаид Салах е бивша дясна ръка на Бутефлика. Според него президентският избор е съдбоносен за политическия преход. Той се опита да го организира през юли. Протестите го отхвърлиха с аргумента, че толкова скоро не може да има подходящи условия за свободни и честни избори. На 2 юни Конституционният съвет обяви, че през юли няма да се проведат избори, защото единствените двама кандидати, формално подали документи за \"тази работа\", са дисквалифицирани. Според медиите Салах иска да наложи свой кандидат за президент. В туитър недоволните граждани разкритикуваха Бенсалах, че не е успял да обяви следващата дата за вота. За целта използваха хаштага #DiscoursDeLaHonte (#Реч на срама). Те настояваха да се разследват всички във властта, заподозрени за корупция и за съмнения, че може да избягат от страната.   От пролетта съдебната власт започна разследване всяко лице при най-малко съмнение за злоупотреби. Вече се разследват двама бивши премиери, партийни лидери, редица бивши министри, шефове на разузнаването, задържан е и по-малкият президентски брат Саид с обвинения за \"увреждане авторитета на армията и заговор срещу държавата\". В ареста са и бизнесмени, някои от близкото обкръжение на Бутефлика. Националните и чуждите медии съобщиха, че е арестуван и уважаван ветеран от войната, известен с критиките си - 86-годишният Лакхдар Бурегаа, който е икона от годините на Алжирската война, дългогодишен опозиционен глас. Бил е командир на Националната армия за освобождение, през 1963 основава Фронта на социалистическите сили, една от най-старите опозиционни партии в Алжир. Бурегаа е обвинен в \"обида на властите\" и за \"отслабване на армейския морал\".   Президентът Бенсалах призова политическата класа и гражданското общество да \"изберат пътеката на инклузивния диалог\", защото правителството се опитва да \"състави пътна карта, за да определи дата за вота, тъй че изборите да се проведат в хармония и сигурност\". Призивът му обаче се посрещна критично. Той и други държавни мъже се обвиняват в съзнателно забавяне на прехода и опит да задържат властта.  5 юли е национален празник на Алжир. И тази година хиляди излязоха на всеобщ протест, 20-ти поред. Искаха цялостна смяна на политическата система. Имаха и нови послания: \"Гаид Салах, върви си!\", \"Гаид Салах е един от предателите\". Според 20-25-годишните алжирци \"системата е изцяло корумпирана\". Те искат \"от властта да се отстранят всички, участвали в управлението при Бутефлика.\" Настояват за отстраняване и на временния президент Бенсалах, и на сегашния премиер Нуредин Бедуи. Представата за тях е за хора от досегашния управленски елит. В средата на юли Бенсалах се обърна към нацията и обяви, че датата за националните избори ще се определи чрез национален диалог. Протестите отхвърлиха призива му с аргумента, че \"се преформулират едни и същи предложения\", защото \"единствената цел е да поддържат сегашната система\". Те бяха категорични: \"при тези обстоятелства никакъв диалог\". Алжир е на кръстопът. Не е ясно по кой път ще поеме: еволюция или революция. Има Комисия за диалог, опитваща се да състави план за избори. Тя е между чука на армията и наковалнята на уличните протести (хирак).  И армията, и хирак са уязвими. Първите са изолирани: главнокомандващият Салах и президентът Бенсалах невинаги стигат до консенсус как да се общува с улицата, как да се води диалогът.  Вторите нямат ясен лидер, не са единен блок, броят на демонстрантите намалява, расте разочарованието и чувството за безсилие, чуват се обаче и призиви за гражданско неподчинение.   Алжирските журналисти определиха ситуацията като политическо самоубийство.  1991-1999: Гражданската война избухна, след като армията анулира изборите от 1992, когато се очакваше ислямистите да победят. Тя остави дълбок белег върху физиономията на алжирското общество и незаличима травма в паметта му. Екстремистите горяха села и проливаха обилно кръвта на алжирците. Бутефлика получи кредит на доверие, за да обуздае конфликта и да възстанови икономическата стабилност на страната. Разделената нация трябваше да се обедини благодарение на плана му за национално помирение от 2005 г., но в 2008 г. той промени конституцията тъй, че да остане на поста до края на живота си.   Днес президентският лагер изтъква, че е нужно да се продължи по този път. Но на народната политическа воля управляващите не могат да отвърнат адекватно, нямат нужния им ресурс. Връзката между младото поколение и стария елит се е скъсала. Самият Бутефлика не разбра това подмладяващо се алжирско общество.  2011: Революциите в Тунис и Египет пометоха режимите в региона. Алжир обаче не е нито Тунис, нито Египет. Той вече бе преживял 10-годишна гражданска война. А и всяка арабска автокрация е автократична по собствен начин.  Протести се провеждат в Швейцария, в Лондон и Париж, в Канада и Тунис. Още на 9 март в Тунис младите бунтуващи се срещу Бутефлика изпратиха посланието \"Освободете свободата!\"  Години наред мнозина не са говорили публично за политика заради страха от \"вездесъщите служби\". Много алжирци мълчаливо са толерирали политическата система. Това бе тяхната цена за мира. Но мирната промяна изисква много компромиси и много диалогичност. Много позитивен стремеж към нещо ново и различно.   Алжир търси и своята идентичност за 21 в. В средата на юни генерал Салах забрани на мирните демонстрации да се използват други знамена освен националния флаг. Съдът в Анаба настоя за 10 години затвор за младеж, арестуван, задето развявал берберско знаме. По-късно бе съобщено, че са го освободили. Берберското малцинство е маргинализирано. Централната власт се опита да обуздае недоволството му и през 2002 г., след бунта от 2001-ва, известен като Берберската пролет, призна езика му. 72% от жителите на Алжир са с берберски корени. Колективната памет не е изтрила спомена за тези събития. Алжирците градят нов имидж на страната си: различна, по-свободна, по-плуралистична и по-демократична република.    Да, Алжир стана футболен шампион на Африка, но битката за купата \"Да освободим Свободата!\" продължава.", "date": "2019.10.08", "title": "Алжир между страха от хаоса   и жаждата за стабилност"}
{"url": "https://duma.bg/balakov-ostana-bez-zashtita-povika-dvama-novi-n201027", "text": "Красимир Балъков остана без титулярни защитници за мачовете с Черна гора в петък в Подгорица и с Англия в понеделник в София. Заради травми селекционерът на България освободи основните бранители Страхил Попов и Васил Божиков. Двамата играха в последния мач с \"Трите лъва\", а специално Божиков е бил на терена и в четирите срещи, откакто Балъков пое националите. Попов също е ключов играч за селекционера с участие в 3 от мачовете. Бала ги замени с Георги Терзиев (Лудогорец) и абсолютния дебютант Деян Лозев (Арда).  27-годишният Терзиев има 11 мача за \"лъвовете\", а за последно игра в контролата с Ейре (1:3) на 10 септември. 25-годишният Лозев е пропуснал само един мач този сезон за дебютанта в елита. Преди това той е играл за Любимец, Хасково, Дунав и Поморие. Вероятно на мястото на Божиков в центъра на отбраната ще застане Кристиан Димитров или другият дебютант Камен Хаджиев, а може и двамата. Антон Недялков ще играе вляво, а вдясно вместо Попов, ще действа Георги Пашов.", "date": "2019.10.08", "title": "Балъков остана без защита, повика двама нови"}
{"url": "https://duma.bg/pevitsata-eva-georgieva-eva-s-cherna-roklya-na-laleto-i-bonbonenorozovi-plitki-n201007", "text": "Освен, че се занимава с музика инстаграм звездата Eva, участва и в комедийния уеб сериал на Нова ТВ „Кифла“.  Младата красавица се занимава с няколко предстоящи проекти, отдадена е на това да развива и подобрява себе си. Има уникален собствен стил – харесва розови дрехи и готини прически. Наскоро сладко-лудата Ева качи снимка с рокля на  , а бонбоненорозовите й плитки нямаше как да останат незабелязани.", "date": "2019.10.08", "title": "Певицата Ева Георгиева-Eva с черна рокля на LALETO и бонбоненорозови плитки"}
{"url": "https://duma.bg/sasht-se-izteglyat-ot-severna-siriya-zaradi-turtsiya-n201059", "text": "Войските на САЩ в Северна Сирия ще се изтеглят от района на границата с Турция и нито ще подкрепят, нито ще пречат на планираната от Анкара военна операция. От Вашингтон предупредиха още, че всички заловени терористи от Ислямска държава ще бъдат отговорност на Турция. Президентът на САЩ Доналд Тръмп в понеделник оправда решението си като заяви, че регионът ще трябва да \"изясни ситуацията\" и че Америка трябва да се измъкне от \"нелепите безкрайни войни\".  Турският държавен глава потвърди новината и каза още, че ще бъде на официално посещение във Вашингтон през първата половина на ноември, но не посочи конкретна дата на посещението. \"Среща лице в лице ще ни даде възможност да обсъдим дълбочината на операцията, отношенията между Турция и САЩ и развитието в региона\", каза Ердоган и добави, че те ще обсъдят също програмата за изтребители Ф-35.  \"Американските сили не изпълниха ангажиментите си и изтеглиха силите си от граничните райони с Турция, сега Турция подготвя операция за инвазия в Северна и Източна Сирия\", се казва в съобщение на Сирийските демократични сили, които контролират голяма част от региона. Кюрдите предупредиха, че това ще доведе до \"много негативни\" последици във войната срещу ДАЕШ (\"Ислямска държава\"), съобщават медии.", "date": "2019.10.08", "title": "САЩ се изтеглят от Северна Сирия заради Турция"}
{"url": "https://duma.bg/ludogorets-vze-derbito-s-levski-n200990", "text": "\"Лудогорец Арена\" остана непревземаема крепост за 26-кратните шампиони, които вече 11 поредни мача за първенство нямат победа (само 3 равенства и 8 загуби). Освен това в 12-и пореден мач в елита на България Левски не победи \"орлите\". За последно Левски победи Лудогорец  през август 2016 г. с 1:0 на \"Герена\", а единствената победа в Разград е през декември 2013 г. също с 1:0. Най-силният отбор в България беше с приповдигнато настроение, след като при новия треньор Станислав Генчев беше в серия от 7 поредни победи във всички турнири. Агитката на \"сините\" бе препълнила сектора за гостите, който е с 2200 места, а клетката в Сектор \"А\" също бе пълна с фенове на столичани, което постави рекорд за посещаемост на гостуваща агитка в Разград. Националният вратар Пламен Илиев (14) със страхотно спасяване запази вратата си след шут на капитана на гостите Живко Миланов от фаул. Конгоанецът Чибота (16) изведе шампионите напред със странична ножица от 6-7 м. Той се възползва от борба за висока топка между Нуно Рейш и Кешерю и вкара своя втори гол в шампионата. Гостите пропуснаха да изравнят. Мартин Райнов (17) с глава прати топката покрай десния стълб на Илиев. Чибота пропусна да удвои като стреля над вратата.  През втората част реферът Георги Кабаков спря играта за 2 минути, заради факли и димки, запалени от синята агитка. Найджъл Робърта (67) стреля в аут. Милан Миятович (73) запази вратата си след като Марселиньо с пета изведе Кешерю пред целта, но черногорецът изби шута му. Румънският национал удвои в 80-ата мин, след като се пребори с Холмар Ейолфсон в наказателното поле след центриране на Икоко. Исландецът настояваше, че е бил фаулиран, но румънецът вече празнуваше своя осми гол, с който се изравни на върха при стрелците с Димитър Илиев (Локо Пд) и Даниел Младенов (Етър). Левски стана 6-ият тим, който не успя да вкара в Разград през сезона, а \"орлите\" дадоха сериозна заявка за девета поредна титла. “Победата беше спечелена с голямо желание от футболистите. Имахме тежък мач в четвъртък и много кратко време за възстановяване. Играхме отборите, които сме на първо и второ място, така че когато и да вкараш, е добре. Срещу отбор като Левски няма как да имаш много положения, а само 2-3 и трябва да ги използваш. Играем на 3 фронта и имаме равностойни футболисти”, заяви Станислав Генчев. \"Влязохме с прекалено голямо притеснение в мача, но не искам да коментирам откъде идва то. През второто полувреме опитахме да се върнем, но не успяхме. Психически не издържахме. Имахме моменти да вкараме гол. Не се получи днес. Попречиха много неща. Паузата е добър момент за нас да подобрим нещата физически и игрово”, призна Петър Хубчев.", "date": "2019.10.08", "title": "Лудогорец взе дербито с Левски"}
{"url": "https://duma.bg/bez-tvardost-kam-skopie-sofiya-shte-ostane-izlaganata-kamila-n201063", "text": "Когато родната къща на баба ти е в съседство с родната стряха на Иван Михайлов в Ново село, Щип, от която няма и помен днес, когато домът на Тодор Александров е наблизо, но е в руини, когато баща ти е бит по главата в първо отделение от сръбския учител с направена от гипс ябълка (служела децата да се научат да смятат), за да не твърди, че е българин, когато една нощ в края на 30-те години семейството с 4 деца е бягало само с бохча дрехи към София, защото са подпалили по тъмни доби кафененцето на дядо ти, защото е \"бугараш\", тогава няма как да не си в редиците на онези, които \"емоционално\" преживяват случващото се днес в отношенията ни с Македония, вече Северна. То това \"Северна\" застава на гърлото, но ни уверяваха, че споразумението с Гърция, онова Преспанското, е дело на двете преговарящи, Македония и Гърция, а ние не сме страна в тези договорки. Да, ама фамилията си знаеше Вардарска и Егейска Македония, а другото беше Отечеството. За в бъдеще никой не казва какво може да се случи с това \"Северна\", ако на някого някога му скимне да прави аналогия с  нашата Пиринска. То и външната министърка заяви, че \"щом сме признали държавата, значи и езика\", ама как да се примирим, че езикът е друг -  като и досега си се разбираме прекрасно, с едни и същи думи, с родата (и не само) в Повардарието. Изказването прилича на  онова с \"майната му на православието\", но  нали сме политкоректни, много не шумим.  В семейството си знаехме от време оно, че разнобоят в идейните позиции у нас по т.нар. македонски въпрос е толкова разнопосочен, колкото са и великите сили на брой. Ставаше дума просто за това какви са всъщност македонците и ние не си позволявахме и дума да се каже, която да е в противоречие с цялостната идеология на Иван (Ванче) Михайлов и великите преди него наши революционери от ранга на Гоце Делчев и Тодор Александров. Това впрочем се е споделяло и от управляващите в София по това време. Предците ни не само са били убедени, но и с цената на живота си са отстоявали тезата, че  Знаехме, че е имало сили (има ги и днес), които са смятали, че се е формирала нова нация и македонците като цяло не са вече българи, макар че \"техният народностен корен е български\". Давахме си сметка кои чужди сили тогава и днес стоят зад становища, които не са в интерес на България във връзка с каузата Македония, но трудно може да се преглътне как се стигна до ситуация, в която управляващите ни се гънат и не знаят как да излязат от ситуация, която изисква \"и вълкът сит, и агнето цяло\". Патовата ситуация с буксуването на създадената съгласно условията на Договора за добросъседство между България и Македония е такъв горещ картоф, че е невъзможно да се прикрие безпомощността на днешната ни власт, както и разнобоят в позициите на двамата вицепремиери, ангажирани пряко с въпроса. Видно е, че се играе по чужди схеми, но чак да се допусне премиерът на Северна Македония, приел смяна на името на държавата си заради членство в НАТО и ЕС, чак да определя Гърция за водеща сила на Балканите, е повече от неделикатно. Той се кълне във \"вечна дружба\" на Атина, защото била \"първата държава-член на НАТО и ЕС от региона\" и вярва, че така ще си гарантира нужната подкрепа. Струва си усилието, защото политическата му съдба зависи дали Скопие ще получи на 17 октомври дата за започване на преговорния процес.  В допълнение Скопие подписа в Атина техническо споразумение за наблюдение от Гърция на въздушното пространство на страната. Имат си стотици модерни самолети гърците, какво да се прави, въпреки наши амбиции в това отношение. Пък нашата външна министърка в Ню Йорк подписва документ със съседни държави, в който се приема ангажимент за \"да\" при гласуването на тази дата. Това става при положение, че в същото време президентът призовава за събиране на консултативен съвет с всички политически сили в страната за намиране на общ път за запазване на достойнство, съхраняване на историческата истина и приобщаване на Скопие по начин, който да не противоречи на националните ни интереси. Езикът е поставен като приоритет, защото това не само е свързано с постановките на нашите учени още в годините след Освобождението, но той е в основата и на сигурност за бъдещите ни отношения. Когато \"всяка жаба си знае гьола\", няма да има повече хър-мър - известно е. Само че македонският премиер Зоран Заев заяви в Ню Йорк, че с Преспанския договор този въпрос е решен, езикът е македонски, народът е македонски.   После и президентът Пендаровски така го усука с народността на Гоце Делчев, така обясни защо македонските граждани вземали български паспорти, такива указания даде на историчарите от Скопие в съвместната комисия за уточняване на спорните исторически и учебни въпроси с цел протакане на намирането на решения, че вече и на слепите е ясно \"кой води бащина дружина\" в процеса за решаване на трънливите въпроси от историческото ни минало.  Сигналите са толкова красноречиви, че в София се посъбудиха  и се заговори за \"червени линии\", понесоха се заплахи, определят се условия, за да подкрепи София стартирането на процеса за присъединяване на Северна Македония към Брюксел. Но те някак увисват във въздуха. Личи, че са \"след дъжд качулка\". При официална визита в Скопие само преди дни на вечния черногорски президент Мило Джуканович поднесе цветя на гроба на Гоце Делчев като на национален македонски герой. Който има в София достатъчно професионализъм, да си изясни сигнала и по чия поръчка е направен.  Експертите у нас са наясно, че Вашингтон е в опиянение от постигнатия дипломатически успех на Балканите с подписването на Преспанския договор и го дава за пример на Белград и Прищина, за да постигнат същото. При великите сили не е имало случай да са се задълбочавали в интересите, настроенията, чувствата на малките народи. Те си имат своята геополитика, а днес тя налага \"изтласкване на Русия от региона\", като Москва се набеждава за \"сеене на раздор сред балканските страни, за да запази влияние\". Съответно НАТО трябва да завърши обръча около близките граници на Русия. Другото са само слова от рода на \"цивилизационни ценности\" или \"правилна геостратегическа ориентация\".  Обаче ние сме имали подобна ориентация с подобни аргументи и при двете световни войни, пък те ни донесоха такива беди, че още ближем рани.  с техния Преспански договор и незабавна смяна на табелите на историческите личности от \"античната епоха\", както и имената на улици, магистрали, площади с названия като Александър Македонски, а познайте дали има нова табела на паметника на \"съгласувания\" Цар Самуил в Скопие? Да не говорим за паметниците на Гоце Делчев, Христо Татарчев, Даме Груев, Тодор Александров (!) или Никола Вапцаров. Оказа се, че в Преспанския договор има дори клаузи да се наричат само гръцки имена на несъществуващи вече градове като Кукуш, където между другото е роден и Гоце Делчев. (Кукуш е заменен с Килкис, но на друго място). А ние дори не сме посочили срок за действие на прословутата съвместна комисия за решаване на спорните въпроси от историята ни. Премиерът ни съобщава, че \"казвахме, че сме един народ, сега казваме, че сме братски\", ама попита ли народа си какво мисли по въпроса? Закъснелите действия говорят само за липса на експертност, исторически познания, последователност и вяра в национални каузи. Американският президентът Тръмп заяви в реч пред ООН преди седмица, че \"бъдещето принадлежи на отделните народи, на нациите, на патриотите, а не на глобалистите\", ама кой да осмисли как се пази достойнство на нация, народ и държава?  Щели сме да поставяме условия в самия преговорен процес, при всяка глава, която се отваря за членство в ЕС, и Скопие \"ще трябва да се съобразява\". То Пендаровски пред Мило Джуканович заяви, че \"несъмнено България ще подкрепи получаване на дата на 17 октомври за стартиране на нашия преговорен процес\", а Зоран Заев казва убедено в Собранието, че \"няма план \"Бе\" във връзка със заканите на София\", защото е сигурен, че няма да играем \"ва банк\" с \"вето\", за което аргументи винаги ще се намерят. Стратегически не е изгодно, нали? А стратегически изгодно ли е да не можем да осигурим нито една българска медия (вече и БНТ-world не се лови в Повардарието), нито БНР да се чува на територията на цяла Северна Македония, нито да има български вестници поне в Скопие? Как да се информират хората там за нашите позиции? Пресата там е залята с корупционни практики и при днешните управляващи и името на България се спряга негативно като участник чрез аферата \"Рекет\", конкретно с името на бизнесмена Орце Камчев. За липсата на пътища, железница или нормални гранични пунктове между двете страни вече се каза, ама кога? Как показваме лицето на европейска България на \"братския народ\"? Със съвместни концерти с названия на английски, които имат претенции за \"мека сила\", ама не привличат посетители?  Обществото ни не знае що за търговско-икономически постижения имаме в Северна Македония, да не говорим, че поне работници можехме да вземаме оттам, защото си имат доста безработни, а ние се нуждаем от работна сила. Това би било целенасочена гъвкава политика. Който я може. Иначе Майк Помпео се среща точно в Охрид (българският Ерусалим, както са казвали българите от двете страни) с лидерите на  Северна Македония и си говори за \"да потвърдим съюза с 30-тия член на НАТО\", за \"отличните отношения\", приветства Преспанския договор, който е основа за \"противодействие на руските стремежи за създаване на противоречия на Балканите с цел възстановяване на руско влияние\". Едва ли някой му е разказал историческото минало. Защо да се отварят очите като собственото ни Министерство на културата в обявяването на конкурс за директор на българския културно-информационен център в Скопие иска кандидатите да представят документ, че \"владеят писмено и говоримо официалния език на страната-домакин\", който да е издаден от институция у нас. Сякаш имаме обучаване на \"македонски език\".  Да, трудно се взимат решения в такава ситуация. Изисква се майсторлък, дипломация на ниво и работа на терен, когато се цели баланс между геополитически избор и национални интереси. В последния възможен момент няма много варианти и решенията са половинчати без съмнение.  Провокация, невежество, предателство, подкупност, каквото и да си помисли човек, все ще е вярно. че има такива чиновници. Това ли са наследниците на българите, които навремето се върнаха от цял свят да воюват за каузата Македония през Балканската война? Днес се стигна дотам, че в Скопие оспорват националния ни празник 3 март, освобождението на България от турско (или османско?) робство, защото това било жалба по Санстефанска България, а тя била просто предварителен, нереализиран договор между Русия и Османската империя. Че защо да не пишат така във в. \"Нова Македония\", като ние сами замазахме щита на лъва пред НДК, на който бе очертана Санстефанска България. Имало такова искане от съсед. Ама този съсед пита ли ни нас, като си реди картите на Балканите, в частност в Северна Македония? Вече не само кауза нямаме, нямаме и гордост от спомени-мечти.  Не е лесно и в Скопие, защото независимо от външна подкрепа, опозицията и неизживени македонизми връзват ръцете на премиера Зоран Заев. Той е начело на партия, която е била пряко свързана с македонизма, а и той в лично качество е имал доста антибългарски изказвания. Сега и да казва, че \"разбира препоръките на България\" и да апелира за намиране на правилните решения, защото е \"направил смели стъпки\" и \"двете страни доказаха, че имат воля\", някак не ни се връзва с нашите интереси. Известна е поговорката \"който си забравя миналото, няма бъдеще\". Сигурно е, че като кажем \"да\", ще получим от същото - тоест протакане, увъртане, запазване на старите тези от присвоената ни история и исторически личности. Който вярва на думи в днешния свят, ще го играе \"излъганата камила\". В тази връзка преди години американският политорог Збигнев Бжежински на въпрос защо САЩ не изпълниха обещанието, дадено пред Горбачов, да не разширяват НАТО към границите на Русия, отговори простичко: \"ами излъгахме ви\". Да играем твърдо или да разчитаме, че страни като Холандия, Дания и Франция да ни направят \"услугата\", като поотложат решението за старта на преговорите със Северна Македония и Албания и така да ни избавят от дилемата \"какво да се прави\" за \"братска Македония\"? За да имаме време да решим проблемите си и да не внасяме недоразумения в самия ЕС. Ами, ако разделят Северна Македония и Албания поради политическата криза в Тирана? Това дали сме го разчели в стратегията си? Защото Скопие няма да е в кондиция да отстои такава ситуация поради ролята на Тирана в страната. За Вашингтон дали ще е достатъчно само членството в НАТО?  Ясно е само едно, че нямаме обединителна, единна политика към Скопие. Берем плодовете на късогледство и пасивна политика, която се ослушва какво ще каже \"големият брат\". Време е да се научим да си гледаме интересите и да не приемаме политика \"България така или иначе все ще ни обича, а ние ще си правим каквото искаме\". Други са новите ветрове, а който не ги отчита, губи. Дано поне България, въпреки всичко, не стане отново губеща. Засега нашите сигнали са позитивни към Скопие и само от управляващите там зависи как ще използват подадената ръка от София. Повечето редови граждани в Повардарието са убедени, въпреки всичко, че България е най-близкият приятел и са добронамерени към всичко българско. Включително към общата ни, а не \"споделена\" история. Другото са налагани обществени нагласи и манипулации, чиято цел е прозрачна и не от вчера.  ", "date": "2019.10.08", "title": "Без твърдост към Скопие  София ще остане излъганата камила"}
{"url": "https://duma.bg/sarbin-shte-vodi-tsska-sf-n201025", "text": "ЦСКА-Сф ще се довери на Милош Крушчич за треньор. Сърбинът е от няколко месеца на \"Армията\", като беше привлечен за помощник от Люпко Петрович и бе в щаба на Добри Митов, а после остана и при прочутия си сънародник. За рокадата съобщи италианският спортен директор на \"червените\" Кристиано Джарета. \"Той има необходимите умения, за да води тима. Основното решение е на Гриша Ганчев. Всички важни решения идват от него. Назначаването му не означава, че предаваме сезона и нямаме амбиции до края на шампионата. Решението за Николай Бодуров също е на Ганчев. Нещо се случи между тях и заради това футболистът не играе\", обясни пред БНТ Джарета. Отстраненият капитан Бодуров наруши мълчанието си и атакува остро Стойчо Стоилов, определяйки го като \"главния скаут, спортен директор, изпълнителен директор, старши треньор, доктор или като човек, който разбира от всичко\". Защитникът не е играл от началото на август, а по всяка вероятност скоро ще бъде изгонен. \"Разбирам, че Стоилов иска да отклони вниманието и гнева на хората от себе си, като го насочи към други. Нека Петрович да каже честно дали съм го съветвал за състава. Първоначално той казваше, че правя проблеми и се карам на съотборниците ми, което изобщо не е така, и може да се попита всеки един от тях. След това каза, че нямал отношение по моето отстраняване и да се пита ръководството. Преди мача от Лига Европа със Зоря в София след тренировката Ганчев ни събра да ни каже няколко думи преди важния мач, след което ме попита дали ще си пътувам за Благоевград след тренировката. Отговорът ми беше да, попита ме защо. Отговорих му, че имам лична работа, той попита какви са тези лични неща и дали може да помогне с нещо. Отговорих му, че няма с какво да ми помогне и нещата са лични (на другия ден сутринта се изнасяха 40 дни от смъртта на бащата на жена ми - той почина, докато бях на лагера в Австрия. Нека почива в мир човекът!). След това Ганчев пак ме попита каква ми е работата и да я споделя, но му отговорих, че ми е неудобно пред всички да споделям личните си проблеми. Така приключи разговорът и г-н Ганчев си тръгна видимо изнервен от отговорите ми\", описа във фейсбук ситуацията Бодуров. Той твърди, че е търсил Ганчев и е искал среща с него, за да му се извини и да изясни ситуацията, но така и не я е получил.", "date": "2019.10.08", "title": "Сърбин ще води ЦСКА-Сф"}
