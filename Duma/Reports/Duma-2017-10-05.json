{"url": "http://duma.bg/node/153738", "text": "Бойко Борисов беше бламиран вчера от партията си. Въпреки заръките на лидера си, под диктата на Цветан Цветанов ГЕРБ отхвърлиха оставката на Делян Добрев като депутат. Той беше принуден да я подаде, след като Елена Йончева разплете поредицата назначения на съученици, роднини и близки на гербаджията в община Хасково. Оставката предизвика бурни дебати в НС. Социалистите не отговориха на нападките на ГЕРБ, а защитиха Елена Йончева. \n\"На вас ще ви се случи за първи път да ви бламират. Вашите ви свалят. ГЕРБ ви сваля от пиедестала, на който стоите. Като лидер ви казвам, че отсега нататък вие имате сериозен проблем, не само в партията си, а с общественото доверие към Вас\", задочно предупреди премиера Корнелия Нинова.    \n", "date": "2017.10.05", "title": "Борисов бламиран от партията си  "}
{"url": "http://duma.bg/node/153727", "text": "Екоинспекцията в Пазарджик отхвърли окончателно проекта за добив на волфрам във Велинград. Мотивите й са, че не са отчетени потенциалните замърсявания. Директорът на екоинспекцията е подписал решение по Оценката за въздействие върху околната среда (ОВОС), с което не одобрява осъществяването на инвестиционното предложение на \"РЕСУРС-1\"АД \"Добив и преработка на волфрам съдържащи руди от находище \"Грънчарица Център\". От инспекцията посочват, че до решението се е стигнало след резглеждане на Експертен екологичен съвет на 27 септември. Според експертите в доклада не са отразени съществуващите водохващания за питейно-битови нужди, които попадат в рамките на заявената площадка. Не са отчетени и потенциалните въздействия върху повърхностните води и е напълно реалистично питейните води да бъдат замърсени от рудодобива. Същото се отнася и за атмосферния въздух в района на евентуална бъдеща мина. Друг мотив за решението на експертите е, че липсват мерки за недопускане замърсяването на водоизточниците. \nЕкоинспекторите са взели предвид и внесените над 6000 писмени становища от граждани, обществени организации и юридически лица, които декларират принципно несъгласие. Хората са против реализацията на това инвестиционно предложение. \n    \n", "date": "2017.10.05", "title": "Екоинспекцията отхвърли проекта за добив на волфрам във Велинград"}
{"url": "http://duma.bg/node/153728", "text": "Главният прокурор Сотир Цацаров внесе в прокурорската колегия на Висшия съдебен съвет искане за отстраняването на Константин Сулев, прокурор в Софийската районна прокуратура. Като мотиви за отстраняването на прокурор Сулев са посочени извършени от него престъпления. \nПървото обвинение срещу прокурора е за това, че през 2016 г. е участвал в сводничество. Освен това той е осъществявал неправомерно въздействие върху уред за търговско измерване на електрическа енергия в София. Вследствие на това прокурорът е създал условия за непълно отчитане на потребената електрическа енергия от него и неговото домакинство. Назначената от СЗ \"Антикорупция\" техническа експертиза е установила разлика от 81% между реално консумираната електрическа енергия и отчетената от манипулирания измервателен уред такава. Главният прокурор настоява Константин Сулев да бъде отстранен от длъжност до приключване на воденото срещу него наказателно производство. \n    \n", "date": "2017.10.05", "title": " Искат отстраняване на прокурор заради сводничество и кражба на ток"}
{"url": "http://duma.bg/node/153729", "text": "Правителството одобри проекта на ГЕРБ за антикорупционен закон и предлага на Народното събрание да го приеме. Проект изготви и БСП, който подложи на обществено обсъждане и предстои внасянето му в парламента. \nПодкрепеният от кабинета законопроект урежда мерките за противодействие на корупцията, условията за отнемане в полза на държавата на незаконно придобито имущество, статута и функциите на Комисията за противодействие на корупцията и за отнемане на незаконно придобитото имущество (КОНПИ). \nПо смисъла на законопроекта корупция има, когато в резултат на заемащ висша публична длъжност се злоупотребява с власт, нарушава или не изпълнява служебни задължения с цел пряко или косвено извличане на неполагаща се материална или нематериална облага за себе си или за друг. \nВ проекта е записано, че комисията е единен независим антикорупционен орган, който се състои от петима членове с мандат от шест години, без право да бъдат избирани повторно. Те ще се избират от Народното събрание, като предложението за председател се прави от депутатите, а за зам.-председател и членове - от избрания председател на комисията. \nАнтикорупционната комисия се изгражда на основата на КОНПИ, като се предлага в нея да се влеят Комисията за предотвратяване и установяване на конфликт на интереси, Центърът за превенция и противодействие на корупцията и организираната престъпност към МС и др. \nКомисията ще приема и проверява имуществените декларации и такива за несъвместимост на заемащите висши публични длъжности, ще прави проверки на имущественото им състояние, ще образува производства за установяване на конфликт на интереси и за отнемане на противозаконно имущество.     \n", "date": "2017.10.05", "title": "Правителството одобри проекта на ГЕРБ за антикорупционен закон"}
{"url": "http://duma.bg/node/153730", "text": "Чиновниците вече няма да искат свидетелства за съдимост, ако парламентът одобри приетите от правителството промени в Закона за ограничаване на административното регулиране и административния контрол върху стопанската дейност. С него се предлага изменение на 68 закона, сред които е и изискването за представяне на свидетелство за съдимост пред администрацията. Според новите текстове се установява принципът на служебно събиране на информация относно съдебния статус на физическите лица. Така гражданите ще дават 3,8 милиона лева по-малко годишно на администрацията. \nСвидетелството за съдимост е един от най-често срещаните удостоверителни документи, които се изискват от гражданите в рамките на административни производства, въпреки че данните са налични в друга администрация. Само за първото полугодие на тази година издадените свидетелства за съдимост са 412 000. С предлаганите промени ще се постигне значително намаляване на излишната бумащина както от гледна точка на време, така и от гледна точка на разходи за гражданите.       \n", "date": "2017.10.05", "title": " Свидетелството за съдимост отпада с промени в 68 закона"}
{"url": "http://duma.bg/node/153731", "text": "Изказвания за мумии, извънземни, живи мъртви и ласки в казармата с гащи или без съпровождаха дебатите за прекратяване на процедурата за избор на председател, заместник-председател, секретар и членове на Комисията по досиетата в парламента. Процедурата бе спряна по решение на ГЕРБ, които настояха да има обществена дискусия за новите попълнения. \nСпоред Славчо Велков от БСП обаче така  управляващите лишавали обществото от \"уникалната възможност начело на комисията да е мумия, същество от друг свят, извънземен. Това е втората деноминация в България\". Антон Тодоров се защити, като посочи, че комисията щяла да спечели от неговото председателство, и подчерта, че БСП нямали чувство за хумор. \"Истината е следната. Аз поисках от Борисов и Цветанов да оглавя тази комисия. Да, мечта ми е\", призна Тодоров. Той размаха от трибуната документи от досието на Велков, за да обяви, че е изгонен от ДС заради необузданост и неизпълнение на заповед. \"Това личице - но не е антитерорист. Антитерористите, ако го хванат, ще го обичат през гащите, ако ме разбира какво му казвам\", заяви буквално Тодоров от парламентарната трибуна. Депутатът от БСП заяви, че дава 10 000 лева награда на \"извънземното\", ако извади досието му, а не картонче. \"Колкото до заигравките, цитирам го, през гащите - той е служил в строително поделение - трудовак в Герман. Там без гащи ги преминаваха, г-н Тодоров\", каза Велков. \n\"Притеснен съм от партийната кондиция на ГЕРБ - първо бламираха лидера си Бойко Борисов, а сега свой кандидат за Комисията по досиетата\", посочи по време на дебата Александър Симов от БСП. Той припомни думите на Цветан Цветанов, че Антон Тодоров е изключителна личност, аналитик и пунктуалист. Според него ГЕРБ вече са се разцепили на няколко лъча и всеки прави, каквото си иска. \"Имаме кандидат, който се самообяви за холивудско чудовище, тъй като мумията, нека да припомним, винаги я убиват накрая. Тя винаги се разпада на прах, но това е холивудско чудовище. Сега говорим за мумии, премиерът говори за късане на месо, почвам да се чудя ГЕРБ партия ли е или е епизод от сериала \"Живите мъртви\", запита от трибуната Симов. \nВодещата заседанието Цвета Караянчева се опита да спре простотиите на Антон Тодоров с думите \"налага се да ви озаптя\" и му отне думата. Възмутени депутати настояха той да бъде наказан с отстраняване от пленарната зала. \nПленарното заседание придоби съвършено абсурден вид в момента, в който Спас Гърневски от ГЕРБ започна да рецитира свое стихотворение за партията. Георги Свиленски настоя Караянчева повече да не му дава думата и добави \"има спешен кабинет\". \nСлед бурния дебат Народното събрание реши да прекрати процедурата за избор на състав на Комисията по досиетата. \"За\" гласуваха 165 народни представители, \"против\" - 3, а 13 се въздържаха. Това означава, че сегашната комисия с председател Евтим Костадинов ще продължи да работи неопределено време. \nСнимка БГНЕС Антон Тодоров показа стара снимка на Славчо Велков, като обяви и подробности от досието му   \n", "date": "2017.10.05", "title": "Прекратиха процедурата за нов състав на Комисията по досиета "}
{"url": "http://duma.bg/node/153732", "text": "Трябва дълбоко и сериозно разследване от независим разследващ орган, който да стигне до дъното на схемите и моделите. Това обяви президентът Румен Радев пред журналисти. \"В цялата тази ситуация парламентът не контролира правителството, каквото е неговото призвание. По-скоро се използва като трибунал срещу президента\", подчерта той. Премиерът пред камерите подава ръка и има моята ръка, но неговите съпартийци не вадят ръцете си изпод масата и продължават да безчинстват, коментира Радев. \n\"Оценявам усилията на премиера Бойко Борисов да поддържа диалог в момент, в който неговата партия води институционална и медийна война срещу президентството. Трябва да е ясно, че не може да има разбирателство в името на корупционния комфорт на управляващите, които и да са те. Оставките на депутати, кметове, общински съветници са авариен изход, който доскоро потушаваше проблемите, но вече не работи\", посочи държавният глава. \n\"Въпросът е принципен. Върнах предложението за кандидатурата на Георги Чолаков за председател на ВАС на новия ВСС, който е носител на нова легитимност\", обяви Радев. \"Очаквам неговото предложение, съобразено с всички законови процедури и моралните очаквания на обществото. Имам такова право. Има си законови процедури, които казват буквално как трябва да бъде извършен този избор\", обясни президентът. На въпрос ще прави ли партия Радев беше категоричен: \"Това е смешно, не ме занимавайте\". По повод думите на посланика на САЩ Ерик Рубин, че българският кабинет трябва да внимава с избора на изтребител, държавният глава посочи: \"Не приемам посланици да се бъркат в работа на българските институции. Ако някои са свикнали да го правят, ще трябва да се отучат\".   \n", "date": "2017.10.05", "title": "Независим разследващ орган да стигне до дъното на схемите"}
{"url": "http://duma.bg/node/153733", "text": "ГЕРБ включиха в риториката мумии, акули, футбол и какви ли не метафори, за да спасят Делян Добрев от изхвърляне от парламента. Пръв на амбразурата застана Спас Гърневски. По думите му Добрев разгромил комунистическата партия в Хасково, както Германия Бразилия на световното. \"Моля те, Деляне, не скачай от \"борда на кораба\", който води България към обетования бряг, защото \"червените акули\" ще те разкъсат още във въздуха\", загрижи се за колегата си бившият седесар от Пловдив. Гърневски започна със сълзи на очи да увещава Добрев: \"Ти нямаш право да им отстъпиш това място! Моля те, ти си нужен на този парламент. Моля те, не скачай от борда на кораба, който води България към обетования бряг!\". Гърневски не пропусна да подхване отново любимата си вече изтъркана тема за Пловдивския панаир и неговата приватизация от \"олигарха\" Гергов. Кой знае защо и в какъв контекст той обвини Елена Йончева, че е избягала от фалита на банките и въпросите за Жан-Виденовата зима.  \n След тирадата на Гърневски на трибуната изскочи Антон Тодоров и отправи страховита заплаха към социалистите. \"Трябва да знаете, че аз съм като мумията, не се храня, не спя, не съм от този свят и винаги се връщам, за ужас на червените!\", изсъска той. Вместо да защити Добрев, Тодоров започна да атакува за пореден път лидера на БСП Корнелия Нинова. Той отново подхвана темата за приватизацията на \"Техноимпекс\" и размаха до болка познатите на депутатите и на журналистите няколко листа хартия.  \nХората в Хасково обичат Делян... Пеевски, обърка името на съпартиеца си Вежди Рашидов и призова колегата си да не подава оставка. \"Гледай си твоята работа. Това е битката. На война като на война\", обърна се той към Добрев. \"За пореден път гледаме поредния лош спектакъл. Тук се ръкопляска много повече, отколкото в театрите\", възторгна се Рашидов. \"Кое престъпление е извършил Делян Добрев, че му търсите сметка? Институцията е прокуратурата. Това ли е българският парламент? Това ли са проблемите на обществото. Трябва да намачкаме един млад човек, защото имаме политически ползи\", попита Рашидов. Всички обичат Делян, заключи гербаджията.   \n", "date": "2017.10.05", "title": "\"Всички обичат Делян...\""}
{"url": "http://duma.bg/node/153734", "text": "БСП ще вади от днес всеки ден наяве примери за порочните модели на управление на ГЕРБ, защото Хасково не е единичен пример, заяви лидерът на социалистическата партия Корнелия Нинова на среща с кметове на общини, председатели на общински съвети и депутати на левицата. Вижте Ботевград и Габрово, има и други населени места, допълни Нинова. \nСтаващото в Хасково е следствие от умишлено заложената политика от кабинета в лицето на Бойко Борисов. Правителството реже финансирането на общините със закон, а след това с постановление на Министерския съвет субективно финансира общини, управлявани от ГЕРБ, обясни Корнелия Нинова порочния модел на властта. Когато в общините се излеят парите, идват роднинските фирми и назначения. Роднинската администрация се използва след това за избори, а тези фирми генерират финансов ресурс за вота, уточни лидерът на БСП. Чрез порочната практика за финансови трансфери по \"политическа целесъобразност\" от правителството към общини с решение на кабинета \"Борисов\" от началото на т.г. до 14 септември са предоставени 60 млн. лв. за 74 общини, заяви членът на Изпълнителното бюро на БСП и кмет на Гоце Делчев Владимир Москов. В същото време общини, които имат нужда от финансиране, но не се управляват от ГЕРБ, не получават средства за важни дейности като ликвидиране на последици от природни бедствия или ремонт на общинската пътна мрежа, споделиха участници в дискусията. \nМоделът \"Хасково\" се възпроизвежда и ако практиката продължава, ГЕРБ ще печелят изборите, но не по свободната воля на народа, а заради политическия октопод, който задушава държавата. На национално ниво вече вадим порочните практики на ГЕРБ, но трябва да го направим и по места, призова Корнелия Нинова. С опита и авторитета си на лидери кметовете на БСП, председателите на общински съвети, на партийни организации трябва да не се страхуват и да дадат смелост на хората да изразят волята си, обърна се Нинова към участниците в националната среща. БСП застава зад кмета на Каварна Нина Ставрева, която управляващите извадиха като антипод на модела \"Хасково\". Председателят на общинската организация на БСП в Каварна е моя втора братовчедка, но тя е избрана от хората на този пост, а не е назначена, заяви Ставрева. Провокацията от бившия кмет Цонко Цонев е несъстоятелна, защото само с неговия глас \"против\", но с гласовете \"за\" на общинските съветници от ГЕРБ, БСП и РЗС тя беше избрана и за председател на общинската комисия по бюджет и финанси, допълни кметът на Каварна. \nПромяната в модела на управление, от който ГЕРБ се облагодетелстват, трябва да започне с промяна във философията на отношенията държава-община, заявиха от БСП. Националната кампания за бюджет 2018 г. предвижда социалистите да обсъдят по места предложения, които ПГ на \"БСП за България\" ще депозира в НС при обсъждането на бюджета за идната година. Ще разговаряме с учители, лекари, дейци на културата, защото и техните проблеми са сериозни, увери лидерът на социалистите. Корнелия Нинова заяви, че БСП ще подготви изцяло нов Закон за местното самоуправление и местната администрация, който ще промени порочната практика общините да предоставят 80% от услугите срещу 15% предоставен финансов ресурс. \nДанъците на хората отиват в централния бюджет, откъдето след това по неясен механизъм се връщат в много малка част в общините, аргументира необходимостта от промяна в модела на финансиране на общините кметът на Троян Донка Михайлова. Тя сподели, че недостигът на средства води до депрофесионализация на общинските служители и дефицит на кадри. Тревожен е проблемът с цената на водата и явната линия на правителството е тя да се повишава, алармира народният представител от \"БСП за България\" Дора Янкова. Тя допълни, че хората по места са притеснени и от предстоящото завишаване на такса смет, която по изчисления на експерти в София ще скочи около два пъти.  \n    \n", "date": "2017.10.05", "title": "Продължаваме да вадим наяве \"октопода\" на ГЕРБ"}
{"url": "http://duma.bg/node/153735", "text": "Тезата: \"Ама и БСП са правили така\" не е от наша полза. БСП много добре умеят да подбират добре подбрани изрази и спазват тактиката, че най-добрият начин да унищожиш един човек, е да си послужиш с добре подбрани истини за него.  Нахалството на кмета (на Хасково - бел. ред.), да не си отива заедно с Делян Добрев, не го разбирам... Това е негов морал, негово право. В разговора ми с Делян Добрев усетих, че той иска да покаже именно такъв морал, подавайки своята оставка.  Ние 2009 г. дойдохме в управлението затова, че обещахме да няма хора в бордовете, да няма роднински назначения. Сега ще събера Изпълнителната комисия, днеска-утре, и, за да няма такива случаи, ще трябва единия или другия да изберат и да си отидат.  Моята сестра... искаше да стане директор на една общинска болница... тя до ден-днешен кълне Москов, но истинският виновник съм аз. Аз ги помолих (Столичния общински съвет - бел. ред.) да не я слагат. Оставката на Дилян Добрев е един достоен акт, но това не означава, че приемаме вина, напротив.  В \"Булгартрансгаз\" има подобно назначение. Жената на Ненков... (депутата от ГЕРБ Александър Ненков - бел. ред.) е обикновена служителка там, но да се прибере и да каже - или аз, или ти. Както направи Горанов, както направих аз и много други. Това ще бъде разпоредено към партията.  Президентът Радев може да ме държи отговорен, ако мой министър или аз сме говорили за него по начин, който уронва неговия престиж... Парламентът има свой живот... Ако тръгна със същия тон и същите аргументи за т.нар. беквокали... Нима г-жа Елена Йончева не му беше шеф на пресцентъра... тя в парламента громи ГЕРБ от сутрин до вечер. Той отговорен ли е? Моето разбиране към президента е, че трябва да работиме в мир и синхрон. Ако избира друго, ще се защитаваме. Аз му пожелавам и втори мандат, пожелавам България да е стабилна. И съм му го казвал в очите - не ме интересува, не съм се кандидатирал, не ме интересува тази институция като цел на партията. В очите съм го гледал и оттук му го казвам. Какви са тези приказки - ГЕРБ искали импийчмънт? Добре, ГЕРБ пада, падал е много пъти. Ще дойде пак г-н Герджиков, ще дойде Орешарски точно за председателството, това ли ни предлагате?... И аз действително в един момент ще загубя контрол върху партията да се брани. И тук моята партия се подвежда. Казват - и те така са правили. Да, но ние казахме, че ще правим друго. И когато капе действително живо месо от нас, от най-доброто, което имаме, партията се съпротивлява. Това е единственият начин и тя да оцелее, и хората да й вярват, убеден съм в това! Цветанов върши прекрасна работа и проблемът на другите партии е, че нямат такъв. И той е нормално да си брани партията, структурите... Моят ангажимент е кабинетът да работи в синхрон с президента. В парламента се води война с партията на г-н Радев. И там няма как да им влияя, недейте... Моят съвет към него - не ги гледайте, не ги слушайте! Неговата председателка на парламентарна група на г-н Радев Корнелия Нинова и неговият пресцентър в лицето на г-жа Йончева ме нападат по пет пъти на ден повече, отколкото него (в отговор на въпрос за нападките на Цветан Цветанов срещу държавния глава-бел. ред).   \n", "date": "2017.10.05", "title": " В един момент ще загубя контрол върху партията"}
{"url": "http://duma.bg/node/153736", "text": "Категорично възразяваме срещу намесването на името на \"Лукойл-България\" ЕООД в междупартийни разпри и скандали. Това се казва в съобщение на дружеството по повод изявления на Цвета Караянчева, зам.-председател на НС, която във вторник обвини фирмата, че е спонсорирала кампания на Корнелия Нинова и на БСП. \n\"Благотворителната и спонсорската дейност на \"Лукойл\" е прозрачна и отразена във финансовите му отчети, мащабна и отлично известна на българската общественост. Тя е изцяло ориентирана към подкрепа на българския спорт, култура и образование, онези области, които допринасят за изграждането на силни и хармонични личности и позитивна обществена среда. Политиката не е била, не е и няма как да бъде сред тези области\", се казва в прессъобщението. \nОт дружеството са категорични, че отправянето на голословни намеци за каквито и да било връзки между компанията и някоя партия, особено от страна на заместник-председател на българския парламент, е недопустимо и недостойно. Кадровата политика на \"Лукойл-България\" е неин вътрешен въпрос, който няма никакво отношение към скандалите, съпътстващи българския политически живот\", подчертават от фирмата. \nНикога \"Лукойл\" не е спонсорирала моя кампания или на БСП, заяви по-рано лидерът на БСП Корнелия Нинова в тв интервю. По думите й когато ГЕРБ управлява, си водят роднините в държавни фирми, на държавна хранилка в бордове на управление. \"Съпругът ми работи в \"Лукойл\". Когато БСП управлява, той напуска всички длъжности в държавни фирми, в които работеше. Когато управляваше правителството на Станишев, съпругът ми напуска по лична молба Агенция \"Митници\" през 2006 г. Тогава аз съм зам.-министър, а той напусна, защото смята, че трябва да съм неуязвима. Когато дойде управлението на Орешарски, съпругът ми напусна държавната фирма \"Ел Би Булгарикум\". В нашето семейство това е принцип. Когато БСП управлява и аз съм част от това, съпругът ми напуска и аз му благодаря, че прави това, за да ми осигури гърба и да ми даде смелост да се боря за неща, които вярвам, че трябва да отстоявам\", подчерта Нинова. Тя уточни, че в \"Лукойл\" съпругът й ръководи група за контрол и метрология и не е в борд, а е работещ служител. По отношение на заплатата му Нинова каза, че има забрана да се обявяват възнагражденията на работещите в частната фирма, но подчерта, че то е по-малко, отколкото на един депутат. \nНинова нарече елементарни обвиненията на ГЕРБ за конфликт на интереси за това, че е гласувала закони за горивата. \"От 2014 г., когато съпругът ми работи в \"Лукойл\", са проведени 9 гласувания, като в 8 умишлено не съм участвала. Гласувала съм един път, защото се освобождаваше от акциз гориво за отопление за хората\", припомни Нинова. \"Когато избухна големият скандал за картел на горивата, в които е замесен и \"Лукойл\", аз бях тази, която внесе предложение за анкетна комисия. И това не беше проформа, защото беше подкрепено от ГЕРБ и такава комисия беше гласувана, обясни Нинова.     \n", "date": "2017.10.05", "title": "\"Лукойл\" с остра декларация срещу Караянчева"}
{"url": "http://duma.bg/node/153722", "text": "Софийската математическа гимназия пак остана без директор. На педагогическия съвет във вторник назначената преди месец за изпълняващ длъжността Зоя Савова е заявила, че от 10 октомври вече няма да директор, съобщи Оф нюз. От МОН са потвърдили новината. Савова е подала заявлението си до шефката на столичното Регионално управление на образованието към МОН Ваня Кастрева. \nДУМА припомня, че Савова зае поста след уволнението на титуляря Антони Стоянов, последвано от 117-минутен конкурс. Скандалът избухна заради уволнението на учителката по математика и член на Съвета на настоятелите Петя Тодорова. По-късно стана ясно, че настоятелството организира съботно-неделни курсове в СМГ и събира пари в разрез със закона, както и че родителите плащат разходи за участия на децата си в състезания, които по документи дава настоятелството. Заради последното баща подаде сигнал в прокуратурата за злоупотреба с пари.     \n", "date": "2017.10.05", "title": " СМГ пак остана без директор"}
{"url": "http://duma.bg/node/153723", "text": "От 2018 г. в София ще има две зони за строеж на небостъргачи - край бул. \"Цариградско шосе\" след 7-ми километър и в жк. \"Люлин\", където бул. \"Царица Йоана\" пресича Околовръстното. Това заяви вчера главният архитект на София Здравко Здравков. Това предвижда проектът за изменение на Закона за устройство и застрояване на Столичната община, който е бил представен пред депутати от ГЕРБ и ще бъде внесен в пленарна зала от Александър Ненков. Очаква се измененията да бъдат приети до края на годината. Сгради, по-високи от 75 метра, няма да могат да се строят в центъра на столицата, в пространството между бул. \"Цар Борис III\", бул. \"Евлоги и Христо Георгиеви\", бул. Драган Цанков, бул. \"Александър Малинов\" и Южната дъга на Околовръстното, допълни още архитектът. Отвъд него пък позволената височина на сградите ще е до 15 метра. Според Здравков целта е да не се скрива гледката към планината. Вчера той се срещна с екипа на световноизвестния архитект Ян Геел, който представи доклад за състоянието на средата в централната градска част на София.    \n", "date": "2017.10.05", "title": "Две зони за небостъргачи ще има в София от 2018 г."}
{"url": "http://duma.bg/node/153724", "text": "Управителят на Националната здравноосигурителна каса проф. Камен Плочев съобщи, че е поискал  бюджетът на касата за догодина да бъде увеличен с 500 млн. лева. Той посочи, че е поискал повече средства, отколкото смята, че ще бъдат отпуснати, като идеята му е в пътеките по договаряне да бъде включен и медицинският труд. Плочев прогнозира, че дефицитът в бюджета на касата може да бъде стопен до края на годината. \n\"Футболизацията на пациентите е ужасяваща. Тя се случва така - идва болният, виждат го и казват: \"Ааа, той не е за нас, нито имам лекарства, нито капацитет, пращай го в \"Пирогов\", пращай го в \"Токуда\", в провинцията. Дойде ли болен, ако до един-два дни не се ли стабилизира, казват на близките да намерят връзки в София, там ще го оправят\", каза управителят на здравната каса. \nСпоред Плочев въвеждането на електронната здравна карта е ключово за подобряването на здравните услуги. Амбиция е в рамките на европейското председателство до юни да има електронна здравна карта. Тя ще позволи на лекарите да имат пълна информация за предишни лечения на пациента, а самите граждани ще имат достъп до здравните си досиета и това ще помогне да се намалят случаите на фалшифицирани лечения и да се намалят \"течовете\" на пари от системата. \n    \n", "date": "2017.10.05", "title": "НЗОК очаква 500 млн. лева повече в бюджета за догодина"}
