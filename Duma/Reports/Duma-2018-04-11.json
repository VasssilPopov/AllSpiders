{"url": "http://www.duma.bg/node/164591", "text": "От Агенцията за държавна финансова инспекция (АДФИ) са проверили 262 обществени поръчки на обща стойност 430 474 216 лв. При инспекциите са установени 79 случая на непроведени или неоснователно проведени обществени поръчки за 14 582 819, съобщиха от АДФИ. За нарушенията в този период са съставени 188 акта за административни нарушения и 7 акта за начет. Това е изяснено при приключените 101 финансови инспекции от инспекторите през периода януари-март. Засечени са 32 \"индикатора за измама\" според Допълнителните разпоредби на Закона за държавна финансова инспекция.   \n", "date": "2018.04.11", "title": "Обществени поръчки за 14 млн. лв. са неоснователни или непроведени"}
{"url": "http://www.duma.bg/node/164594", "text": "Всеки пети собственик на земя у нас е оставил имота си да пустее и не го развива по никакъв начин. В същото време необработваемите площи в България през 2016 г. са били 1,93 млн. дка, което е с 1% повече в сравнение с предходната година, показват данни на МЗХГ, цитирани в проучване на \"Агрион\", компания, специализирана в управлението на земеделски активи. Според него все повече собственици на земя проучват пазара, за да продадат част от имотите си и да получат добра цена. Очакванията са броят на сделките в близките седмици да се увеличи лавинообразно. Най-честата причина за продажба на земеделска земя е необходимостта от свежи пари за посрещане на непредвидени плащания. Наближаващите абитуриентски балове, предстояща сватба, издръжка на студент или ученик или планирано заминаване в чужбина също са сред посочените в проучването причина за продажба на земеделска земя. Собствениците и наследниците търсят купувачи за земите си и заради придобиване на друг недвижим имот. \nПритежатели на поземлени активи у нас са предимно хора от по-възрастното поколение над 55 години, за които продажбата на имот е най-сигурният начин да осигурят необходими пари за спешни плащания. Те притежават средно по 20 дка земи, които обаче са разпокъсани в различни землища. Експертите отчитат, че процедурата при продажба на земя е доста по-лесна и облекчена от кандидатстването за ипотечен или потребителски кредит. Затова собствениците на земя, които имат нужда от свободни пари, предпочитат да продадат част от притежаваните от тях парцели, вместо да теглят кредит от банка и да задлъжняват. \nДруг основен двигател на пазара, особено сред по-младите собственици на земя и тези, живеещи в големите градове, е невъзможността и нежеланието им да се занимават с обработването на нивите. Голяма част от притежателите на поземлени имоти живеят в столицата или големите градове, имат други професии и нямат интерес и желание да обработват земите си. Терените са им в отдалечени райони, често над 100 км разстояние, а парцелите са раздробени на малки части от наследници, често за които се водят съдебни спорове. Собствениците не желаят или нямат интерес да отделят време и средства за развитие на модерно земеделие и търсят различни варианти като продажба или отдаване под аренда. \n    \n", "date": "2018.04.11", "title": "Всяка пета нива у нас пустее  "}
{"url": "http://www.duma.bg/node/164586", "text": "С близо 14% е намаляло строителството през февруари в сравнение с предходния месец. Това показват сезонно изгладените данни за сектор \"Строителство\" на НСИ. Календарно изгладените данни показват увеличение от 4,1% на строителната продукция през февруари в сравнение със същия месец на 2017 г. През февруари 2018 г. индексът на произведената строителна продукция е под равнището от предходния месец, като намалението на продукцията от сградното строителство е с 18,2%, а от гражданското/инженерното строителство - със 7,5%. На годишна база ръстът на строителната продукция през февруари 2018 г. се определя от положителния темп при сградното строителство, където увеличението е със 7,4%, докато при гражданското/инженерното строителство не се наблюдава изменение. \nНСИ отчита и намаление на промишленото производство през февруари с 1,5% спрямо януари, когато се е свило с 0,5 на сто. На годишна база индексът на промишленото производство се понижава с 1% спрямо февруари 2017-а. Това е първо влошаване на промишлеността в нашата страна от 13 месеца насам, след като за последно производството излезе със спад през януари 2017 г. \nПрез февруари увеличение спрямо предходния месец е регистрирано при производството и разпределението на електрическа и топлоенергия и газ - с 1,4%, докато в преработващата промишленост е отчетено намаление с 3,2%, а в добивната промишленост - с 4,3 на сто. На годишна база производството в преработващата промишленост нараства през февруари с 1%, но при спад с 2,3% на производството и разпределението на електрическа и топлоенергия и газ и с цели 14,2% в добивната промишленост.     \n", "date": "2018.04.11", "title": "14% срив в строителството, понижение и в промишлеността"}
{"url": "http://www.duma.bg/node/164590", "text": "Агенция \"Митници\" е отнела лиценза на два данъчни склада за горива на петролната компания \"Полисан\" в Русе. Тя се прочу като доставчик за бензиностанциите на Веселин Марешки. Отнемането на лиценза е крайната мярка, която митниците могат да предприемат към петролна компания в случай на нарушения. \nПетролната компания е санкционирана с 29 165 лв., което е \"тежко\" нарушение според Закона за акцизите и данъчните складове, тъй като надвишава 15 000 лв. Нормативният акт предвижда, че лицензиран складодържател не може да бъде лице, което е извършило тежко или повторно нарушение. \nПрез 2016 г. митниците са установили документални нередности за гориво, което е оформено като гориво за отопление, облагаемо с по-ниска акцизна ставка. \"При анализ чрез системата БАЦИС и извършени допълнителни проверки митническите служители установяват, че са нарушени процедурите по доставка на над 24,5 тона гориво за отопление, обложени с акцизна ставка 50 лева спрямо действащото към момента на доставките законодателство. За пратки от първата половина на 2015 г. е установено, че са доставени на различен получател от отбелязания в документите. Т.е. лицензираният складодържател не разполага с надлежни документи, които да позволяват горивото да се обложи с намалена ставка\", посочват от Агенция \"Митници\". \n    \n", "date": "2018.04.11", "title": "Митниците затвориха рафинерия, доставчик на Марешки "}
{"url": "http://www.duma.bg/node/164585", "text": "През февруари, когато в страната бе обявена грипна епидемия, най-много е нараснала търговията на дребно с лекарства - с 15,3% спрямо година по-рано. През февруари като цяло търговията на дребно по календарно изгладени данни расте с 3,1% спрямо година по-рано. В сравнение с януари няма промяна в обемите, показват данните на Националния статистически институт.  \nОт данните става ясно, че търговията на дребно с битова техника, мебели и други стоки за бита се увеличава с 6,3% и търговията на дребно с хранителни стоки, напитки и тютюневи изделия - с 5,4%. Спад е регистриран при търговията на дребно чрез поръчки по пощата, телефона или интернет - с 9,8%, търговията на дребно с автомобилни горива и смазочни материали - със 7,5%, и търговията на дребно с текстил, облекло, обувки и кожени изделия - със 7,4%. \nПрез февруари се наблюдава по-значителен ръст на оборота спрямо предходния месец при търговията на дребно с фармацевтични и медицински стоки - с 6,5%. Намаление има при търговията на дребно чрез поръчки по пощата, телефона или интернет - с 6,8%, търговията на дребно с автомобилни горива и смазочни материали - с 5,3%, търговията на дребно с компютърна и комуникационна техника - с 4,8%, и търговията на дребно с разнообразни стоки - с 1,2%. \n    \n", "date": "2018.04.11", "title": "Грипната епидемия повиши с 15% продажбите на лекарства през февруари"}
{"url": "http://www.duma.bg/node/164589", "text": "Да бъде въведена такса \"солидарност\" към цената на водата в цялата страна е обсъждано на семинар по повод на Деня на земята под егидата на МРРБ и зам.-министър Малина Крумова. Това съобщи в Хасково изпълнителният секретар на Федерацията на потребителите инж. Емил Георгиев. Дискутирани са всички проблеми, свързани с управлението на питейните води. \"Констатирано бе, че трябва да се отдели много голям ресурс - към 14-15 млрд. лв. за пълната рехабилитация на ВиК мрежата в страната. Държавата обаче можела да се ангажира с 3 млрд. лв., уточни Георгиев. Посочени са били пътища за набиране на тези средства, като на първо място се залага на въпросната такса \"солидарност\", следвани от влизащи в сегашните цени на водата допълнителни средства, от републиканския бюджет и от европейски фондове. Георгиев прогнозира, че ако наистина се въведе тази такса - вероятно поне 10 стотинки на кубик, то тя неминуемо ще увеличи цените на питейната вода. По негови думи присъстващи са изразили съмнение, че тези средства ще могат да се наберат.     \n", "date": "2018.04.11", "title": "Ще плащаме по 10 ст. на куб. вода за такса \"солидарност\""}
{"url": "http://www.duma.bg/node/164547", "text": "Своеобразен конкурс за красота се състоя в рамките на изследване как хората възприемат роботите, съобщи Лайф. Учени от Вашингтонския университет в Сиатъл определиха какви черти и характерни особености трябва да притежават човекоподобните машини, за да контактуват безопасно с жителите на планетата ни. \nНай-приятни за хората се оказаха роботи, използващи емоции или имитацията им във вид на графични изображения за комуникация. При това над 65 на сто от машините били снабдени с уста, напомняща човешката, а 21% - с подобен на човешкия нос. \nКато най-дружелюбен и приятен бил посочен роботът Omate Yumi - домашно миниатюрно устройство под управлението на операционната система Андроид. \nВ категорията \"Най-умен робот\" победата бе присъдена на FURo-D, който комбинира в себе си системи за управление на смарт къща, за разпознаване на сърдечни пристъпи и други здравословни проблеми. Учените отбелязват, че бъдещите роботи неизбежно ще са с \"дружелюбен\" дизайн. \n    \n", "date": "2018.04.11", "title": "Конкурс за роботи разтърси Сиатъл"}
{"url": "http://www.duma.bg/node/164551", "text": "Хиляди нашенци в над 25 държави ще танцуват традиционно българско хоро, за да отбележат празника на светите братя Кирил и Методий. По инициатива на Министерството на образованието и науката (МОН) в различни точки по света ученици от български неделни училища, както и техни учители, родители и приятели ще се съберат, за да почетат родните традиции и култура като част от инициативата \"Розите на България\". \nИдеята ще подкрепят над 50 български неделни училища в чужбина: в Австралия, Австрия, Белгия, Бразилия, Великобритания, Германия, Гърция, Ирландия, Испания, Казахстан, Канада, Кипър, Мароко, Молдова, Обединени арабски емирства, Румъния, Русия, САЩ, Словакия, Сърбия, Украйна, Унгария, Франция, Чехия, ЮАР и др. Те ще се включат в специално организирани събития, чрез които ще отбележат празника на българската азбука. \nТанцови състави към българските неделни училища ще поканят всички присъстващи да се хванат за ръце и да извият традиционно българско хоро под звуците на емблематичната \"Празнична сюита\" в изпълнение на оркестъра на Българското национално радио и ансамбъл \"Тракия\". В рамките на инициативата всяко училище ще има възможност да организира други изяви на децата, базари, изложби на рисунки, резултати от конкурси, пленери и др. Но основният елемент от празника ще бъде българското хоро, което ще се извие на открити и оживени места в различни градове в чужбина. \n\"Вярваме, че каузата ни ще обедини нашата общност по целия свят и заедно ще почетем един от най-светлите празници - деня на светите братя Кирил и Методий. Каним всички наши сънародници да подкрепят инициативата в името на съхранението и разпространението на българския език и култура по целия свят\", заяви Деница Сачева, зам.-министър на образованието и науката. \nПроектът се организира в партньорство с Министерството на външните работи и съответните дипломатически представителства, Министерството на културата и Държавната агенция за българите в чужбина. Повече информация за \"Розите на България\" може да бъде открита на    \n", "date": "2018.04.11", "title": "На българско хоро канят в 25 страни "}
{"url": "http://www.duma.bg/node/164548", "text": "Учен от България ще покаже превъзходството на родната медицина над тази в Германия и Русия, а всеки, който се е сблъсквал с бюрокрацията около банковите кредити, ще се разпознае във финалния скеч на \"Комиците и приятели\" днес, 11 април от 22.00 ч. по bTV. Гостуващият актьор Ники Станоев ще представи част от своя моноспектакъл. \nСпециални гости на шоуто в четвъртък, 12 април, са изпълнителите от \"Тоника Домини\", а гениалният бард Пегъзий Музовски (в ролята - Христо Гърбов) ще отправи своя изключително специален поздрав към тях. Съседките Рашева и Мишева (Любо Нейков и Кръстю Лафазанов) отново ще изливат омраза и клетви една върху друга. \n\"Комиците и приятели\" ще борят фаталния петък 13-и така, както знаят най-добре - с много смях и хубава музика. На същия ден в предаването ще бъде открито първото държавно училище за корупция, поле за изява ще получи един уникален хибрид между катаджия и фокусник, а музикалният акцент ще бъде поставен от \"Дийп зоун\".   \n", "date": "2018.04.11", "title": "Ники Станоев представя моноспектакъла си в шоу"}
{"url": "http://www.duma.bg/node/164592", "text": "Започнаха проучвателно-проектантските работи за ремонта на тунел \"Кривия\", който се намира при 388-ми километър на главния път София - Кулата в Кресненското дефиле. Заради това в предстоящите работни дни до 16 април - от 9 до 17 часа, движението в района на тунела ще се осъществява само в една лента, съобщиха от агенция \"Пътна инфраструктура\" (АПИ). Шофьорите да карат внимателно, със съобразена скорост и спазвайки пътната сигнализация, призовават от АПИ. За да не се затруднява трафикът в събота и неделя няма да има проучвателни дейности. \nПри тунел \"Кривия\" често стават пътни произшествия. Съоръжението не е ремонтирано от години, дължината му е 343 метра. Срокът за изпълнение на проучвателните работи е 120 дни, а на предстоящия ремонт - 300 дни. \nПредстои да бъде направено геотехническо обследване на съоръжението, изготвяне на технически проект и основен ремонт на тунела. Той включва нова отводнителна система, хидроизолация, нова светофарна уредба, енергоефективно осветление и други системи, повишаващи безопасността на движение. \nИзпълнител на проучвателните и на ремонтните работи е ДЗЗД \"Геопът - Тунел Кривия\", в което участват \"Геострой\" АД и \"Пътстрой-92\" АД. Стойността на договора с тях е 3,2 млн. лв. с ДДС. Строителният надзор се осъществява от \"Пътконсулт 2000\" ЕООД. Техният договор е на стойност 54 720 лв. с ДДС. \n    \n", "date": "2018.04.11", "title": "Готвят тунел \"Кривия\" за ремонт, движението е в една лента"}
{"url": "http://www.duma.bg/node/164593", "text": "Турция, Гърция и Египет ни \"откраднаха\" руските туристи. Визовият режим и тежкото обслужване на туристи от бившите съветски републики отказват пътешествениците да посетят България. Ранните записвания с ниски промоционални цени пък са сочени като основна грешка, която води до идването на нископлатежни туристи в страната ни. Такава предварителна оценка и безпокойства изразиха от Бургаската туристическа камара.  \nСъщевременно турски медии съобщиха, че туроператорите очакват скок от 20 на сто на туристите от България през тази година. Българи са съставлявали най-голямата група в общия туристически поток, посетил Истанбул за четирите празнични почивни дни за Великден. Напливът от България и други балкански страни е изпълнил на сто процента капацитета на местните хотели в районите Султанахмет и Лалели в близост до историческия център на мегаполиса. \nПрогнозите сочат, че с 2 хиляди нови чартъра скача туристопотокът към Турция. Много от туристите на бившите съветски републики пък вместо у нас, ще летят към египетските Кайро и Александрия. \nТуроператори, които работят основно с Русия и бившите съветски републики, и тази година ще настояват за нови дългосрочни мерки по цялостното обслужване на туристите. Според хотелиери у нас се очаква леко завишаване на туристическите пакети, което е наложено от по-високите цени на ток и вода, на банкови сметки, на вдигане на заплатите на персонала. \n    \n", "date": "2018.04.11", "title": "Визовият режим отказвал руските туристи от България"}
{"url": "http://www.duma.bg/node/164575", "text": "Отиде си още един талант от звездната трупа на Сатиричния театър - актьорът Николай Калчев (1945-2018) почина на 9 април, съобщават от Сатирата. Красив човек с префинено чувство за хумор, той бе от артистите, които са толкова духовити, че само може да се гордееш, ако си сред избраната му компания. Николай Калчев бе истински джентълмен, който може да си позволи да е саркастичен, защото никога не е бил злобен. Дълбок поклон! Почивай в мир! Това пишат колегите му. Поклонението ще се състои днес, 11 април, от 11.30 ч. в храма \"Свети Седмочисленици\". \nСнимка Фейсбук \n    \n", "date": "2018.04.11", "title": "Почина актьорът Николай Калчев"}
{"url": "http://www.duma.bg/node/164576", "text": "Постановката на хитовия мюзикъл \"Хамилтън\" на лондонския Уест енд получи седем трофея в британските театрални награди \"Лорънс Оливие\". Брайън Кранстън, познат главно с ролите си в телевизията и киното, спечели приза за най-добър актьор в постановката на Националния театър \"Телевизионна мрежа\", където играе водещ на новините. Наградата за най-добра актриса в мюзикъл отиде при Шърли Хендерсън от постановката \"Момиче от северната страна\".   \n", "date": "2018.04.11", "title": "\"Хамилтън\" със 7 награди \"Лорънс Оливие\""}
{"url": "http://www.duma.bg/node/164588", "text": "За цялата 2017 г. сънародниците ни, които работят зад граница, са пратили на близките си в България над 1,15 млрд. евро. Това е с 284 млн. евро повече, отколкото през 2016 г., когато сумата на преводите възлизаше на 869 млн. евро, предаде investor.bg. Данните на БНБ са предварителни за 2017 г. \nРазбивката по месеци показва, че май 2017-а е бил рекорден за последните 8 години. През петия месец на миналата година гастарбайтерите са изпратили в родината си 115,3 млн. евро. Сумата се доближава драстично до направените преки чуждестранни инвестиции в страната, които тогава са били в размер на 120 млн. евро. \nЗа цялата 2017 г. чуждестранните компании са инвестирали в България 901,9 млн. евро, което е увеличение с 36,7% на годишна база. Това обаче за пореден път показва, че всъщност не инвестициите, а преводите от емигрантите движат икономиката напред. \nСпоред данните на БНБ чуждестранните вложения за миналата година се насочват предимно към преработващата промишленост. Преводите от емигрантите пък отиват директно в потреблението, въпреки че през последната година много малки и семейни бизнеси започват своето начало именно с помощ от роднина зад граница. Голяма част от този паричен поток отива за покриване на текущи разходи, здравеопазване, образование и погасяване на заеми. \nСумите, които сънародниците ни извън България изпращат тук, постепенно се възстановяват до предкризисните нива от 2007 и 2008 г. Това обаче не се случва с инвестициите. Притеснително е също, че чуждите капиталовложения са предимно под формата на дългови инструменти, което означава, че са краткосрочни и нямат дългосрочна перспектива за развитие.  \nНай-много средства идват от българите в САЩ, Испания и Гърция. Данните на БНБ обаче отчитат само парите, изпратени по банков път и чрез дружества за парични трансфери. Не е ясно какви суми влизат у нас в брой или какви стоки, купени зад граница, идват в страната. Освен това БНБ отчита само преводите над 2500 евро. \nМеждувременно Европейската комисия обяви, че ще бъдат въведени нови регулации, според които паричните банкови преводи в евро ще станат по-евтини за крайния потребител. Досега за компаниите и частните лица на територията на еврозоната нямаше разлика в таксите за операции в страната или в еврозоната. В официално съобщение европейските власти посочват, че сега това предимство ще бъде разширено и ще включва цялата територия на Европейския съюз. \nВсички вътрешни презгранични транзакции - изпращане и теглене на пари в брой, както и разплащания, в ЕС, извършени в евро извън еврозоната, ще бъдат таксувани с ниски или нулеви такси като вътрешни плащания, извършвани в официалната местна валута. Така например в рамките на новото предложение презграничен банков превод в евро от България ще бъде таксуван като вътрешен банков превод в български лева. Това е значителна промяна, тъй като таксите за обикновен банков превод могат да достигнат изключително високи стойности в някои държави членки извън еврозоната.   \n", "date": "2018.04.11", "title": "  Парите от емигрантите ни - повече от чуждите инвестиции"}
{"url": "http://www.duma.bg/node/164577", "text": "\"Човешки поток\" - филмът на Ай Вейвей за миграцията днес, ще бъде представен лично от сценаристката и продуцентка Чин-Чин Яп днес от 19 ч. в Дома на киното в София. Международният \"София филм фест\", съвместно с Международната организация по миграция, организира специалната прожекция и дискусионна среща с Чин-Чин Яп, която от години работи с Ай Вейвей. Темата на дискусията е \"Миграция или мобилност: близо милиард от световното население са мигранти\".   \n", "date": "2018.04.11", "title": "Прожекция и дискусия в Дома на киното"}
{"url": "http://www.duma.bg/node/164587", "text": "Цената на труда на работещ във Франция е седем пъти по-висока от тази на негов колега в България, съобщи френският в. \"Фигаро\", цитирайки данни на Европейската статистическа служба Евростат за миналата година. След кризата обаче разликата е намаляла. \nЦената на труда е ключов фактор за конкурентоспособността, който предприятията следят изключително внимателно, и често предопределя избора на дестинация за инвестиции, отбелязва френското издание. Публикуваните от Евростат данни потвърждават голямата разлика между страните от ЕС, въпреки че тя намалява, добавя \"Фигаро\". \nНай-ниската средна цена на труда (изключвайки работещите в земеделието или администрацията) в ЕС е в България, с 4,90 евро на час, следвана от Румъния с 6,3 евро. Най-висока е цената на труда в Дания, с 42,50 евро на час. Средната цена на труда във Франция е точно 36 евро на час. \nПрез 2017 г. цената на труда в ЕС е нараснала с общо 2,3 на сто в ЕС и само с 1,9 на сто в еврозоната. В еврозоната най-голямо е било повишението в Литва - с 9 на сто. В страните извън еврозоната най-голямото повишение в цената на труда е отбелязано в Румъния (увеличение от 17,1 на сто) и в България (12 на сто). \n    \n", "date": "2018.04.11", "title": "Цената на труда във Франция - 7 пъти по-висока от тази в България"}
{"url": "http://www.duma.bg/node/164578", "text": "\"Усещане за любов\" с Бойка Велкова и Ивайло Захариев може да се гледа днес, 11 април, от 19.30 ч. в Сити Марк арт център в София. Зрителите ще съпреживеят едни от най-емблематичните творби на световната любовна лирика, драматургия, изобразително изкуство и музика - Шекспир, Тенеси Уилямс, Реноар, Гогол, Петрарка, Робърт Бърнс, Микеланджело, Бокачо, Емили Дикинсън, Пикасо, Рилке, Верди, Лорка, Шопен и много други. Режисьорка е Бойка Велкова, музика и музикална картина Теодосий Спасов, хореография Татяна Соколова, визуална среда Яна Дворецка.   \n", "date": "2018.04.11", "title": "\"Усещане за любов\" с Бойка Велкова и Ивайло Захариев"}
{"url": "http://www.duma.bg/node/164580", "text": "Столичната община - район \"Студентски\", ще заведе за втори път децата от детските градини на територията си на репетиция на София квартет към Софийската филхармония. \nГостуването на малчуганите е по проекта на администрацията \"Зад кулисите\", който има за цел да изгради познания и да създаде интерес към изкуствата. За да запознае малчовците със същността на работата на музикантите, както и с функциите и отговорностите на всички, ангажирани с музиката в институцията лица (от директора до озвучителя), инициативата се фокусира върху процеса по създаване на произведение на изкуството - в случая репетиционния период. \nМузикантите от София квартет ще запознаят своите малки гости с историята на инструментите и спецификите на звука на 13 април от 10 ч. в камерна зала \"България\". Ще им разкажат интересни факти от биографията на велики композитори, ще ги научат какъв е етикетът по време на класически концерт. А специално за малчуганите артистите ще изпълнят интригуваща програма с валсове и танга, научи ДУМА от Надежда Герова, пиар на район \"Студентски\". \n    \n", "date": "2018.04.11", "title": "София квартет очаква своите малки гости на репетиция   "}
{"url": "http://www.duma.bg/node/164579", "text": "Студенти от Музикалната академия ще имат честта и удоволствието да се запознаят лично с оперната легенда Катя Ричарели и Франческо Дзингарело. Те ще проведат открит урок под съпровода на диригента Христо Павлов. Знаменитата певица Катя Ричарели споделя: \"Въпреки че операта винаги ще бъде част от мен, няма да се върна към нея - дала съм й достатъчно. Сега моята цел е да я разкрия пред най-младите, за които пиша книгата \"Ще ви изпея една история\".\"   \nПримата е една от най-големите оперни звезди на XX век. В основата на забележителната й биография са желязната дисциплина и божественият глас, които са й помогнали за покоряването на едни от най-престижните международни сцени. Тя е истинска дива - обожавана и обожествявана, освирквана и коментирана, превзела сърцата на публиката. А репертоарът й наброява повече от 50 роли. \nЛегендата идва в България заедно със своя ученик - изключителния тенор Франческо Дзингарело, и с новия им проект \"С музика в сърцето\". Те ще го представят с концерт на 14 април в зала 1 на НДК, научи ДУМА от Теодора Велева. Билети може да се намерят в мрежата на \"Ивентим\", онлайн на evenim.bg, в Билетния център на НДК и на касите в зала \"България\".   \n", "date": "2018.04.11", "title": "Катя Ричарели изнася открит урок пред български студенти"}
{"url": "http://www.duma.bg/node/164581", "text": "Дни на нематериалното културно наследство се провеждат за първи път в Столичната библиотека от днес до 14 април. Проявите са в рамките на проекта на Регионалния център за опазване на нематериалното културно наследство в Югоизточна Европа под егидата на ЮНЕСКО и Столичната библиотека с финансовата подкрепа на СО по програма \"Европа 2018\". Основна цел на инициативата, обявена от ЕС за Година на културното наследство, е представянето на културната памет на народа ни в градска среда и презентиране на Представителния списък на ЮНЕСКО на световното нематериално културно наследство, в който България има 5 включени елемента: \"Бистришките баби\" и танци и ритуали от региона на Шоплука, нестинарството, килимарството от Чипровци, народният празник \"Сурва\" и мартеницата. \nДните се откриват днес, 11 април, от 12 ч. с документална изложба от фондовете на библиотеката \"Фолклорен летопис на София\" и изпълнения на формация \"Светоглас\". Експозицията показва редки книги, периодичен печат, ценни грамофонни плочи и албуми, посветени на фолклорните традиции в София и региона. За първи път ще бъдат представени статии от изтъкнати наши етнографи като Христо Вакарелски и Михаил Арнаудов, публикувани в периодични издания от Възраждането до 30-те г. на м. в. В изложбата са показани и фолклорни творения, публикувани в детския периодичен печат до 1944 г. Зрителите ще видят уникални книги от фондовете като \"Сборник с народни умотворения, наука и книжнина\" (1896), \"Селски бит и изкуство в Софийско\" от Ст. Л. Костов (1935), както и непредставената досега \"Народни юридически обичаи\" от Стефан Бобчев (1883) от личната библиотека на Константин Стоилов. Фолклорната кукла, мартеницата и обредните хлябове ще представят народните обреди от Шопско.  \nДвуезичната изложба \"Пътешествие из живите традиции\" разкрива в 100 фотоса нематериалното културно наследство като обичаи и артефакти, пренесени през хилядолетия и цивилизации, културни практики на 16-те държави от региона на Югоизточна Европа - от Балканите, Украйна и Молдова до Кипър, Турция, Грузия и Армения. Акценти в програмата са още две кръгли маси, на които ще бъдат обсъдени правната регулация на нематериалното културно наследство и проявлението на традиционните и новите форми на НКН в градска среда; демонстрации на народни обреди, \"Забравени кулинарни традиции, живи вкусове\" с дегустации, \"Изработване на фолклорни кукли\", \"Фолклорна азбука\", фолклорен празник на пл. \"Славейков\" на 14 април с участието на \"Бистришките баби и внучки\" и детски танцови състави от Софийския регион.   \n", "date": "2018.04.11", "title": "Дни на нематериалното културно наследство "}
{"url": "http://www.duma.bg/node/164554", "text": "Обвиненият в убийство Антонио Еспозито от неаполитанската мафия \"Камора\" беше оправдан и получи от държавата компенсация от 290 000 евро, задето бил държан в затвора 4 години без основание, съобщиха медиите. Той бе обвинен за убийството на наркодилър и на първа инстанция бе осъден на 28 години затвор. Но присъдата бе отменена първо от апелативен, а после и от касационния съд. След оправдателната присъда следователите се сдобили с нови доказателства за вината на мафиота, получени от двама други проговорили мафиоти. Само че Еспозито повече не може да бъде съден за престъпление, по което вече е оправдан. Все пак той е разследван за наркотрафик.    \n", "date": "2018.04.11", "title": "Мафиот обезщетен с 290 000 евро"}
{"url": "http://www.duma.bg/node/164598", "text": "Личните данни на над 35 000 български потребители във фейсбук вероятно са били събрани неправомерно от компанията \"Кеймбридж Аналитика\", съобщават от социалната мрежа след запитване на БНТ. Според данните на компанията 18 български граждани са свалили приложение под формата на анкета. Апликацията обаче е дала достъп до личната информация, но не само на тези потребители, а и на техните приятели в социалната мрежа. \nПриложението е получило достъп до почти целите профили на хората. Освен списъка с контакти, изтеклата информация включва и детайли като електронна поща, рожден ден, роден град, място на пребиваване, снимки, видеа, харесвания и публикации в социалната мрежа. \nОт фейсбук обясняват, че не всички потребители са засегнати еднакво, защото разрешенията за приложението се променяли във времето. \"Това е най-добрата ни прогноза за броя на хората, които директно са инсталирали приложението, и броя на приятелите им, чиито данни може да са били събрани\", уточняват от фейсбук. Оттам допълват, че 97,2% от потребителите, които са инсталирали приложението, вероятно са го направили от САЩ. Над 87 млн. потребители се оказаха засегнати от евентуално изтичане на лични данни през социалната платформа на Марк Зукърбърг, а акциите на компанията му се сринаха след скандала.     \n", "date": "2018.04.11", "title": "Над 35 000 българи засегнати от скандала с фейсбук"}
{"url": "http://www.duma.bg/node/164599", "text": "Ротвайлер нападна и прати в болница 6-годишно дете в София. Инцидентът е станал в понеделник в двора на столичното 121 СУ в квартал \"Гоце Делчев\". Установено е, че кучето е домашно. То е било без намордник. Към момента на нападението детето е било с баща си, който е свидетелствал инцидента. Бащата се опитал да спаси детето. Заради инцидента органите на реда са задържали двама души - собственикът на кучето и човекът, който го разхождал. \n    \n", "date": "2018.04.11", "title": "Ротвайлер нападна 6-годишно дете "}
{"url": "http://www.duma.bg/node/164597", "text": "Заради новия рамков договор Здравната каса ще ореже чувствително парите за медицински изделия. В телевизионно интервю директорът на УМБАЛ \"Света Екатерина\" проф. Генчо Начев обясни, че заради намалените средства най-вероятно ще се наложи пациентите да доплащат. Това обаче зависи от доставчиците на изделията. \"Ако бъдат така добри, ние сме изпратили писмо до всички фирми доставчици да свалят цените си до цените на касата, тогава хората няма да доплащат. Но ако фирмите с тяхна калкулация кажат, че не могат да влязат на тези цени, тогава има два варианта - или пациенти доплащат, или болницата натрупва дългове\", обясни проф. Начев. \nНачалникът на \"Св. Екатерина\" даде пример с т.нар. \"изкуствено сърце\". Досега за него касата заплащаше 163 хил. лв., а вече ще дава 133 хил. лв., което е с около 20% по-малко. Пациент, който се нуждае от такова устройство, трябва да плати 30 хил. лв., ако болницата го направи за своя сметка - тя ще е на загуба. След това се чудим защо дълговете се увеличават, възмути се той. Проф. Начев попита и защо орязването на парите е съобщено в последния момент, а болниците не са информирани преди подписването на рамковия договор. Той обясни, че медицинските изделия вече са закупени по цените, които са били досега. \"Как ще бъдат платени от касата по цените, които се поставят от 1 април нататък? Това е ненормално\", възмути се той. В момента 12 души чакат за поставяне на сърдечните клапи. Не можем да го направим, защото не сме наясно какви цени ще останат в края на краищата и дали фирмите ще свалят цените, каза проф. Начев. Той определи като парадокс факта, че при 65-66% смъртност от сърдечносъдови заболявания всички намаления за консумативи и импланти са за лечение на подобни заболявания. Не мога да разбера каква е политиката на здравеопазване в България, съжали професорът. Рязко орязване има и при консумативите за бъбречна недостатъчност - от 3500 лв. цената, плащана от НЗОК, е свалена на 1000 лв. \n\"Задължителните здравни осигуровки, които плащаме, не са достатъчни. Предполага се, че с тях трябва да се покрие пакет, който изисква три пъти повече пари. Затова е необходимо този пакет да се осъвремени. А хората трябва да знаят, че може да им се наложи да доплащат за здравни услуги\", коментира проф. Начев. \nДУМА припомня, че от 1 април бе въведен нов реимбурсен списък на медицинските изделия на НЗОК. Касата намалява своя дял от плащането на протези, стентове, клапи, пейсмейкъри, импланти и консумативи за високотехнологични процедури. Още в петък медицински специалисти се възмутиха, че намалението на цените за някои от най-масово използваните медицински изделия е средно с 15-20%. \nНа фона на обещанието за спасяване на болниците и на \"финансовата конституция\" на здравния министър Кирил Ананиев, която забранява лечебните заведения да трупат нови дългове, МЗ реши да ореже и субсидията за лечебните заведения. От публикуваната нова методика, която влиза в сила със задна дата от 1 януари т.г., прозира чувствително намаление на субсидираните от държавата дейности. \nПромяна има и за сумите, плащани от МЗ за медицински изделия за интервенционално лечение на мозъчен инсулт - вместо 20 хил. лв. болниците ще получат до 14 хил. лв. Намаление има и при медицински изделия, използвани при хидроцефалия при деца - от 6000 падат на до 4000 лв. \nКасата се опитва да направи икономия от договорените от Българския лекарски съюз (БЛС) средномесечни пари за болниците. Това подозрение изрази пред БНР зам.-председателят на съюза д-р Галина Павлова. Основание за съмненията й дава писмо на НЗОК, изпратено към регионалните здравни каси. В него се казва, че бюджетът за болниците за април ще е равен на този, платен за извършена дейност през февруари. Д-р Павлова припомни, че цените през април са завишени, а цените на 136 клинични пътеки са повишени от първи април 2018 г. Това означава намаляване на обема дейност, което пък показва, че голяма част от дейността ще е надлимитна. Това води до неплащане към лечебните заведения, обясни зам.-председателят на БЛС. \nПавлова обясни, че е имало среща в касата. От съюза чакат да разберат как договорените средства ще бъдат разпределени. Не може договорният партньор да нарушава договореностите, категорична бе тя. В случай, че касата не спази уговорката, от БЛС са готови и на протести. Д-р Павлова отбеляза, че в новия рамков договор има по-добри текстове и финансиране, предвидено е и увеличаване на направленията за пациентите. Може да сме договорили идеални текстове и добри обеми, но ако те не се спазват, ако касата като договорен партньор наруши договореното, то тогава рамковият договор на практика няма да е по-добър, отбеляза тя.   \n", "date": "2018.04.11", "title": "Здравната каса орязва парите за медицински изделия  "}
{"url": "http://www.duma.bg/node/164600", "text": "Детски градини в София са приемали деца с хронични заболявания над определения от общината максимален брой, но директорите на градините няма да бъдат наказани, тъй като за всички деца са били представени необходимите документи. Това става ясно от отговор на Столичната община до Националния комитет за иновативно образование, който е сигнализирал за нарушения при приема в детските градини \"Звънче\" и \"Детелина\" в район \"Триадица\". Двете градини са известни от години с наднормения прием на деца, което личи и от онлайн системата за прием. Въпреки това досега от общината не са предприели нищо.  \nВ правилата на образователното министерство има определен максимум за децата в яслените и градинските групи. Разпоредбите на общината обаче позволяват този брой да бъде надхвърлен със записването на деца с хронични заболявания и специални образователни потребности. Доскоро можеха да се приемат до 10 деца по болест. \nСпоред данните от електронната система за прием в \"Детелина\" в момента има 50 деца от набор 2014 г., които са записани по общите правила за прием, и още 43 с хронични заболявания. Подобно е съотношението и в по-горните групи. При родените през 2015 г. по общия ред са приети 14 деца, а по болест - почти двойно повече (25). \nВ \"Звънче\" в първа група в момента са записани 17 деца по общи критерии и почти три пъти повече по болест - 50. Във втора и трета група децата с хронични заболявания също са повече от тези, които са влезли без документи, че са болни. Според отговора на общината в двете градини са назначени допълнителни специалисти за работа с болните деца. \n    \n", "date": "2018.04.11", "title": "Фандъкова откри нарушения в приема по болест в забавачки, няма да наказва"}
{"url": "http://www.duma.bg/node/164601", "text": "Гражданската инициатива \"Да върнем ученическите лагери на децата\" иска нов подзаконов нормативен документ за ученическия отдих и туризъм, както и гражданско участие в управлението на базите. Сегашните правила на Министерството на образованието позволяват над 100 почивни бази у нас да се рушат и да няма виновни за това, смятат от инициативата. Според членовете й са необходими спешни мерки, за да не изчезнат и работещите лагери. \nИвайло Шопски, секретар на инициативния комитет, обяви, че се събират 50 000 подписа за промяна на наредбата, която регламентира ученическия отдих и спорт. Изпратени са и писма до МС, МОН и до председателя на Народното събрание. \nМаргарита Спасова разказа, че от 165 имота, с които държавата е разполагала, са останали едва 30. Едва шест от тези 30 лагера, са категоризирани, тоест - изпълняват критериите за получаване на една звезда и имат рецепция, интернет, телевизор и телефон за връзка с рецепцията във всяка стая. \nСпасова коментира, че от години почивните бази на \"Ученически отдих и спорт\" са оставени без стопанисване, а самият директор се назначава политически конюнктурно, без да може да изпълни програмата си за управление. Част от целите на гражданската инициатива е в учебния план да бъде заложено посещение на лагерите минимум два пъти годишно, както и въвеждането на задължителен ритуал по строяване за химна и издигане на знамето в началото на деня.     \n", "date": "2018.04.11", "title": "Връщане на ученическите лагери искат граждани"}
{"url": "http://www.duma.bg/node/164602", "text": "905 столичани и гости на София са се возили в нощните автобуси през първите три нощи след старта им на Великден. Инциденти в рейсовете не е имало, уточняват от Центъра за градска мобилност. За сравнение през 2009 г., когато Столичната община въведе експериментално автобусно движение през нощта за първи път, за цял месец са се возили 2700 души. От ЦГМ коментират, че е необходим поне месец, за да се прави анализ на броя пътници по четирите нощни линии.   \n", "date": "2018.04.11", "title": "905 пътници в нощните автобуси на София по празниците"}
{"url": "http://www.duma.bg/node/164603", "text": "25 години затвор и 1,25 млн. долара глоба заплашват 29-годишния българин Желяз Андреев, ако България позволи да бъде екстрадиран и съден в САЩ за нарушаване на американското ембарго спрямо Сирия. Днес се очаква съдът в Добрич да разгледа искането на Върховната касационна прокуратура за задържането му за 60 дни в ареста, докато се вземе окончателно решение по искането за екстрадиране. \nЖеляз никога не е бил в САЩ, живее и работи в София. На 7 април неочаквано е арестуван в родния си град Добрич, където отива да прекара Великден с приятелката си Милена. В районното го привикват по формален повод - да даде показания като свидетел на ПТП. Там обаче внезапно го задържат с прокурорска мярка за 72 часа по искане на САЩ. Все още не е насрочена датата за делото срещу Желяз Андреев, заяви адвокатът му Боян Лимберов, който едва вчера бе допуснат да се срещне с клиента си. Той е подал жалба в Административния съд в Добрич за това, че не е допуснат през почивните дни до клиента си. \nБлизките и приятелите твърдят, че Андреев в невинен. Затова и организират през фейсбук протест в негова защита - ще излязат пред съда в Добрич и съдебната палата в София. Пред ДУМА негови приятели разказаха, че от май 2013 г. до април 2016 г. Желяз е работил в отдел \"Продажби\" в българския офис на американската компания AW Tronics. Продавал авиационни части на авиокомпании и сервизни центрове за самолети и хеликоптери от различни държави, включително и на сирийската Syrian Air, без да подозира, че нарушава ембарго. По това време в кол центъра на компанията работи и приятелката му Милена. Всички негови колеги са назначени на трудов договор по българското трудово законодателство с компания, регистрирана в България с централен офис в САЩ. Желяз никога не е уведомяван, че работи по чуждо законодателство и не е действал със съзнанието, че нарушава български или американски закон, обясни Милена. Към момента на извършените продажби (септември 2013 г. - февруари 2014 г.) не съществува ембарго на ЕС и България със Сирия, подчерта тя. \nЖеляз заема позицията \"Продавач интернет търговия\" - най-ниското ниво в йерархията на отдела. Задълженията му са да се свързва с клиенти по имейл и телефон с цел да презентира и продава продуктите и услугите на компанията. Компанията предоставя на служителите си портфолиа от клиенти и техните контакти. Служителите имат норматив за брой обаждания и продажби за деня. Компанията не запознава служителите си със спецификите на тези клиенти или съществуващите регулации на САЩ с държавите, в които са базирани съответните фирми. Сирийските авиолинии са една от компаниите в портфолиото на Желяз. За няколко месеца той осъществява с тях няколко сделки. \nЗадълженията на служителите не включват оформяне или достъп до митнически документи и фактури, подготовка на пратката за транспортиране или проверка на съществуващите регулации. Не е провеждан инструктаж за ембарго и при постъпването им на работа никога не са давани инструкции служителите да не работят с клиенти от определени държави. Нито един служител не е знаел, че трябва да е наясно кои стоки са с двойна употреба и кои държави са под ембарго със САЩ, обяснява Милена. \nЖеляз напуска AW Tronics през април 2016 г., а почти година по-късно научава от бивш колега, че името му е в списък с обвиняеми за незаконна търговия със Сирия, шефовете на въпросната компания пък са осъдени и са в американски затвор. Андреев постъпва на работа в \"Луфтханза техник\" в София, но на 16 март 2018 г. го уволняват заради присъствието му в Черния списък на САЩ. Желяз Андреев е издирван с червена бюлетина на Интерпол, заяви вчера говорителят на главния прокурор Румяна Арнаудова. \"Установено е от доказателствата, които колегите от Щатите са ни пратили, че става въпрос за извършване на сделки в периода от юни 2013 до 2015 г. от няколко лица, сред които е и българският гражданин, когото сме задържали. Сделки с части за самолети със сирийски субекти, за които обаче има влязъл в сила закон за ембарго. Предстои екстрадиционна процедура. Други български граждани, участници в тази схема, в това разследване няма\", заяви тя.      \n", "date": "2018.04.11", "title": "Днес решават да екстрадират ли Желяз Андреев в САЩ  "}
{"url": "http://www.duma.bg/node/164604", "text": "Благоевградският общински съветник от \"Партия на зелените\" Андон Тодоров съди главната редакторка на blagoevgrad-news.com Мариета Димитрова. Той е завел частичен иск от 5000 лв. и цялостен от 50 000 лв. по Закона за задълженията и договорите срещу Димитрова, защото според него тя е използвала \"невярна и злонамерена информация, целяща да дискредитира\" името му.  \nНа 28 ноември м. г. Димитрова публикува коментара си \"По-полека, опозиционери! Надигате глас, за да си вдигнете цената, а утре ще ви няма\". Текстът е следствие от разследване на Програмата за енергийна ефективност. В него пише, че братът на Андон - Венци Тодоров, управител на фирма \"БГ еврострой АВМ\" ЕООД, е прибрал 840 278,12 лв. с ДДС от саниране на два блока в благоевградски квартал. \n\"Какво правеше обаче в годините назад? Подкрепяше безрезервно всяко предложение на кмета и демонстрираше \"привързаност\" към него. Имаше и защо, ако се върнем назад, ще видим, че той също получи блокче, което санира, освен това застрои голяма част от свободните площи в града\", гласи оригиналният текст. \"В статията без доказателства се прави внушение, че съм подкрепял всяко предложение на кмета на община Благоевград и съм демонстрирал \"привързаност\" към него. Всички коментари в статията, че отношенията между мен и кмета явно охладнели дали защото свършили поръчките, в които съм могъл да участвам, дали защото свършили зелените градинки за застрояване или пък приятелството ни се оказало крехко, на фона, че съм имал амбиции за председателското място в ОбС, са откровена лъжа, не са истина и представляват недостоверна и злонамерена информация\", жалва се съветникът от свързването му с гербаджийския кмет Атанас Камбитов. По-късно общинският съветник става управител на фирмата, с чиито поръчки иначе нямал общо. \nЗа разследванията си по санирането в Благоевград Димитрова спечели приз на конкурса \"Валя Крушкина - журналистика за хората\". Получи и почетна грамота от програмата \"Достъп до информация\".   \n", "date": "2018.04.11", "title": "Oбщинар съди журналистка за 50 хиляди лева"}
{"url": "http://www.duma.bg/node/164605", "text": "ДСБ, \"Да, България\" и \"Зелените\" на Владислав Панев ще обявят официално коалицията помежду си на 12 април. Новата формация ще се казва \"Демократична България\". Обединението се подготвя от миналата година. В края на март изпълнителният съвет на ДСБ излезе с резолюция, с която партията даде мандат на председателя си Атанас Атанасов за създаване на траен политически съюз между ДСБ и \"Да, България\", в който да влязат и други партии.  \nСъщото направиха и от \"Да, България\" още през февруари. Тогава от партията на Христо Иванов обявиха, че започват преговори с партии партньори за сваляне на правителството. По това време \"Да, България\" работеше усилено с ДСБ, \"Зелените\", ДЕОС и БЗНС. \nМеждувременно продължава разпадането на Реформаторския блок. Очаква се скоро Движение \"България на гражданите\" да обяви дали напуска формацията, след като ултиматумът, който поставиха, изтича утре. В края на март \"Глас народен\" напуснаха РБ. СДС пък е разделено на две - хората около Божидар Лукарски искат коалиция с НФСБ на Валери Симеонов, другите пък му искат оставката като лидер, както и да се присъединят към ДСБ и \"Да, България\".   \n", "date": "2018.04.11", "title": "ДСБ и \"Да, България\" правят нова коалиция"}
{"url": "http://www.duma.bg/node/164606", "text": "С поредната порция обещания към протестиращи излезе вчера и правосъдният министър Цецка Цачева. На фона на двамата избягали от Софийския затвор рецидивисти и на назряващия нов протест на надзиратели Цачева се зарече, че ще търси пари за системата. Щели да се търсят начини за осигуряване на средства в две посоки - увеличаване на числеността на заетите и по отношение на надзорно-охранителните системи. Търсят се варианти за помощни технически средства, които да бъдат в услуга на работещите, така че да бъде по-безопасен тежкият им труд. \nЩе има и пълен преглед на зоните с повишена сигурност. Работна група под ръководството на ресорния зам.-министър проф. Николай Проданов трябва да преразгледа съществуващото щатно разписание до края на април - ще се търси вариант за оптимизирането му. \nОбещанията на Цачева дойдоха след национално съвещание с всички началници на затвори в страната и с ръководството на Главна дирекция \"Изпълнение на наказанията\". \nПодкрепяме необходимостта от увеличаване на числената бройка на щатовете, които са необходими за нормалното функциониране на системата, заяви Цачева часове след като служители на Софийския централен затвор отново излязоха на протест. Столичните надзиратели бяха подкрепени от колеги от Пловдив и Варна. Те отново настояха за повече щатни бройки на охранителите в затворите. \nНа лишените от свобода постоянно се вменяват права, на нас се отменят, оплака се протестиращ надзирател. Недоволстващите искат и включване на модерна техника в тяхната дейност, както и цялостна реформа на системата за изпълнение на наказанието. \nМалко след протеста от правосъдното министерство обявиха, че Цачева вече е разговаряла с председателите на Синдиката на служителите в затворите в България Христо Илков и синдикат \"Охрана\" Петко Чалъков. За днес е насрочена нова среща, на която се очаква двете страни да договорят разпределението на 15 млн. лв., които правителството наскоро им отпусна, за да прекратят протестите си. Правосъдният министър се похвали вчера, че по Норвежкия механизъм били осигурени 35 млн. лв. за строителството на нов затвор край Кремиковци. Цачева заяви, че вече имало и уточнен терен, а съоръжението щяло да отговаря на всички европейски изисквания.   \n", "date": "2018.04.11", "title": "Цачева даде празни обещания на шефовете на затворите "}
{"url": "http://www.duma.bg/node/164607", "text": "Жителите на четири великотърновски села всеки момент може да останат откъснати и изолирани, след като вчера пропадна пътят за село Леденик. Общественият транспорт спря, училищният автобус ще се наложи да пътува по главния път София - Варна, което е рисково за децата, предупреди кметът Антон Кръстев. \nЗасегнати са около 200 метра от пътя, заради подпочвени води, натоварен трафик и тежкотоварните машини, които ежедневно минават оттам за депото за строителни отпадъци. Пътят се използва и като обходен за селата Шемшево, Пушево и Керека, което допълнително натоварва района. \nПрез пропадналия път минават над 2000 коли и камиони в денонощието.     \n", "date": "2018.04.11", "title": " Пропадна път, села остават изолирани "}
{"url": "http://www.duma.bg/node/164608", "text": "За 25 път в Босилеград се проведе Международен детски великденски фестивал. Тази година надпреварата продължи осем дни, а повече от 670 деца от Сърбия, България, Македония, Румъния, Молдова, Унгария, Албания, Гърция се \"бориха\" с яйца и се радваха на богата културна програма. Организатор на събитието е Александър Димитров - председател на местното сдружение \"ГЛАС\" и представител на БТА в Босилеград. БТА, Столичната община и община Кюстендил са партньори на фестивала. \nПобедител в традиционното състезание за най-здраво яйце стана 12-годишният Милан Цветков от босилеградското с. Гложе. Той получи наградата си от генералния директор на БТА Максим Минчев. В голямото \"надчукване\" в Босилеград участват само стандартни кокоши яйца, които не са заздравявани допълнително, гласи регламентът на конкурса. Накрая победителят счупи своето яйце пред публиката, за да докаже, че яйцето е истинско. Отличията за най-оригинално и най-добре боядисано яйце отидоха в Кюстендил и Сурдулица. Те бяха връчени от председателя на Агенцията за българите в чужбина Петър Харалампиев. \nТази година в програмата имаше много изложби, концерти и традиционна екскурзия за участниците до Рилския манастир. За първи път се състоя и пленер на художници от България и Сърбия. В него имаше и участничка от бежанския лагер в Босилеград. Гостите на фестивала се радваха на представления на театри от София и Будапеща, както и на спектакъла \"Осмото чудо\" на ансамбъл \"Българе\". В празничния концерт пя и българската участничка от детската Евровизия Лидия Ганева.   \n", "date": "2018.04.11", "title": "Над 670 деца се бориха с яйца в Босилеград"}
{"url": "http://www.duma.bg/node/164609", "text": "Еврокомисарят по транспорта Виолета Булц определи България и Румъния като проблемни страни по отношение на пътната безопасност. Според обявени вчера статистически данни на Европейския съюз само България и Румъния са отчели над 80 смъртни случая на един милион жители. Предварителната статистика по държави за 2017 г. показва, че смъртните случаи при пътнотранспортни произшествия на милион жители са 96 в България и 98 в Румъния. Все пак според ЕС у нас има спад с 4% на смъртните случаи в сравнение с 2016 г., а за периода 2010-2017 г. спадът е 12%. \n\"Имаме две страни членки, които наистина се представят лошо по отношение на статистиката на пътя - Румъния и България. За нас е предизвикателство да внесем яснота и да им помогнем да внедрят и трите елемента - инженеринг, яснота и спазването на законите\", каза еврокомисарката. \nИзказването бе направено при представянето на статистиката на пътните инциденти в ЕС за м.г. и новите мерки за пътна безопасност. По думите на еврокомисаря едва осем на сто от пътните произшествия, завършили със смърт в съюза, настъпват на магистрала. По думите й 18% от тежките произшествия са предизвикани от водачи на камиони, а 17 на сто - от водачи на лекотоварни превозни средства. Най-често тежките произшествия настъпват в земеделски райони.     \n", "date": "2018.04.11", "title": "България е втора по смъртни случаи на пътя в ЕС"}
{"url": "http://www.duma.bg/node/164610", "text": "Столичната община ще даде поредните няколко милиона за ремонт и строеж на нови улици. С 9 млн. лева ще бъде проектиран и построен бул. \"Източна тангента\" в участъка от пътния възел на Северна скоростна тангента до бул. \"Ботевградско шосе\". Пътят е 1,4 км и за него вече е изготвен идеен инвестиционен проект. Обектът условно е разделен на два етапа. Източната тангента ще бъде градска магистрала, става ясно от обявената обществена поръчка. \nОще 8,2 млн. лева ще бъдат дадени от Столичната община за рехабилитацията на бул.\"Асен Йорданов\" в участък от бул.\"Шипченски проход\" до бул.\"Христофор Колумб\". Ремонт ще се прави и на продължението на булеварда - ул.\"Искърско шосе\" в частта от бул.\"Христофор Колумб\" до ул.\"Димитър Пешев\". Предвидена е и рехабилитация на трамвайния релсов път и на контактната и кабелната мрежа от трамвайно ухо \"Гео Милев\" до бул. \"Проф. Цветан Лазаров\". В момента въпросните трасета от 3,5 км са с асфалтова настилка в изключително лошо състояние.  \n    \n", "date": "2018.04.11", "title": "София дава поредни милиони левове за улици "}
{"url": "http://www.duma.bg/node/164563", "text": "МЕЖДУНАРОДЕН ДЕН НА БИВШИТЕ ПОЛИТЗАТВОРНИЦИ И КОНЦЛАГЕРИСТИ. Обявен е по инициатива на Международната федерация на борците от съпротивата, политзатворниците и пострадалите от фашизма. На този ден през 1945 г. затворниците с бунт освобождават концентрационния лагер Бухенвалд. Той е създаден от нацистите през 1937 г. През него са преминали около 240 000 души. По време на Втората световна война в Бухенвалд са умъртвени около 56 000 човека. СВЕТОВЕН ДЕН ЗА БОРБА С БОЛЕСТТА НА ПАРКИНСОН. Обявен е през 1997 г. от Световната здравна организация (СЗО). На тази дата през 1755 г. е роден английският лекар Джеймс Паркинсон (умира 1824 г.), който описва пръв това заболяване през 1817 г. Днес е и Световният ден за борба с шизофренията. Отбелязва се по света от 1949 г., а в България - от 1998 г. 1879 - НАЧАЛО НА ПОЩЕНСКИТЕ СЪОБЩЕНИЯ В БЪЛГАРИЯ. Руският императорски комисар у нас княз Дондуков-Корсаков (на снимката) публикува \"Временни правила по пощенската част в България\". С този акт се поставя началото на организираните пощенски съобщения в страната. 1919 - ОСНОВАНА Е МЕЖДУНАРОДНАТА ОРГАНИЗАЦИЯ НА ТРУДА. Специализираната агенция на ООН със седалище в Женева е създадена по предложение на френските индустриалци Роберт Оуен и Франсоа Легран. Тя е единствената организация, преживяла Обществото на народите. Социалната справедливост и защитата на правата на трудещите се са основната мисия на МОТ. В нея членуват 180 държави, а при създаването й са били 42. България е член на МОТ от 1920 г. 1964 - ФРИЦ ФРЕЛЕНГ И ДЕЙВИД ДЕПАТИ СЪЗДАВАТ ПИНКО РОЗОВАТА ПАНТЕРА. Главният герой в едноименната поредица къси анимационни филми се появява за първи път в началните надписи на комедията \"Розовата пантера\" от 1963 г., както и в повечето последвали я филми за инспектор Клузо. Оригиналното заглавие на сериала, както и на персонажа, е просто Розовата пантера. Едноименният сериал става хит през 80-те години на ХХ в. Композитор на характерната музикална тема в анимационните филми е Хенри Манчини. 1991 - БЪЛГАРИЯ РАТИФИЦИРА КОНВЕНЦИЯТА ЗА ПРАВАТА НА ДЕТЕТО. Това правят депутатите от VII ВНС. Конвенцията за правата на детето е приета с Резолюция 44/25 на 44-ата сесия на Общото събрание на ООН на 22 ноември 1989 г. В сила е от 3 юли 1991 г. България подписва документа през май 1990 г.  2001 - ВЪЗСТАНОВЕН Е НАЙ-ДЪЛГИЯТ ВЪЖЕН МОСТ В БЪЛГАРИЯ. Той свързва през язовир \"Студен кладенец\" селата Лисиците и Соколско с района на Кърджали и околните селища. Дълъг е 400 метра, а разстоянието между пилоните е 260 м. Построен е на най-тясната част на язовира. Старият въжен мост, изграден през 1974 г., се скъсва от силен вятър на 31 декември 1999 г.   \n", "date": "2018.04.11", "title": "Датата"}
{"url": "http://www.duma.bg/node/164564", "text": "През 20-те години на миналия век правителството на Съветския съюз - първата в света държава, поела по нечастнокапиталистически път на развитие, си поставя задача да извърши \"ликбез\" - \"ликвидация безграмотности\" - ликвидиране на неграмотността. \nОсновната насока за развитие на държавно капиталистическата икономика е ускорената индустриализация на страната. Но историческата истина е, че индустриализацията на Руската империя започва още преди Първата световна война. Всъщност Всесъюзната комунистическа партия (болшевики) - ВКП(б) (както на ХІV конгрес на Руската комунистическа партия (болшевики) - РКП(б) тя беше преименувана), планираше да осъществи в страната най-прогресивните идеи на своето време - всеобщо избирателно право, електрификация, безплатно образование, индустриализация. \nНо за да бъдат извършени тези революционни процеси, бяха необходими стотици хиляди, милиони образовани кадри. Така се появи  най-глобалният \"червен\" проект, \nчието реализиране дори понастоящем дава своите резултати във всички 15 бивши съюзни републики, влизали в състава на Съюза на съветските социалистически републики (СССР). Става въпрос за съветското образование, което през цялото време на своето съществуване оставаше най-добрата образователна система в света. Класическото съветско образование беше основано не върху механичното наизустяване на знания, а на формирането на светоглед. Светогледа на новия човек - строителя на социализма. \nКампанията за масовото ограмотяване на населението има своето начало още в първите години след Октомврийската революция. Грамотността на цялото население се повишава от 32 процента през 1920 г. на 40 процента към края на 1926 г. В селата има вече над 22 000 читалища, започват да се внедряват радиото и киното - основни комуникационни системи, които болшевиките използват за разпространението сред народните маси на новата идеология и приобщаването им към нея. \nОбразованието, като част от културното влияние върху човека, още от дълбока древност се явява една от формите на обществени връзки и комуникационни системи. Още немският философ, математик и държавен деец Готфрид Вилхелм Лайбниц е оставил прозрението: \"Оставете в моите ръце за сто години народната просвета и аз ще променя света\". \nИменно системата на образованието в най-активна форма формира съзнанието на хората, благодарение на нея те овладяват знания, опознават научните теории, усвояват художествени ценности, вникват в опита, насъбран от обществото от поколенията в човешката цивилизация. В своята същност началното, средното и висшето образование осигурява връзката на младия човек с духовния живот на обществото в разнообразните му аспекти и на различни нива. \nКакто свидетелства историята, структурата и съдържанието на хуманитарното образование до голяма степен зависи от \nсоциално-политическия строй,  от държавната политика. В преломни етапи от обществено-политическото развитие, винаги се е разгаряла борба за съдържанието на образованието, за неговата идейна посока, за методиката на образованието, понеже функционирането на образователната система засяга съдбата на поколенията, бъдещето на обществото. \nАмериканският социолог Н. Смелзнер дебело подчертава, че възпитаването на младите хора в дух на признаване на културните ценности и идеали, които са установени в обществото, помага да се поддържа съществуващият социален ред. Или с други думи, чрез легитимирана официално манипулация на масовото съзнание, в процеса още на неговото оформяне като цялостен светоглед, е поставена задачата да бъде създаден индивид, овладян от конформизъм. Че нали още френският политически деец Жан Жорес (1869-1914 г.), един от лидерите на френското социалистическо движение, е заключил: \"Революция може да има само там, където има съзнание\". \nИндивидът, дори да е овладял само началната грамотност, е  извършил огромна крачка  в своето развитие, за него вече писаното слово не е безмълвна територия. Грамотността - това е първоосновата на културата. Преди почти два века организаторите на системата за образование в Съединените американски щати били загрижени от проблема за повишаване на грамотността на бъдещите избиратели, от тяхната способност да вземат разумно решение при гласуване. \nВ съвременните условия грамотността ни най-малко не е загубила своето значение за социализацията на личността, въпреки масовото навлизане на телевизията в комуникацията \"политици - избиратели\". В американския щат Калифорния, най-населения в САЩ, преди всеки референдум избирателите получават информационен комплект, който съдържа въпроса (или въпросите), които ще бъде поставен за обсъждане, както и кратка, но изчерпателна информация за становищата и аргументите \"за\" и \"против\" като евентуални отговори. \nАналогични на проблемите, съществували преди около два века в новооснованата независима държава върху североамериканския континент, има за решаване по това време и в много други държави. Масовото образование се оказва тясно свързано с осъзнатото участие в политическия живот. Но освен това то изпълнява и икономически, социални и идеологически функции. \nОбразованието в хуманитарната, обществено-политическа сфера, изработва, а дори по-често то наготово препредава утвърдени в дадения период в обществото митове - версии на едни или други исторически събития, или митове - трактовки на художествени произведения. Този подход създава благоприятни условия за субективизъм при излагането на историческите събития, въпреки че още живелият от 120-180 г. старогръцки писател-сатирик Лукиан пише: \"Но преди всичко умът на историка трябва да прилича на огледало, правдиво, блестящо и с точен център; каквито се възприемат от него образите на нещата, такива трябва да се отразяват, като не показват нищо, изкривено или неправилно оцветено, или в изменен вид\". \nКакто отбелязва обаче френският поет символист Пол Валери, историята представлява сама по себе си най-опасният продукт, подготвен от химията на човешкия мозък, тя \nзаставя народите да мечтаят или страдат,      разболява ги с мания за величие, прави ги тщеславни, непоносими, поражда у тях чувство на болка; във всеки случай ненавистта и страстта у народите през първата половина на ХХ в. по-силно се възбужда от фалшифицираната история, отколкото от всички расови идеологии. \nАвторът на солидната тритомна монография \"Хитлер. Биография\" И. Фест подчертава, че немският националсоциализъм не е познавал, за разлика от италианския и френския фашизъм този феномен \"изкушаване от историята\", който се отнася към основните елементи на фашистката идеология изобщо. Немският фашизъм в ретроспективен план не е имало откъде да черпи заряд за емоционално вдъхновение, той не е разполагал в историческото минало на нацията с \"идеална епоха\" чрез която фашистките водачи биха могли да привличат и мобилизират своите последователи, като ги призовават към подражание. И все пак именно историята е използвана от фюрера Адолф Хитлер за разпространението и налагането на националсоциалистическата идеология в Германия - посредством критическото отричане на историята, тоест чрез опит за създаване и стимулиране на тщеславието на своите сънародници чрез карикатурна картина на бившата слабост и раздробеност на страната. \nАдолф Хитлер умеел да извлича пред масите същия заряд от емоционален динамизъм, какъвто италианското дуче Бенито Мусолини от публичното преклонение в неговите речи пред отминалата слава на Римската империя. Едно доказателство е отношението на нацистите към Версайския договор, сключен след поражението на Германия в Първата световна война. Райхминистърът на информацията и пропагандата Йозеф Гьобелс дава указание на своите подчинени да представят периоди от 1918 г. до 1933 г. (когато Националсоциалистическата германска работническа партия идва на власт) като \"престъпен\". \nДобре позната практика в България след 10 ноември 1989 г. по отношение на периода, когато Българската комунистическа партия играе ръководна роля в обществото и държавата, закрепена и в чл. 1, ал. 2 от тогавашната конституция на Народна република България. \nНапъните да се постави историята на България върху прокрустово ложе в учебниците по история постигат поне един неоспорим резултат. И той е, че самите автори на тези напъни си гарантират, че самите те стават обект на историята. Но не в алеята на героите. \n    \n", "date": "2018.04.11", "title": "Плътно боядисана измама   "}
{"url": "http://www.duma.bg/node/164565", "text": "В края на м.г. Гале Христов ми подари документалната си книга за Димитър Каляшки, пишейки ми в автографа, че не се съмнява, че ще се захвана да я чета с хъс. И да си призная, прочетох я с интерес, защото знам каква личност от съпротивата в Кюстендилско е този национален герой. Това е достоен българин и не заради Гале ми стана гайле. Книгата стоеше сред важни книжа на нощното ми шкафче. И тъй като в изданието има богат снимков материал, неведнъж съм я разлиствал. Защото в родното село на Каляшки - Жиленци, през далечната 1975 г., на 2 март, бе открит тържествено паметник на тази забележителна личност, на което тържество бях и изслушах твърде дългата пламенна реч на члена на Политбюро Пеко Таков (наистина печен оратор). Площадът в Жиленци бе претъпкан. Бях там, защото имах реална представа от живота на този народен човек, когото фашистите дълго дебнат и най-после прострелват в родната му къща. А ме бе впечатлил факт, който ме бе превърнал в негов почитател. Когато го убиват, Кюстендилска околия потъва в траур. Защото любимецът на сиромасите, организаторът на съпротивата е загинал. За дълго се отлагат насрочени сватби. Този факт е показателен за народната любов... Той ме накара да прочета книгата с подчертано уважение. И видях големия достоен българин да преминава през документалната огнена, неспокойна книга. Книгата за него ще разгръщам отново в съкровени мигове.   \n", "date": "2018.04.11", "title": "Достоен българин"}
{"url": "http://www.duma.bg/node/164566", "text": "Има ли нещо общо между Цецка (Цачева) и Сталин (Йосиф Висарионович). На пръв поглед между двамата няма нищо общо. И все пак, колкото и да е странно, има. \nПреди вероломното нападение на хитлеристка Германия над Съветския съюз до Сталин достигат сведения за предстоящото. Но той не прави нищо, не взема мерки. Червената армия не се разгръща и окопава, лесно е пробита от танковите колони на Вермахта. Пораженията и унижението са огромни. Някой трябва да поеме отговорност. Но отговорността не се поема от Сталин. Той е безкомпромисен. Заповядва арестуване на генералите на пробитите армейски части в пограничните райони, изправени са на съд, някои са разстреляни. \nПодобно на Сталин, Цецка Ц. като правосъден министър, към чието ведомство са причислени затворите, също е разполагала с информация, че в тях, и в частност в Софийския затвор, не всичко е наред. Че над тях летят дрончета, които пускат предмети в затворническите дворове и те попадат в ръцете на затворниците. Че се внасят наркотици. Че от Софийския затвор вече са бягали други затворници. Имало е данни, че един от двамата избягали последно е замислял бягство. Отгоре е трябвало да бъдат спуснати строги указания и да се вземат мерки срещу възможно бягство, срещу внасянето на оръжие, за контрол върху свижданията, за претърсване на килиите, обучение на персонал и за изключване на всякакви възможности за човешки грешки, които биха улеснили евентуални бегълци. И последващи и регулярни проверки как се изпълняват предписаните указания и мерки. \nЦецка Ц. очевидно не е изпълнила задълженията си в това отношение като \"главнокомандващ\" българските затвори и в частност на печално известния Софийски затвор. Но не е неактивна по други въпроси - като например с настойчивите си опити да наложи отхвърлената от обществото Истанбулска конвенция. \nБягството, най-странното, ошашави Цецка Ц., тя не е очаквала, а би трябвало, в затвор под нейната опека да се разиграе екшън, достоен за холивудски филм. Някой трябва да е виновен и да понесе отговорността. \nПодобно на Сталин, тя не си поплюва и заявява, че \"в момента, в който разполагам с пълната информация относно неизпълнени задължения на конкретни служители, без значение на какви нива са те в йерархията на Софийския затвор и Главна дирекция \"Изпълнение на наказанията\", ще бъда безкомпромисна\". Виновни или не, го отнесоха временно преназначеният на длъжността главен директор на Главна дирекция \"Изпълнение на наказанията\" Свилен Цветанов и началникът на затвора в София Петър Кръстев, които бяха уволнени. Запитана дали самата тя не би трябвало да подаде оставка, т.е. доблестно да понесе лична отговорност, Цецка Ц. заяви, че един вид този въпрос не я вълнува, лична позиция тя няма, това е въпрос от компетенцията на премиера, ако той я поиска, тогава ще я подаде. \nТова е доста езуитско и унизително обяснение от човек на висша държавна позиция. Цачева, която очевидно е допуснала сериозни пропуски в работата си и към която са отправени сериозни критики за невероятния гаф с дръзкото бягство на въоръжени престъпници, които в момента представляват заплаха за обществото, би трябвало да има лично достойнство, да не чака благоволението на Бойко Борисов и да си подаде оставката. \nНо очевидно в областта на достойнството и морала г-жа Цачева има проблем. Който неминуемо ще се пише на сметката и на Бойко Борисов, и на ГЕРБ. \n    \n", "date": "2018.04.11", "title": "Цецка Цачева като Сталин  "}
{"url": "http://www.duma.bg/node/164568", "text": "Още преди да са му подсвирнали, любимият ми ястреб Цв.Цв. кацна на нуждаещата се от подкрепа ръка на \"премиерка Мейова\". С извинение за хумористичния привкус, който влагам в обръщението на чешкия премиер Андрей Бабиш към британската му колежка, но солидарността предполага поне едно доказателство, че Русия е използвала нервнопаралитичен газ в Солсбъри. \nДуховно ме опустошиха гротескно догматичните, за да не кажа митингаджийски позиции на Цв.Цв., Огнян Минчев, Евгений Дайнов, Стефан Тафров и Даниел Смилов срещу решението на българското правителство да не гони руски дипломати заради случая \"Скрипал\". \nРуснаците ще са виновни и ако Земята излезе от орбитата си, убеден е Цв.Цв. Но да не стане като с \"българската следа\" в атентата срещу папата през 1981 г., той ще трябва да се извинява както Тони Блеър 12 години след Иракската авантюра. Саддам Хюсеин и Моамар Кадафи, жертви на лицемерна \"клубна солидарност\", пострадаха не за друго, а защото се осмелиха да оспорят монопола на американския долар в търговията с нефт и нефтопродукти. \nИзпъди ли аристократична Европа американски или английски дипломати заради 500-те хиляди жертви след изфабрикуваните \"доказателства\" за биологично и какво ли не оръжие в Ирак? Германия и Франция изгониха ли либийски дипломати заради произвола с медицинските ни сестри през 1999-2007 г.? Сега се отчетоха с по четирима руски дипломати, но се отприщи \"Северен поток 2\", а Макрон ще е в Русия през май. \n\"Аргументацията с липсата на доказателства\" била погрешна, а с агресивното си поведение, чиито първи жертви щели да бъдат балканските страни, Русия прекрачила всички червени линии. Уважаемият политолог Огнян Минчев, асистент по \"Научен комунизъм\" и член на БКП до 1989 г., гост на \"Панорама\" на 30 март, по нищо не се отличава от познатите ми \"антисъветчици\" и прибалтийски треперковци. Щях да повярвам на лицемерните му \"изобличения\", ако се беше прочул като борец срещу тоталитарни неправди. Днес олеква като закъснял плагиат, замерящ Русия с върхове на стрели от бронзовата епоха. Кой е по-агресивен? НАТО, което трябваше да се разпусне, или Русия, която се защитава с учения и маневри на своя територия? И в Сирия е законно поканена, не се натрапва като... познайте кой? \nПрофесорът-политолог Евгений Дайнов, и той роден през 1958 г., е от същото тесто. Когато баща му е кореспондент на БТА в Лондон, облеченият по последна мода Евгений - дали е бил \"цял денди в лондонски костюм\" или в рокаджийска форма, ми е трудно да кажа, но успява да завърши средно образование и колеж в Оксфорд, вече със стипендия от фондация \"Людмила Живкова, а после с решение на Секретариата на ЦК е зачислен за редовен аспирант в Института по история на БКП. \nИ други са се къпали в номенклатурни блага, но нагаждачи не станаха, за разлика от разпилелите се \"автентични десняци\". Точно те да ми вещаят гибел, и то по време на българското европредседателство, защото България искала да е мост между Европа и Русия, е лицемерие и късогледо слугинство. \nВръстникът им, бившият журналист с ресор \"Книгопис\" - подреждаше по заглавия месечната продукция на държавните издателства в седмичника \"АБВ\", орган на Творческо-стопанското обединение \"Българска книга и печат\" през 80-те години на ХХ век, когато главен редактор му беше проф. Филип Панайотов. Стремително издигнал се до върховете на българската дипломация заради известни само на него преводачески заслуги пред ЦК на БКП, уважаемият Стефан Тафров, гост на \"Преди всички\" на 02 април, беше много ядосан, че българският национализъм бил руски и недоволен, че Волен Сидеров и Бриго Аспарухов триумфират в сутрешните блокове на БиТиВи и Канал 1. \nДоказателствата, че отравянето на Скрипалови е руско дело, били споделени само с \"братовчедите\". Така бившият разузнавач Джон Льо Каре нарича в книгите си тайните служби на големите в НАТО. Нямали ни доверие, защото сме били под непобедимото \"руско влияние\". Това не се ли отнася и за Джеръми Корбин - притеснителя на Борис Джонсън, хулен, че с неудобните си въпроси е \"взел страната на руската PR машина\"? \n\"Позицията на България е сравнително маргинална. Решението е на кой да се довериш. България се самомаргинализира\". Това са \"опорните точки\" на политолога Даниел Смилов в \"Референдум\" на 3 април. Големият въпрос в атмосфера на натиск под измислен предлог е живи ли са още тоталитарните рефлекси, или успехите на \"сините шамани\" под сянката на тоталитарното им минало са само привидни? Новопоявилите се партии не са ли опит на новите лица вдясно да обединят \"самомаргинализиралата\" се десница? \nЗа британското външно министерство желанието на Русия да участва в разследването на терористичния акт срещу нейни граждани е \"нова тактика за диверсия\". Казва го държава, стояща зад \"спецоперацията\" през октомври 1917 г. (според Николай Стариков). Звучи ми твърде лицемерно, защото знам, че Западът винаги е бил агресивен срещу Русия и чудесно се е възползвал от слабостта й през имперско и през по-ново време. \nНе можем да говорим за доказателства по смисъла на криминалистиката, важна е позицията на лъжците, които надвикват всички. Чудно защо и петимата \"тамплиери\" забравят, че и Израел не откликна на призива, а това значи, че МОСАД е на друго мнение за извършеното в Солсбъри. Оставям настрана убийствените закачки с многобройните версии на МИ-6, чиито защитници в интернет форумите се броят на пръсти. Което не ми пречи да подхвърля и моята: да не би МИ-6 да си отмъщава на Федералната служба за сигурност, разбила резидентурата й в Русия? Допускам го по аналогия с \"българската следа\" - ответен удар на италианското разузнаване заради т.нар. Резидентура Д, разбита през 1974 г., когато България е била мост между Москва, Рим и Вашингтон. Споменава го дългогодишният дипломат и разузнавач Владимир Константинов, интервюиран от Калина Андролова в сп. \"а-specto\", 18.01.2016 г. \nХрумвания всякакви, но нали знаете след колко време скритото става явно. А дотогава \"плачете за бездушното и проклинайте разумното, бесните блудници никой не може да утеши!\" \n                            \n", "date": "2018.04.11", "title": "Не ме изкушавайте, лицемери!  "}
{"url": "http://www.duma.bg/node/164612", "text": "Американският президент Доналд Тръмп анонсира \"важни решения\" за Сирия, които ще бъдат обявени \"следващите 24-48 часа\". Тръмп и френският му колега Емануел Макрон обещаха \"силен, общ отговор\" срещу Дамаск, подозиран от тях за химическата атака в Дума. Два бойни кораба на САЩ се насочиха към Сирия, единият е вече на 100 км от крайбрежния град Тартус, където се намира руска военноморска база. Правителствените войски на Сирия и съюзниците им предприемат контрамерки във военните бази и постове в страната. \nСъветът за сигурност трябваше да гласува късно снощи резолюция. Генералният секретар на ООН Антонио Гутереш поиска пълен достъп до мястото на инцидента. Сирия покани екип на ООН за посети Дума и да разследва предполагаемата химическа атака. Русия обяви, че този път няма да приеме доклад от дистанция като в случая с Хан Шейхун и иска разследване на място.    \n", "date": "2018.04.11", "title": "Тръмп готви удар срещу Сирия"}
{"url": "http://www.duma.bg/node/164567", "text": "Търговията с оръжия и наркотици се завръща в България и Румъния, а за италианската \"Ндрангета\" е детска игра да си купи политическо влияние в страните от Източна Европа, твърди виден италиански антимафиот. В обширна статия в. \"Ди велт\" посочва, че \"Ндрангета\" действа активно в Източна Европа от 20 години насам. Тя е в състояние да оказва влияние и върху избори\", твърди прокурорът антимафиот Никола Гратери от Калабрия. Според изданието, той е най-важният съдебен експерт по въпроса за международните контакти на мощната калабрийска мафия. \nОще през 2008 г. председателят на Комисията за борба с мафията в римския парламент Франческо Форджоне представя подробен доклад за международната експанзия на \"Ндрангета\". Калабриецът Форджоне дълго време е бил под полицейска закрила заради разкритията си и добре познава опасностите, свързани с тази навярно най-могъща престъпна организация в света. Той е и автор на книгата \"Износ на мафия\". \n\"Организациите на италианската мафия отдавна са се настанали във всички страни на Източна Европа - преди всичко в България и Румъния\", казва Форджоне, цитиран от \"Ди велт\". Интересите на мафията са \"едни и същи навсякъде по света\", допълва експертът: \"Мафията иска да печели от всевъзможни финансови транзакции, пране на пари, инвестиции и нелегална търговия от всякакъв характер\". \nГигантските парични суми от международната търговия с наркотици, оръжия и опасни отпадъци се влагали в сделки с недвижими имоти или на борсата - това е най-простият начин за пране на пари\", твърди Франческо Форджоне и допълва: \"От нашите разследвания знаем, че мафията е замесена в скандалите за отровните отпадъци в Румъния и че е разпростряла пипалата си чак до \"Газпром\". Факт е например, че кланът \"Казалези\" - една от най-успешните бандитски групировки на Камората - има консолидирани интереси в Румъния, а кланът на \"Корлеоне\" беше замесен в скандали с нелегални отровни отпадъци.\" \nВ последно време апетитите на мафията са насочени и към структурните фондове на ЕС, средствата, от които бавно се пренасочват от южния фланг на Европа към източноевропейските членки на ЕС. За \"Ндрангета\", която разполага с огромни средства, е като детска игра да си купи и политическо влияние в тези страни, обяснява Форджоне. \"Това е познатият механизъм на корупцията - мафията подкупва политици, за да си осигури безнаказаност. А за политиците в региона парите на мафията са добре дошли, защото с тях обслужват своята клиентела и финансират предизборни кампании\", казва италианският експерт. \nПредполага се, че мафията направлява своя източноевропейски бизнес от територията на Германия, където нейните престъпни структури са пуснали корени от десетилетия насам. \"Ндрангета\" направлява износа на наркотици през стратегическите холандски пристанища Ротердам и Антверпен и контролира своите подразделения в страните от Бенелюкс. Франческо Форджоне предполага, че експанзията на италианската мафия към Източна Европа започва веднага след падането на Берлинската стена. Показателни в това отношение са думите на един бос на мафията, казани от него на съдбоносната дата 9 ноември 1989 година: \"Стената падна. Тръгвайте веднага към Берлин и купувайте на Изток всичко, което се продава\", заповядва той в подслушан от полицията разговор. \nФактът, че мафията разширява своя бизнес в Източна Европа, си личи и по това, че търговията на наркотици и оръжия се завръщат в България, Румъния, Албания и Черна гора. Страните от Източна Европа, включително и членуващите в ЕС, често предлагали \"сигурен терен\" за нелегални сделки, защото законодателството, методите на издирване, както и сътрудничеството в борбата срещу организираната престъпност са далеч по-слабо развити, отколкото в Италия и страните от Западна Европа\", заключава Франческо Форджоне. \n                                    \n                               \n", "date": "2018.04.11", "title": " \"Ди велт\": Пипалата на мафията са в цяла Източна Европа"}
{"url": "http://www.duma.bg/node/164569", "text": "Наскоро българската публика получи възможността, не казвам да \"прочете\", а направо да потъне в прекрасната книга на американския историк и журналист Уилям Шайрър \"ВЪЗХОД И ПАДЕНИЕ НА ТРЕТИЯ РАЙХ\". Два тома, по около 750 страници, като вторият ще излезе след броени месеци.   \nДни преди края на Втората световна война Първа американска армия спасява безценни архиви - 485 тона секретни документи на Третия райх, предназначени за бързо унищожение - съюзниците настъпват. Уилям Шайрър - журналист и преводач, е сред хората, удостоени с възможността да работят в този архив в следвоенните години. Шайрър подготвя два огромни тома, които са отпечатани през 1960 г. Грехота е, че тази книга едва сега достига до българския читател. По много исторически теми това е една от най-меродавните книги. Мисля, че е една от най-важните антифашистки книги изобщо. Като се опира на собствените документи на Райха, Шайрър описва как държавата на Хитлер схваща своите действия. В първия том описва и коментира идването на Хитлер на власт, палежа на Райхстага, Нощта на дългите ножове, капитулацията на Чембърлейн в Мюнхен през 1938 г., Аншлусът на Австрия, възникването на концентрационните лагери и изтребването на евреите. Това наистина е \"поглед отвътре\", опиращ се на проучването на собствените документи  на Третия райх. Уилям Шайрър обяснява как е осъзнал своята задача: \"Нищо от описаните сцени не е плод на въображението, всичко се основава на документи, свидетелства на очевидци или собствени наблюдения.\"  \nИма поне няколко десетки моменти, заслужаващи специално внимание. Например мотивите на Адолф Хитлер за завладяване на Европа. Шайрър ги открива още в \"Моята борба\" - сблъсъкът в Европа е между славяните и германците. Още преди шестстотин години германците започват да изтласкват славяните на изток. Визията на Хитлер: \"Натискът трябва да бъде възобновен... Днес имаме само 80 милиона немци в цяла Европа. Нашата политика може да бъде наречена правилна, ако след няколко десетилетия на нашия континент живеят не по-малко от 250 милиона немци. И всички те в границите на новия и разширен Райх... Когато говорим за завоюване на нови земи в Европа, ние имаме предвид на първо място Русия и онези държави от покрайнините й, които са й подчинени.\" \nШайрър коментира технологията на нацистката революция. Заграбването на цялата власт, привидно по законен начин. Проследява опита на Хитлер след първите избори през 1933 г. да реши задачата как с 247 места от общо 583 в Райхстага да състави национал-социалистическо правителство. Отговорът е: като впрегне всички медийни и властови ресурси на държавата. Следва кампания - шедьовър на пропагандата, по израза на Гьобелс. И тъй като не се получава, прибягва към провокацията - палежа на Райхстага. 23 март 1933 г. немският райхстаг заседава в театър Крол. Ото Велс, депутат от Социалдемократическата партия, заявява, че правителството може да лиши социалистите от властта им, но никога - от тяхната чест. \"Никакъв закон за извънредните пълномощия не може да ви даде властта да унищожите идеи, които са вечни и неразрушими.\" Следва Указът за защита на народа и държавата. И законът за извънредните пълномощия. \nШайрър пише, че \"преобладаващото мнозинство от германците, изглежда, нямаха нищо против това, че им е отнета личната свобода, че толкова голяма част от културата им е унищожена и заменена с плиткоумен варваризъм или че животът и работата им са контролирани до степен, непозната в миналото...\" \nНяма нищо скрито около законите, които Хитлер издаваше срещу евреите... Нюрнбергските закони от септември 1935 г. са последвани от тринайсет указа, които по същество поставят евреите извън закона. Преди да ги затвори, фашизмът ги поставя извън закона.  \nКъм 4 февруари 1938 г. Хитлеровото ръководство прави извода \"Нацистката революция е завършила\". Следователно започваме да действаме навън.  \nПоследният ден на мира - 31 август 1939 г., Хитлер не забравя пропагандните машинации. Германците са се подготвили добре за провокацията. Въпросът е да се докаже, че Полша е нападнала първа. Инсценировката се осъществява с мъже от концлагерите, упоени и облечени в германски униформи... \nНа 1 септември 1939 г. Хитлер произнася реч, с която обявява на немския народ, че Германия е във война. \"Тази нощ полски редовни войници стреляха на наша собствена територия. От 5.45 ние отвръщаме на огъня и отсега нататък на бомбите ще отговаряме с бомби.\"      \nМоже би много неща нямаше да се случат точно така, ако не бяха т.нар. Мюнхенски сговор и наивността на Чембърлейн, проявена през 1938 г. и след това. За нея години по-късно проницателно се е изказал Уинстън Чърчил - \"той бе изигран от един злодей\".  \nИ още: Топюристът на Третия райх обяснява професионалната юридическа доктрина на нацизма: \"Националсоциалистическият съдия трябва да решава делата, като по всеки казус си задава въпроса \"Как би решил Фюрера на мое място?\".  \nФриче: \"Този човек - Хитлер, е съдбата на Германия\".      \n", "date": "2018.04.11", "title": "Документална книга за честни хора"}
{"url": "http://www.duma.bg/node/164595", "text": "Работещи в Националната специализирана болница за физикална терапия и рехабилитация и граждани излязоха вчера на протест в защита на директора си д-р Йордан Иванчев. Персоналът на лечебното заведение заяви, че застава зад директора си и се обявява срещу решението на Министерството на здравеопазването от края на февруари за отстраняването му. \nДУМА припомня, че д-р Иванчев неколкократно се обяви срещу решение на МС, с което банята в \"Овча купел\" трябва да премине за стопанисване от болницата към Столичната община. Намерението на общината е банята да работи по проект за развитие на Център за върхови постижения. Според граждани и голяма част от персонала на лечебното заведение обаче действията по прехвърлянето са, за да се усвоят много пари - безвъзмездна финансова помощ по европейски фондове. \"Този проект обаче няма нищо общо с крещящите нужди на пациентите на болницата да ползват минералната вода от банята \"Овча купел\", а е ориентирана по познатите в държавата схеми за усвояване на пари на всяка цена за виртуални ползи на резултатите от тях\", категорични са протестиращите. \nВчера стана ясно, че д-р Иванчев е предлагал на МЗ два проекта за възстановяване на банята като балнеолечебница - един за 160 хил. лв., другият за 6 млн. лева. МЗ не е взело предвид нито едно от предложенията. \n    \n", "date": "2018.04.11", "title": "Столична болница по рехабилитация излезе в защита на директора си"}
{"url": "http://www.duma.bg/node/164596", "text": "От 1 юли 2019 г. таванът на старите пенсии се вдига от 910 на 1040 лв. Данъци и осигуровки няма да се променят, но минималният осигурителен доход на самоосигуряващите се ще расте следващите 3 години. Минималната заплата ще продължи да се увеличава административно - от 510 сега на 560 лв. от 1 януари 2019 г., на 610 лв. от 2020 г. и на 650 лв. от 2021 г. Учителските заплати ще се удвоят през 2021 г. спрямо 2017 г. Това предвиждат основните социални параметри в средносрочната бюджетна прогноза за периода 2019-2021 г., публикувани на сайта на финансовото министерство. \nМаксималният осигурителен доход се запазва 2600 лв. за целия период. Максималният размер на пенсията обаче ще се увеличи от 35 на 40% от максималния осигурителен доход. Всички пенсии, отпуснати с начална дата след 31 декември 2018 г. няма да са ограничени от таван. Минималната пенсия за осигурителен стаж и възраст и социалната пенсия за старост ще продължат да растат по швейцарското правило - 4,6% за 2019 г., 4,4% за 2020 г., 4,3% за 2021 г. Възрастта за пенсия ще продължи да расте с по 2 месеца на година за жените и с по 1 месец за мъжете, а стажът с по 2 месеца за двата пола. \nВ резултат на промените броят на пенсионерите ще намалее незначително - от 2,164 млн. през 2019 г. до 2,154 млн. през 2021 г. През 2021 г. средната пенсия ще бъде 424,18 лв., а за 2019 г. - 382,78 лв. Минималният осигурителен доход за самоосигуряващите се за 2019 г. се вдига на 560 лв., за 2020 г. - 610 лв. и за 2021 г. - 650 лв. \nГарантира се, че няма да се посяга на високоплатеното майчинство, при което и занапред ще се полагат 410 дни - 45 преди раждането и година след това. Втората година обаче остава нископлатена въпреки увеличението на минималната заплата - 380 лв. до навършване на 2-годишна възраст на детето. \n    \n", "date": "2018.04.11", "title": "Таванът на старите пенсии се вдига от 910 на 1040 лв."}
{"url": "http://www.duma.bg/node/164617", "text": "В дългогодишната си журналистическа работа съм придружавал много пъти мои приятели - поети, писатели, журналисти, артисти и певци по границата. Още в началото на 50-те години в Петрич се запознахме с Евтим Евтимов и обиколихме редица застави по Беласица - от Тумба до Алиботуш. Своите впечатления от тази обиколка поетът пресътвори в лиричната поема \"Градът до границата\", в десетки стихотворения и белетристичната книга \"Застава в оръжие\". \nНяма да разказвам за Евтим като за един от най-добрите лирични поети (за това има много писания), а  за граничаря  Евтим Евтимов и неговото творчество на патриотична тема, защото той е не само голям поет, но и голям патриот. \nВ книгата си \"Люлка под върховете\" Евтим ми е написал автограф: \"На Никола Гаговски - за искрено приятелство - от все сърце! \nЕвтим Евтимов - 5 април 1962 г. София \" \nПрез дългите години ние запазихме искреното си приятелство. Това личи и от автографа на една от последните му книги \"Молитвеник\": \"На Никола Гаговски - за старото приятелство - граничарски дар. \nЕвтим Евтимов - 11 декември 2003 г.\" \nС Евтим не сме работили заедно, сътрудничил ми е със стихотворения, есета и изказвания във в. \"Граничар\" и БНР, които са вълнували читателите и слушателите. В личния си архив съм съхранил негово интервю в \"Граничар\" със заглавието: \"На тези верни и силни приятели\". Ето част от него: \n\"Моето запознаване с границата и нейните верни бранители не беше туристическо. Самият аз се родих на границата, израснах наблизо до нейната черта, бях свидетел на десетки схватки с нарушители и врагове на родината и това ми дава правото да си мисля, че съм бил граничар и изключително високо ценя мълчаливия подвиг на онези момчета със зелени пагони, които замръкват и осъмват край граничната полоса... Чел съм стихове на пет души в заставата, само в една малка стая и съм бил много по-щастлив, отколкото когато съм имал насреща си огромна зала със слушатели... \n...На граничарите - тези верни и силни приятели, нашата литература е задължена... \n...Граничари! Винаги съм се прекланял пред това мъжество на чувствата, на подвига, на духа. Съчетани в едно, тези качества дават ново обаяние на бранителите на родните граници.\" \n\"Застава в оръжие\" е една от най-талантливите книги с граничарска тематика. В увода си към нея Евтим пише: \"Тези редове се родиха на южната граница,  \nпод кестеновите гори на Беласица Но когато ги записвах на белия лист, аз мислех за всички български планини и реки, за всички равнини и превали, над които бдяха и продължават да бдят бойците със зелени пагони...\" \n\"...Записвах ред по ред, година след година. Знам - сега не загиват граничари, както тогава, но както тогава, появи ли се нарушител на границата, един глас извиква и сега: \n- Застава, в оръжие! \nЗащото най-силното оръжие на човека - това е верността и любовта към родината. \nАз търсех в него своите записки.\" \nКнигата му се превърна в неповторимо духовно оръжие за граничарите. В един от 24-те документални разкази поетът е описал вълнуващо срещата на бивш граничар и неговото куче, което навремето го е спасило от голяма беда. Бойците и гостите, дошли на свиждане на заставата, гледаха с умиление прегръдката на кучето и цивилния момък, в чиито очи бликали сълзи... \n...В друг от разказите Евтим Евтимов ни запознава с войник-добруджанец, който като надуел кавала, заговаряла душата му. Момъкът донесъл житни зърна и ги засял в района на заставата, за да му нашепват за родния край. Една вечер Евтим и Добруджанчето излезли в наряд. Минали покрай житните класове, войникът ги погалил с ръка и прошепнал: \"Чуваш ли, хлябът пее!\" \n...Възхитих се от разказа му за Малкия Малчо и неговия голям подвиг: \"Като слизахме надолу, Капитанът повтори: \n- Чудесно момче! \nКакво да кажа? Допреди малко гледах на него със съжаление. Бях свикнал да меря голямото по ръст, а не по силата. Встрани от заставата, на малка височина, има габърово дръвче. То се губеше между кестените, но продължаваше да расте и живее. Веднъж: пролетна буря изкорени няколко тежки дървета, а габърът си остана. \nБеше малко дръвче, но жилаво Колко много в тая нощ Малчо приличаше на него... \" \n...През свободното си време един войник пее и прави чешмички от заставата до върха на планината. Загива на височината. Евтим споделя: \"Вървяхме с Капитана и от чучурите се чуваха песните на убития граничар, останали завинаги да живеят в тях. Дървените чешмички пазеха гласа му жив. \nИ аз бях писал очерк за Росица. Евтим разказва за нея с признателност и прочувствени слова. С бебе на ръце тя проследява неканен гост \"геолог\" по стръмния път за границата. За да го настигне, оставя рожбата си до едно дърво и хуква нагоре да го гони. Наближава го. Той я заплашва да я убие с нож. Росица започва да вика: \n- Беглец! Бегле-е-е-ц!... \nЧуват овчари, които били наблизо, притичват й се на помощ и вързват \"геолога\". Тогава тя извиква: \n- Боже, детето ми - и хуква обратно надолу. Сварва го живо и здраво. Младата майка става майка и на мълчаливия подвиг... \n...Жената на Капитана кака Иванка, както я наричали граничарите, била неспокойна, любопитна, търсеща красивото в природата и живота. Веднъж Капитана казал на Евтим: \n- Нека тича под дърветата, нека се надпява с птиците. Затвори ли се в стаята, ще загуби крилете си, младостта си... \nНа Капитана Евтим Евтимов е посветил стихотворението \"Командирът на заставата\". \nКапитане, сигналната мрежа \nнякой среже ли \nнякъде с нож, \nсякаш твоите вени той реже \nи заболява те \nв черната нощ, \nи сигнала суров не излиза \nот гласа на студената тел, \nа отляво \nна твоята риза, \nтам, където човек е най-смел, \nтам, където отваря се рана,  \nтам, където най-силен си бил.  \nПогледни към върха, капитане!  \nНякой твойта земя е ранил.  \nПогледни: тя изправя се строго!  \nКой покоя й мирен отне? Ах, тревога! \nТревога! \nТревога! \nНа коне! \nНа коне! \nНа коне! \nИ нагоре под чуките стръмни \nти изчезваш с най-бързия кон... \nТъй в заставата само се връщаш,  \nв този кът - \nнай-далечния тук, \nкойто днеска за тебе е къща  \nи позиция първа  \nна ЮГ, \nпърва крачка на твойта родина \nи последна за чуждия крак...! \nВ Петрич една вечер през лятото на 1970 г. Евтим ме покани на гости у тях. Пред къщата му имаше красив бор. Посрещнаха ме радушно съпругата му и 15-годишният им син Венко. Подарих на момчето новоизлязлата ми книга \"Откраднатият пистолет\". То много се зарадва, благодари ми и започна да разгръща книгата. \nВечеряхме и се почерпихме  с вълшебно мелнишко вино И вместо да легнем да спим, с Евтим отидохме в съседната стая, която му служеше за кабинет. Дълго говорихме за литературата и по-специално за поезията. Той извади от папка десетина негови нови стихотворения и ми ги прочете. Зарадвах се, че едно от тях \"Командирът на заставата\" беше посветено на моя приятел от Военното училище капитан Христов. Подари ми стихотворенията. По-късно аз ги използвах във в. \"Граничар\" и в предаването за граничарите по Радио София. Почти осъмнахме от вълнуващи спомени за нашата младост. \nЗала 2 на Народния дворец на културата е препълнена. Евтим Евтимов чества своя 70-ти рожден ден. Присъстват официални лица, писатели, приятели и почитатели на юбиляря. Поздравления от президента на републиката Георги Първанов, от СБП и други творчески съюзи. Всички оценяват високо поетичното творчество на Евтим. \nВ словото си Благовеста Касабова споделя, че в трите нови книги \"Вино и любов\", \"Молитвеник\" и \"Вечерна наздравица\" е огледана щедрата душевност на поета, широко скроената му личност, изпълненото с обич сърце. \nЗа Евтим поезията е любов, а любовта - поезия. По негови стихове композиторът Тончо Русев написа чудесни песни, които популярният певец Веселин Маринов изпълнява с вълнуващо чувство. Ще завърша записките си за поета, моя приятел Евтим Евтимов, с едно от най-силните стихотворения не само в неговото литературно творчество  \"Паисий още обикаля\" \"О, неразумни юроде, поради что се срамиш да се наречеш болгарин... \" Паисий Поклонници на чужди етикети, \nна чужди гербове и имена! \nВинете ни, \nвинете ни, \nвинете, \nмакар да нямате вина \nза любовта свещена и голяма \nкъм тази чудотворна, родна пръст. \nРодили сме се българи и няма \nна други да отстъпим своя кръст. \nИ припомнете си: къде до днеска  \nот ризи на обесени мъже  \nе шито знаме,  \nза да има Левски  \nи да умре безсмъртен на въже? Заключени зад черните решетки  \nна своите карирани палта,  \nкоя от ризите ви ще затрепка  \nи родно знамеще ни спомня тя? \nПрез тези кратки дни и дълги нощи, \nзастанал до прозрението пръв, \nОтец Паисий обикаля още  \nи проверява българската кръв. \nВъв \"Файтона\" на юбилейното тържество по случай 70-годишнината от щастливия ми брачен живот и новата ми книга \"Пътуване към изгрева\" бях приятно изненадан от посещението на приятеля Евтим Евтимов, макар че беше доста болен. Придружаваше го поетът Матей Шопкин. \nЕвтим разцелува съпругата ми Ваня и мен с пожеланието да продължим нашето щастливо пътуване в живота. \nТези целувки на обич към нас ще топлят сърцата ни цял живот. \n    \n", "date": "2018.04.11", "title": " Застава, в оръжие! "}
{"url": "http://www.duma.bg/node/164555", "text": "Един от съоснователите на американския гигант \"Епъл\" Стив Возняк напусна ръководството на \"Фейсбук\" поради начина, по който най-голямата социална мрежа борави с личните данни на потребителите. \"Потребителите предоставят всяка подробност от живота си на \"Фейсбук\", а \"Фейсбук\" прави огромни пари от реклама с това. Печалбите изцяло се основават върху данните на потребителите, но те не получават нищо от печалбите\", пише Возняк в писмо до \"Ю Ес тудей\". \nВозняк е деактивирал своя профил в мрежата, след като публикува съобщението, че тя му е донесла \"повече негативи, отколкото позитиви\". Часове преди писмото на Возняк изпълнителният директор на \"Фейсбук\" Марк Зукърбърг \"изрази съжаление за неправомерното използване на потребителски данни\". \n    \n", "date": "2018.04.11", "title": "\"Фейсбук\" печели нечестно от хората "}
{"url": "http://www.duma.bg/node/164556", "text": "Лидерът на КНДР Ким Чен Ун за пръв път публично се изказа за \"диалог\" със САЩ в светлината на очертаваща се среща на върха с  президента Доналд Тръмп, съобщи агенция КЦТА. Той представи доклад пред партийния елит за \"ситуацията на Корейския полуостров и Северна Корея\". Това е първият път, когато севернокорейската агенция намеква за среща на върха със САЩ, без да споменава името на Доналд Тръмп. Пхенян официално никога не е потвърждавал за евентуални разговори с Белия дом относно ядреното разоръжаване на Корейския полуостров. \nМалко по-рано Доналд Тръмп обяви, че историческата среща между него и Ким Чен Ун ще се състои през май или в началото на юни. \n    \n", "date": "2018.04.11", "title": "Ким Чен Ун говори за диалог със САЩ"}
{"url": "http://www.duma.bg/node/164570", "text": "Дойде време да те запозная накратко с физическия феномен, наречен \"Махалото на Фуко\", защото след нощната ни беседа с Гешев логично следваше и този урок по приложна физика. \nТой се състои в откритието на френския физик Жан Бернар Леон Фуко, че един предмет, провесен на връв и оставен в пълен покой, постепенно започва да се върти по посока, обратна на часовниковата стрелка, или за по-грамотните в областта на физиката - в синхрон с въртенето на Земята. А ако питаш и що е махало, ще ти го опиша по този достъпен за лаиците начин: принуждават те да приклекнеш и при сгъвката под коленете ти поставят железен лост. Под лоста пропъхвт ръцете ти така, че да обхванеш собствените си сгънати крака, и след като приковат китките ти с белезници, сътворяват от теб едно човешко чеверме, нанизано на лост. Две мускулести горили вдигат лоста от двата му края и го полагат на облегалките на два обърнати с гръб един към друг стола. Подобно чеверме винаги се завърта по оста си надолу с най-тежката си част, така твърди физиката на твърдите тела. (А комунистите тогава бяха по правило твърди тела.) И доколкото анатомията на човека е такава, че най-тежката част е главата му, ти увисваш с главата надолу и с голи ходила, обърнати към небесната вис. Достатъчно е да те побутнат, за да осъзнаеш дори без да си учил физика, че си махало, свободно люлеещо се в пространството, надолу с главата. Съгласно закона на Исак Нютон за земното притегляне главата ти пък от своя страна винаги сочи към идеалния център на Земята - прост принцип, по който действаха и поривите ни, обърнати към центъра на една нова религия, точно толкова сакрална, метафорична и недоказуема като всяка друга. \nПосле, в нарушение не на физическите, а на елементарните хуманни закони, започват да те бият по голите ходила с триъгълна палка от твърда гума, докато дъгата на ходилото ти се превърне в черно-виолетов оток, от който след втория ден на подобни занимания с всеки удар пръсва кръв и лимфа. Но доколкото според Фуко това явление е сходно с движението на часовниковата стрелка, то в нашия случай ти си махалото, което движи стрелките, с ритмичното им тиктакане и в синхрон с ударите на гумената палка: тик-так, тик-так. \n Към горния урок по елементарна физика трябва да се добави, че българската полиция, винаги в крак с времето, успя да усъвършенства механичното люлеене на махалото, като го електрифицира. Това се прави, като с единия полюс на оголен кабел омотаят, да речем, палеца на стърчащия ти нагоре ляв крак, докато другият полюс е свързан с дясното ухо на висналата ти надолу глава. Условно казах \"да речем\", защото всичко зависи от творческото въображение на ония физици от мансардата - вместо палеца някои по-изтънчени експериментатори предпочитат тестикулите. Въпрос на концепция. В резултат на подобна електрификация ритмичното тик-так шоково се превръща в тик-ток, тик-ток... \nНе знам дали можеш да получиш и далечна представа как от електрифицираното любопитство на ония експериментатори и непоносимите болки човек, висящ надолу с главата, бит по ходилата и полуприпаднал, неволно се напикава, топлата течност пълзи надолу по гърдите му, после по гърлото, попада в устата и лицето, смесва се с потта и сълзите, преди да закапе от връхчето на носа на едри, тежки капки. Потта не е от жега, в мансардите е студено и под това чеверме няма огън, огънят пулсира в мозъка с ритъма на токовите удари и те изгаря; за секунди губиш съзнание и в мъглата, в която се луташ самотен и объркан, трудно възприемаш глухите далечни гласове, които крещят в ухото ти нещо, което не схващаш. При тази противоестествена поза на тялото вече не можеш и да преглъщаш, и слюнката, смесена с кръвта от попуканите ти устни, се проточва от устата ти на дълга розова лига. Гадно и отблъскващо, нали? А сълзите ти не са от плач, а от болка, надхвърляща границите на физическата издръжливост. Дано пак не прозвучи патетично, но затова пък границите на духовната издръжливост са непредвидими, особено когато човек дълбоко вярва в една кауза. А взаимозависимостта между двете стихии - болката и вярата - винаги през вековете е определяла координатите и устойчивостта на преследвани вярвания, самоубийствени актове и ереси, неподвластни на камшични удари, на прегладнели лъвове и клади. И странно е, че ония физици от мансардите, водени от научен интерес, в такъв момент очакват от теб, вече свален от махалото, да напишеш с мръсните си, отдавна немити и треперещи ръце нещо смислено. А може би въобще не го и очакват, а те бият просто така - за утеха и мил спомен на старини, когато вятърът свири в камината.       \n", "date": "2018.04.11", "title": "Махалото на Фуко  "}
{"url": "http://www.duma.bg/node/164571", "text": "Как осигуряването на зеленина, цветя и дървета за столични паркове и градинки бе заместено от паркиране на тирове? Как вместо общинска оранжерия сега София има частна такава? Как се сложи краят на общинско дружество с над 45-годишна история? С далавери, с финансови нарушения, с недалновидна политика, с бягане от отговорност при изпълнение на функциите. Това е пътят, извървян от столичното общинско дружество \"Озеленяване\", който през последните 10-15 години е изпълнен с множество завои, дупки и неравности.  \nПо добре утвърдена традиция дупките не се запълват, неравностите не се изглаждат. Вместо това се дават за стопанисване на друг, ръцете се изтупват от недостатъчно изгодната икономически дейност и с това проблемите на столичната администрация са решени. Остава горчивият привкус от поредното отърваване от дейност, която би трябвало да е свойствена за общината - производството на зеленина, която да се използва за облагородяване на парковете, междублоковите пространства, градините. Столичното кметство обаче не я припознава като присъща работа и я прехвърля в частни ръце. С оправданието, че има общинско предприятие с подобна дейност - \"Паркове и градини\".  \nДо мястото, където години наред общинското дружество \"Озеленяване\" осъществява своята основна дейност - в оранжерията си в столичния квартал \"Дружба-2\", днес редом съществува паркинг за тирове. Разсадникът пък е даден под наем на частна фирма, която трябва да се опита да оцелее там, където общината не успя.  \nНачалото на края Спорно е дали началото на края на \"Озеленяване\" започва към 2006 г., когато става ясно, че то е източвано, или през 2017 г., когато оранжерията му е дадена под наем на частна фирма.  \nОще по времето на Бойко Борисов като кмет на София директор на \"Озеленяване\" е обвинен в присвояване на над 600 000 лева от дружеството. Това е Любомир Ников, като според разкритията злоупотребите са извършвани в периода от октомври 2004 до декември 2005 г. Обвинението е за фиктивни сделки за гориво със седем фирми за 80 000 лева, платени с пари на общинската фирма. Той така и не е осъден.  \nТочно преди 10 години общинската фирма отново е хваната в далавери. Този път ръководството й е сключило договори за отдаване под наем на големи площи на нереално ниска цена. След скандала договорите се разтрогват. Тишината около фирмата през следващите 2-3 години се запазва до избухването на нов скандал през 2011 г. Тогава общински проверки установяват поредните сериозни нарушения. Директор на дружеството е Ненко Ненков, а резултатите от одит са пратени на прокуратурата. \"Озеленяване\" е хванато, че през 2009 и 2010 г. е сключило два договора с конкурентна частна фирма за поддръжка на зелени площи и размяна на растения. Установено е още, че по спечелените от дружеството обществени поръчки за поддържането на зелени площи в София са използвани подизпълнители за елементарни дейности. През 2017 г. по тези случаи Ненков получи едногодишна условна присъда за безстопанственост.  \nСагата с разкриването на нарушения продължава и през 2012 г., когато се прави проверка от \"Вътрешен одит\" на Столичната община. Тя открива поредни далавери, свързани със Закона за обществените поръчки и Закона за финансово управление. Подозренията са, че най-големите машинации са ставали в звено \"Цветопроизводство\", което е на загуба от 32 000 лв. за 2011 г. Освен това дружеството е давало имоти под наем без конкурси за период повече от три години без знанието на общинския съвет. Фирмата не е внасяла и дивидента си в общината в продължение на две години. Загубите през това време вече възлизат на 94 000 лв.  \nВливане на активи, разливане на отговорност През 2013 г. \"Озеленяване\" отново се оказва с много загуби и започва да се обмисля друг път за съществуването му - да се влее в общинското предприятие \"Паркове и градини\", а оранжерията в \"Дружба\" да се предложи за приватизация. Година по-късно намеренията се променят и е решено цялото дружество да се влее в друга общинска фирма - \"Пазари Юг\". Така столичното кметство се изчиства от губещо дружество, а печелившо предприятие, каквото е \"Пазари Юг\", става универсален правоприемник на \"Озеленяване\" и по този начин се избягва процедурата по ликвидация. \nПо време на вливането в активите на дружеството има 26 имота с обща балансова стойност 612 344 лв. Повечето от тях са малки терени с административни и промишлени сгради. Най-големият имот е в с. Мало Бучино. Сред имотите са 17 обекта на Витоша като хижи и малки къщи, някога са били бази за дейността по поддръжка на Витоша. \nДругата голяма собственост е оранжерията за цветя в кв. \"Дружба\", която е разположена на 24 870 кв. метра. Тя обаче продължава да носи загуби. Освен това, въпреки че е общинска фирма, \"Озеленяване\" работи на равни начала с всички частни фирми с подобна дейност. За да получи например шанса да осигури дървета или цветя за някой парк, трябва да се яви на конкурс заедно с всички останали на пазара. В жестоката конкуренция дружеството трудно съществува. Това потвърждава и директорът на \"Пазари Юг\" Николай Попов. \"Оранжерийното отглеждане на растения е трудна и рискова работа, дейността носеше загуби, а изчислихме, че са нужни около 1 млн. лв. за инвестиции, за да направим модерна оранжерия, която да носи печалба\", разказа Попов. Той припомни и аварията в \"Топлофикация\" през миналата зима, която е оставила за известно време растенията без отопление и те едва са оцелели. За отопление на оранжерията разходите са около 20 000 лв. на сезон. Остарялата конструкция, която е правена през 70-те години, трупа допълнителни топлинни загуби. Използва се и много ръчен труд - докато в една модерна оранжерия някои дейности се извършват от петима, в стария общински разсадник те са дело на 20 души.  Загуба за общината, печалба за частника \"За нас тези инвестиции не са оправдани, защото имаме сергии, които ни носят по 1000 лв. на месец. Затова е по-добре да инвестираме средствата си в пазарите и да получаваме по-голяма доходност, отколкото да развиваме обект, който никога не може да носи такива приходи\", категоричен е Попов. Той уточни, че през последните години дружеството не е участвало в конкурси на общината. \"Нашите цени не са конкурентни на частниците, които внасят цветя от Гърция, където няма нужда от инвестиции за отопление например. Затова растенията им са много по-евтини\", казва още директорът на \"Пазари Юг\". Доскоро дружеството е продавало продукцията си основно на частни клиенти, най-вече на големи вериги магазини, които са монополисти и диктуват цените. Затова Николай Попов е убеден, че не е имало добри пазарни ходове и по тази причина  единственият изход е решението на Столичния общински съвет от началото на миналата година, когато се решава оранжерията да бъде дадена под наем. Това фактически става през октомври 2017 г., когато 5000 кв. метра застроена площ се дават на частна фирма за стопанисване за 10 години. Тя трябва да запази дейността и да направи инвестиции. Според Попов така след изтичането на периода общината ще си върне една по-модерна оранжерия, а картинката ще е доста по-различна от 2014 г., когато заварва дружество с натрупани загуби, запорирани сметки и липса на всякаква дейност.  \nТъй като само оранжерията е дадена под наем, а площите пред нея все още се стопанисват от \"Пазари Юг\", от фирмата предвиждат да се обяви конкурс и те да бъдат дадени на фермери за градско земеделие.  \nЧерната дупка, в която изпадна общинското озеленяване през последните 10-15 години, се разширява и от още един факт. Днес част от терена на общинската собственост в \"Дружба-2\" е превърната в... паркинг. За тирове. Оказва се, че около 6 декара от имота до оранжерията са реституирани. Доста години обаче теренът не е върнат фактически на собствениците и затова те са водили дела срещу район \"Искър\". Към 2013 г. \"Озеленяване\" е било осъдено да плати обезщетение на около 20 наследници за неправомерното използване на имотите им. Затова, вместо да си губят времето да садят фиданки и китки, новите стопани са превърнали бившите обработваеми земи в паркинг за тирове, от който със сигурност не губят. Разсаждането на цветя и дървета, които десетилетия са осигурявали красотата на София, остава в миналото.                             \n", "date": "2018.04.11", "title": "От общинското озеленяване до паркинга за тирове  "}
{"url": "http://www.duma.bg/node/164557", "text": "Китайският президент Си Цзинпин обеща намаляване на митата за автомобили тази година и други стъпки, за да се отвори втората икономика в света \"все по-широко\". Намеренията бяха огласени пред икономически форум в Боао в момент, когато Пекин и Вашингтон са на ръба на търговска война. \nОбещавайки \"нова фаза в отварянето\", той каза, че Китай \"значително ще намали\" митата за коли и други продукти тази година, ще предприеме мерки за либерализиране на инвестициите в автомобилостроенето и за защита на интелектуалната собственост - всичко това е начело на списъка на САЩ с изисквания към Пекин. \n\"Икономическата глобализация е необратима тенденция на времето. Вратата на отварянето на Китай няма да се затвори, ще се отваря все по-широко и по-широко\", посочи още Си, без да влиза в подробности. \nМитата за колите бяха сърцевината на исканията на САЩ. \"Когато кола бъде изпратена от Китай в САЩ, митото, което трябва да се плати, е 2%?. Когато кола бъде изпратена в Китай от САЩ, митото, което трябва да се плати, е 26%. Това звучи ли като свободна и честна търговия. Не, това звучи като ГЛУПАВА ТЪРГОВИЯ\", написа Тръмп в туитър.  \nОтделно той заяви, че се надява да запази добрите отношения с Китай независимо от търговските спорове. \n    \n", "date": "2018.04.11", "title": "Китай отваря още по-широко икономиката "}
{"url": "http://www.duma.bg/node/164558", "text": "Руският външен министър Сергей Лавров заяви, че Русия ще настоява експертите на Организацията за забрана на химическите оръжия (ОЗХО) да посетят сирийския град Дума. Там те трябва да разследват инцидента с възможна химическа атака, която САЩ и Западът приписват на Дамаск. \"Поканихме експертите на ОЗХО да отидат там и ще се стремим тази визата да се състои. Не можем да вярваме на резултати, които са получени от разследване като това преди година в Хан Шейхун, когато поради такова дистанционно разследване получихме неразбираем доклад, пълен с фрази като \"много вероятно\". Ние знаем цената на такива изрази и повече никога няма да ги приемем със сляпа вяра\", подчерта Лавров. Той също така каза, че засега Русия не е получила отговор от ОЗХО на поканата да посети Дума. Лавров съобщи още, че Русия подготвя собствена проекторезолюция в ООН по случая. \nНеобходимо е да се проведе независимо разследване на съобщенията за използване на химическо оръжие в сирийския град Дума. Това каза специалният представител на генералния секретар на ООН за Сирия Стафан де Мистура по време на съвещанието. Той обърна внимание на противоречивите сведения за това дали там е било използвано или не химическо оръжие. Правителството на Сирия категорично отхвърля подобни обвинения. Де Мистура призова СС на ООН да съдейства да се намери механизъм за разследване на тези твърдения и да се установи кой носи отговорността.  \nПредложението за изпращане на мисия на ОЗХО в сирийския град Дума заслужава да бъде осъществено. Това каза постоянният представител на Великобритания в ООН Карън Пиърс. Тя посочи, че това трябва да стане при условие, че на тази мисия бъде предоставена свобода на действие. \nНа свой ред американският президент Доналд Тръмп обеща \"важни решения\" за Сирия след предполагаемата химическа атака срещу град Дума, контролиран от джихадисти, тъй като призивите за международна реакция на кризата се увеличават. \nТръмп осъди това, което нарече \"зловеща атака срещу невинни сирийци в Дума\", когато започна заседание на кабинета в Белия дом, добавяйки, че решенията ще дойдат в \"следващите 24-48 часа\". \n\"Става дума за човечеството - не може да се допусне да се случи\", каза той. Американският министър на отбраната Джим Матис заяви, че Вашингтон \"не изключва нищо\", докато Тръмп и френският му колега Емануел Макрон обещаха \"силен, общ отговор\".  \nГерманският канцлер Ангела Меркел определи доказателствата за атаката с химическо оръжие като \"ясни и точни\". \nКризата беше обсъдена по-късно в понеделник на спешна среща на Съвета за сигурност на ООН, като САЩ разпространиха проекторезолюция за ново независимо разследване на атаките с химическо оръжие в Сирия. Западните страни побързаха да хвърлят отговорността за предполагаемия инцидент с използване на химическо оръжие в Източна Гута на Русия и Иран, заяви по време на заседанието заяви постоянният представител на РФ в ООН Василий Небензя. \"Вашингтон, Лондон и Париж побързаха да хвърлят вината на правителството на Сирия, но основно - на Русия и Иран. Това впрочем бе направено без никакво разискване\", каза още той.  \nГенералният секретар на ООН Антонио Гутереш заяви в официално свое заявление, че \"сериозността на последните обвинения изисква задълбочено разследване чрез независима и професионална експертиза\". \nНяма опасност от военен сблъсък между Русия и САЩ в Сирия, увери руският зам-министър на външните работи на Русия Михаил Богданов, цитиран от ТАСС. Богданов е специален представител на руския президент за Близкия изток и Африка. \"Все пак разумът трябва да надделее над безумието\", поясни дипломатът. Русия счита за неприемливи възможни удари на САЩ в Сирия и разчита, че Вашингтон ще се вслуша в руските заявления, че могат да настъпят тежки последствия, изтъкна Богданов. Той добави, че има \"работни контакти\" между представители на САЩ и Русия за Сирия. \nДва американски разрушителя са се отправили към източната част на Средиземно море. \"САЩ вече имат един ракетен разрушител в източната част на Средиземно море - \"Доналд Кук\", откъдето той може да участва във всякакъв удар срещу Сирия. Вторият - \"Портър\", може да стигне до района в рамките на няколко дни\". Уточнява се, че \"Доналд Кук\", снабден с ракети \"Томахоук\", се е доближил на разстояние от 100 км от сирийския крайбрежен град Тартус, където се намира руска военноморска база. \nПравителствените войски на Сирия и съюзниците им предприемат предпазни мерки във военните бази и постове в страната на фона на опасенията, че САЩ могат да извършат военен удар. Това твърди базираният във Великобритания Сирийски център за наблюдение на човешките права. \nВъншното министерство на Русия привика посланика на Израел за обяснение относно нападението срещу сирийската военновъздушна база, което беше извършено в понеделник рано сутринта.  \n    \n", "date": "2018.04.11", "title": "Русия иска ОЗХО да отиде в Дума, но САЩ се готвят за удар "}
{"url": "http://www.duma.bg/node/164611", "text": "Ден преди националния протест на хората с увреждания срещу промените в наредбата за ТЕЛК, управляващите се уплашиха и ги оттеглиха. Новината бе съобщена на извънреден брифинг вчера следобед от здравния министър Кирил Ананиев. Решението дошло след разпореждане на премиера Бойко Борисов и среща с вицепремиера Томислав Дончев и финансовия министър Владислав Горанов. \"По изрично указание на премиера и след среща при него изтегляме промените в правилника и Наредбата за медицинската експертиза\", заяви Ананиев и допълни, че МЗ искало само да въведе справедливост и повече контрол, а да не ощетява хората с увреждания. Само няколко часа по-рано социалният министър Бисер Петков уверяваше хората с увреждания да не се боят от промяната, която често се възприемала като нещо нежелано и плашещо. Неговото изявление бе по повод протестната нота на представителните организации на хората с увреждания във връзка с въвеждането на системата за експертиза на работоспособността. Организациите потвърдиха, че днес излизат на национален протест пред Министерския съвет с настояване за справедлива реформа. Очакват се над 6500 души от цялата страна.  \nДУМА припомня, че промените за реформа на медицинската експертиза бяха публикувани за обществено обсъждане от МЗ преди няколко седмици. Според предвижданите изменения бе само едно водещо заболяване да бъде включено в решението на медицинската експертиза. Така на практика придружаващите заболявания няма да бъдат обхванати от комплексна грижа. \nД-р Боряна Холевич обясни вчера, че ако човек е с тежка форма на диабет, довела до ампутация на крак, той ще бъде оценен само по водещото заболяване диабет и ще получи 80% неработоспособност, но няма да може да бъде направена оценка на ампутацията на крака и човекът няма да получи необходимия му личен асистент. С предвижданите нормативни промени около 35%, или между 80 и 100 хиляди инвалиди, щяха да излязат от категорията лица с трайни увреждания и ще бъдат понижени от първа във втора категория. 350 000 души са на срочен ТЕЛК, около 80% имат второ и трето заболяване.  \n    \n", "date": "2018.04.11", "title": "Уплашени от протеста, управляващите изтеглиха промените за ТЕЛК"}
{"url": "http://www.duma.bg/node/164559", "text": "Шест терористични акта предотвратени в Русия \nОт началото на годината руските спецслужби са предотвратили подготовката на 6 терористични акта, включително срещу избирателни участъци и в търговски център. Това заяви председателят на Националния антитерористичен комитет (НАК) Александър Бортников. Пресечена е дейността на 12 терористични клетки. Задържани са 189 бандити и техни поддръжници, а други 15 са неутрализирани.  Извършени са обаче три престъпления с терористична насоченост: в Дагестан, в Хабаровски край и в Сахалинската област.  \nМакрон продължава подготовката на визитата си в Москва \nПодготовката на планираното за май посещение на френския президент Еманюел Макрон в Русия продължава, заяви говорителят на Елисейския дворец Бенжамен Гриво. „Към настоящия момент осъществяването на официалната визита не е поставено под въпрос. Трябва да се водят преговори, ако между нас се появят разногласия\", отговори той на въпрос дали събития в Сирия ще окажат влияние върху визитата. \n Демонстрации срещу правителството в Чехия \nХиляди чехи се включиха в мирни демонстрации в цялата страна срещу правителството на милиардера Андрей Бабиш, който е обвинен в злоупотреби със средства за развитие на бедните райони и на дребния бизнес. \"Искаме честно правителство\", скандираха около 5000 демонстранти в центъра на Прага. Бабиш състави правителство на малцинството, но не получи доверието на парламента през януари. Преговорите за нова правителствена коалиция се провалиха. Това дава основания да се мисли, че страната върви към предсрочни избори.  \nАварийно кацане на китайски самолет  \nКитайски самолет по вътрешен полет бе принуден да се върне обратно от летището, след като се сблъска с ято птици. Инцидентът станал нощно време много скоро след излитането на машината. В резултат на сблъсъка с ятото носовата част е пострадала, но незначително, а предното стъкло се напукало. Това е накарало командира на полета да вземе решение за аварийно кацане. Никой от пътниците не е пострадал, самолетът благополучно се е приземил на летището.  \n       \n", "date": "2018.04.11", "title": "Кратки новини"}
{"url": "http://www.duma.bg/node/164560", "text": "Броят на британците, които през 2016 г. са станали граждани на друга страна от ЕС , е нараснал повече от двойно в сравнение с 2015 г. или преди \"Брекзит\". \nВеликобритания трябва да напусне ЕС през март 2019 г. Брюксел и Лондон обещават да защитят правата на чуждестранните граждани, но \"Брекзит\"-ът породи несигурност за около 1 млн. британци, живеещи в други страни на ЕС. \nПрез 2016 г. 6555 британци са взели гражданство от друга страна на ЕС. Това е нарастване със 165 процента спрямо 2015 г., когато този брой е бил 2478 души. \nГражданите на ЕС могат да запазят първоначалния си паспорт, ако кандидатстват за друго гражданство в рамките на 28-членния съюз. \nПрез 2016 г. ЕС е дал гражданство на почти един милион души, най-много на мароканци, следвани от албанци, индийци, пакистанци и турци, сочат данните на Евростат.      \n", "date": "2018.04.11", "title": "Все повече британци се преселват в ЕС"}
{"url": "http://www.duma.bg/node/164561", "text": "Началникът на Генералния щаб на руската армия Валери Герасимов и командващият Обединените въоръжени сили на НАТО в Европа Къртис Скапароти ще обсъдят до края на месеца мерките за предотвратяване на военни инциденти в условията на увеличаващо се напрежение, заяви дипломатически източник в Брюксел. \n„Основната тема на техните разговори ще бъде предотвратяването на военни инциденти, предизвикани от възможната невярна трактовка на действията на Русия и НАТО във военната сфера. Тези контакти са особено важни в условията на нарастващо напрежение“, разкри източникът, цитиран от ТАСС. \n„НАТО и Русия поддържат открити линии за връзка между военните, които имат за цел да осигурят предсказуемост и прозрачност на нашата военна дейност. В този контекст командващият на Обединените въоръжени сили на НАТО в Европа генерал Къртис Скапароти и началникът на ГЩ на руските ВС генерал Валери Герасимов проведоха телефонен разговор на 21 март 2018 г. Този разговор показа взаимния интерес за запазване на военните линии за връзка в съответствие с политиката на НАТО, насочена към прозрачност и диалог“, заявиха от пресслужбата на алианса.     \n", "date": "2018.04.11", "title": " НАТО и Русия обсъждат мерки срещу инциденти"}
{"url": "http://www.duma.bg/node/164583", "text": "Варненската опера ще представи последната творба на Джакомо Пучини \"Турандот\" днес, 11 април, от 19 ч., под палката на известния сръбски диригент и директор на Народно позорище в Белград Деян Савич, националната опера и балет на Сърбия, научи ДУМА от Виолета Тончева, пиар на ТМПЦ Варна. С този престижен културен институт с над 140-годишна история Варненската опера поддържа тесни партньорски взаимоотношения в рамките на Балканската оперна мрежа. Резултат от това е продукцията на операта \"Атила\" от Верди в миналогодишното издание на ММФ \"Варненско лято\" и Опера в Летния театър, както и гастролът през март в Белград на маестро Борислав Иванов и солистите Димитринка Райчева, Даниела Дякова и Валерий Георгиев с главните роли в спектакъл на операта \"Аида\" от Верди. В приятелските взаимоотношения се вписва и сегашното гостуване на маестро Савич за представлението на \"Турандот\" - постановка на Кузман Попов. Тук има още една интересна българо-сръбска връзка и това е сопраното Ивана Албрехт, съпруга на Наско от рок групата \"Б.Т.Р.\", която ще изпълни ролята на Лиу, вярната робиня на Калаф. \nИвана Албрехт е родена в Ниш, където завършва паралелно музикално училище и математическа гимназия. Изучава оперно пеене в НМА \"Проф. Панчо Владигеров\", където се дипломира със степен магистър. Още като студентка прави оперния си дебют в Старозагорската опера с ролята на Сестра Анжелика от едноименната опера на Пучини. През 2014 г. дебютира в Белградската опера с Графинята от \"Сватбата на Фигаро\". \nДнес във Варна в образа на китайската принцеса Турандот ще се превъплъти великолепната Димитринка Райчева, а Валерий Георгиев ще поднесе коронната си роля Калаф. В добре сработения солистичен състав влизат още Венцеслав Анастасов - Пинг, Момчил Караиванов - Панг, Пламен Долапчиев - Понг, Свилен Николов - Мандарин, Евгений Станимиров - Тимур, и Христо Ганевски - Император. Участват оркестърът и хорът на Държавната опера във Варна с хоров диригент Цветан Крумов, както и екип на Варненската детско-юношеска опера с диригент Ганчо Ганчев. Сценографията е на Радостин Чомаков, костюми Цветанка Петкова-Стойнова, хореография Румяна Малчева. \nСпектакълът се посвещава на 75-годишнината от рождението на Гена Димитрова и 90-годишнината от първото изпълнение на операта в \"Ла Скала\" в Милано.     \n", "date": "2018.04.11", "title": "Българо-сръбска връзка в \"Турандот\" "}
{"url": "http://www.duma.bg/node/164549", "text": "Жител на северния японски остров Хокайдо бе обявен от Книгата на рекордите \"Гинес\" за най-възрастния мъж на Земята. Носителят на завидната титла е Масадзо Нонака, който е на 112 години и 259 дни. Роденият на 25 юли 1905 г. дълголетник има седем братя и една сестра, които живеят близо до него. Мъжът отдавна е пенсионер и обича да си почива, като гледа телевизия, чете вестници и хапва сладкиши. Също така Масадзо Нонака прекарва много време със семейството си. \nПо-рано рекордът за най-възрастен мъж в света принадлежеше на 113-годишния Франсиско Оливера от Испания, който почина в края на януари.   \n", "date": "2018.04.11", "title": "От \"Гинес\" обявиха японец за най-възрастния мъж в света"}
{"url": "http://www.duma.bg/node/164550", "text": "Майсторството на гайдата е акцент в програмата на проект \"Улицата на занаятите - Песента на колелетата\", част от културната програма на Българското председателство на Съвета на ЕС. Основната задача на събитието е да обогати впечатленията на чуждестранните делегати. Гостите ще имат възможност да наблюдават изработката на автентична българска гайда, както и да се насладят на космическия й звук. \nДемонстрацията в НДК ще бъде направена днес, 11 април, от майстора на автентични български музикални инструменти от Пловдив - Пламен Петракиев, под вълшебните звуци на гайдарския състав \"Петко Войвода\".  \nВсички събития в рамките на културния проект \"Улицата на занаятите - Песента на колелетата\" се провеждат на фона на специално изграден за целта декор. Той пресъздава автентичен възрожденски етнографски комплекс, за да отведе посетителите в българската история и да разкаже тайните на златните занаятчийски ръце. Обогатена с реквизити, предоставени от музеи в Копривщица и читалището в квартал \"Сушица\" на Карлово, \"Улицата\" е и ценна изложба на традиционни за българския бит експонати.   \n", "date": "2018.04.11", "title": "Майсторството на гайдата демонстрират днес в НДК"}
{"url": "http://www.duma.bg/node/164562", "text": "Юлия Скрипал е била изписана от болницата. За това съобщиха Би Би Си и телевизия Скай. От ръководството на Районната болница в Солсбъри потвърдиха изписването и напомниха, че Юлия Скрипал е поискала от средствата за масова информация да уважават личния й живот. 33-годишната Юлия е била изписана в понеделник и откарана на секретно място, докато баща й Сергей Скрипал остава в болницата. Няма коментари по случая от полицията, която води разследването на инцидента от 4 март. \nВ изявление миналата седмица от болницата в Солсбъри беше съобщено, че силите на Юлия Скрипал \"нарастват с всеки ден и тя очаква деня, в който ще бъде достатъчно добре, за да напусне болницата\". Състоянието на баща й Сергей Скрипал, бивш полковник от руското военно разузнаване, който предал секретни информации на Лондон, а през 2010 г. беше участник в размяна на шпиони, също \"се подобрява бързо\".  \nРуското посолство във Великобритания поздрави Юлия Скрипал за оздравяването й, но поиска доказателства, че това, което става с нея, не се извършва против нейната воля.  \nВ същото време постоянният представител на Русия в ООН Василий Небензя предположи, че участие на ЦРУ в случая с бившия руски шпионин Сергей Скрипал и дъщеря му Юлия, може да доведе до това никой повече да не ги види. \nНебензя заяви по време на извънредното съвещание на Съвета за сигурност на ООН, че руската страна би била признателна, ако Лондон редовно я запознава с хода на разследването на инцидента в Солсбъри. \"Засега не знаем нищо, освен това, че предполагаемите жертви на бойно отровно вещество се оказаха живи и вече почти здрави. Все още никой обаче не ги е видял. Ние се опасяваме за състоянието на тези важни свидетели\", каза той. \nПосле той добави, че руската страна разбира от медиите, че ЦРУ е предложило помощта си да скрие Скрипал и дъщеря му под нови самоличности в САЩ. \"Участието на ЦРУ в този случай само по себе си е показателно, но то значи също така, че е възможно никога повече да не видим тези хора, които са важни свидетели\", подчерта Небензя. \n\"Какво още знаем? Знаем за спешното унищожаване на домашните любимци на Скрипал, това, че са кремирани. Знаем и за намерението да се разруши къщата на Скрипал, ресторантът и пъбът, в които са били. Знаем също, че сестрата на Юлия, Виктория, е поискала да се срещне с нея, но й е отказана британска виза\", каза той. Това е всичко, което знаем, обобщи Небензя информацията по случая Скрипал, с която твърди, че разполагат руските власти.   \n", "date": "2018.04.11", "title": "Изписаха Юлия Скрипал от болницата  "}
{"url": "http://www.duma.bg/node/164582", "text": "Новият спектакъл на трупата на Майкъл Флетли \"Lord of the Dance: Dangerous Games\" ще разтърси сцената в зала 1 на НДК на 12 април от 20 ч., както ДУМА писа. Организатор на гастрола е \"Loud Concerts\". Трупата пристига у нас след представяне в Скопие, а ден след нашата дата ще покори Букурещ. Посетителите на спектакъла трябва да предвидят по-ранно влизане в залата. Това се налага поради събитията, които се провеждат в НДК заради българското председателство на Съвета на Европейския съюз и въведените допълнителни мерки за сигурност при достъп в сградата, припомнят организаторите. Вратите ще бъдат отворени още в 18 ч. и всички гости ще бъдат щателно проверявани за оръжие и взривоопасни средства. Няма да се допускат хора във видимо нетрезво състояние и маскирани по начин, затрудняващ тяхното разпознаване. Забранено е внасянето на обемисти предмети, както и застрашаващи здравето опасни предмети, внасянето на фотоапарати със сменяем обектив, професионални видеокамери и други професионални записващи устройства. Деца до 7-годишна възраст ще влизат на концерта безплатно, с придружител, попълнена декларация, която може да се изтегли от сайта на \"Loud Concerts\", и без право на седящо място, информира Радостина Ранова, пиар експерт.     \n", "date": "2018.04.11", "title": "Господарите на танца отново ще завладеят зала 1 на НДК"}
{"url": "http://www.duma.bg/node/164552", "text": "Заплахите на Доналд Тръмп, че ще наложи наказателни мита и на най-важните си съюзници, изуми всички, които разбират от икономика. САЩ имат колосален търговски дефицит. Междувременно той достигна 566 млрд. долара (около 461 млрд. евро). \nЗа Тръмп това е алармиращ сигнал, поради това, че огромни суми изтичат от страната за внос на стоки от чужбина. Американският президент вярва, че външнотърговският дефицит е белег за това, че чужди държави искат да обезкръвят Америка, отнемайки работните места на трудолюбивите американци и задушавайки икономическия потенциал на страната. Истината обаче е друга.  Обвиненията на Доналд Тръмп срещу други държави не почиват на обективни факти. Американският президент оценява неправилно и икономическите последици от огромния американски търговски дефицит. САЩ би трябвало да търсят решенията на проблема в собствената си страна. Азбучна истина е, че когато една страна иска да купува повече, отколкото произвежда, трябва да внася стоки, за да задоволи вътрешното търсене. Бангладеш например има предимство в конкуренцията със САЩ, когато става дума за производството на евтини облекла с прилично качество. Същото се отнася за телевизорите от Южна Корея и смартфоните от Китай. Луксозните германски автомобили са по-скъпи от американските марки, но в сравнение с тях са значително по-качествени. В резултат на това Америка купува тези стоки в чужбина, вместо да ги произвежда сама. \nКакво трябва да направи Доналд Тръмп, за да може Америка отново да произвежда повече облекло, телевизори и смартфони за собствените си потребители? Отговорът изглежда ясен: да строи нови заводи, да обучава кадри, да създава нови вериги от доставчици.  Но това би излязло много скъпо за една страна,  която не залага на тясната специализация в производството на стоки. Америка няма и географското предимство на страни като примерно Южна Корея, която доставя за своите телевизори компоненти, произведени в съседен Китай. Ако Тръмп реши да заложи по-силно на стоки \"Made in America\", това допълнително ще намали покупателната способност на средния американец. Иначе казано: в крайна сметка Америка не може да си позволи да произвежда всички онези стоки, от които се нуждае. \nПлановете на Доналд Тръмп крият едно основно противоречие. Той си въобразява, че може да запази или дори да създаде нови работни места не къде да е, а тъкмо в свиващия се американски производствен сектор. И то сега, когато Америка и без друго отчита най-ниската безработица от 50 години насам. \nИ още нещо: относително силният, а според някои и доста надценен долар, в последно време повиши покупателната способност на американците по отношение на чуждестранните стоки, а не \"беззаконията\" на чужди икономически сили. На всичкото отгоре Тръмп прокара през Конгреса данъчни облекчения в размер на 1,5 трилиона долара и обяви, че ще има нови, сериозни мерки, стимулиращи вътрешното търсене. Подобно нещо обаче допълнително би увеличило огромния търговски дефицит, защото увеличеното търсене ще налага  внасянето на още повече чуждестранни стоки. Ако Доналд Тръмп наистина иска да намали търговския дефицит, той разполага с немалко възможности в собствената си страна. Би могъл да съкрати държавните разходи - преди всичко във военния сектор, би могъл да наложи по-високи данъци на богатите американци и да ги накара да купуват повече американски стоки, вместо вносни. Би могъл и да стимулира спестовността на потребителите, вместо да поощрява неразумните им разходи. \nГлупаво е обаче да наказва тъкмо онези страни, които биха могли да купуват американски стоки. Това противоречи на същинската цел на Доналд Тръмп. Забравете глупавите мита върху стоманата! Те няма да окажат почти никакво въздействие върху потребителските цени в САЩ. Но последното обещание на Тръмп за милиардни наказателни мита върху китайски стоки недвусмислено показва, че протекционизмът за него явно е приемлива мярка в стремежа да направи Amerika \"отново велика\". Вместо това обаче, той като нищо може да направи страната значително по-бедна.     \n", "date": "2018.04.11", "title": " Вместо велика Америка може са се окаже по-бедна"}
{"url": "http://www.duma.bg/node/164553", "text": "\n  \nДевети април сигурно е бил траурен ден за хилядите писарушки в седалището на Европейския съвет в Брюксел. А и за престарелия хитрец и спекулант,  американския милиардер  с унгарски корени (Джордж) Сорош*, \"назначен\" от правителството на Щатите да възпитава в дух на демокрация и предприемчивост  милионите заблудени души от Източна Европа  (срещу съответното намаляване на десетки и десетки милиони от неговите данъци). \nИ въпреки, че рискувам да повторя познати неща, ще повторя някои любопитни факти от политическата биография на Орбан. Роден преди малко повече от 50 години, младият Виктор с енергия и замах организира най-дясната младежка организация в Унгария - ФИДЕС. Споменатият вече Сорош толкова го харесва, че му плаща следването по политология в САЩ. Виктор Орбан е твърдо десен, много религиозен, отличен \"патер фамилиас\" - със здраво семейство, със няколко деца. Именно той ще бъде новият унгарски герой - витяз, който ще поведе Унгария по верния път на капитализма. Но сенилният вече Сорош пропуска факта, че в наши дни този път има доста разклонения. \nИ наистина, в началото на своя политически поход към върха Орбан горещо възприема новото, модерното, ала с едно \"но\" на ум. Той отлично разбира, че Западът е приготвил малка шега - да превърне бившия Източен блок в свой пазар, в скаутски лагер от  зависими потребители, държани далеч от сериозната индустрия и финансова игра. \nИ тук сме свидетели на това как  ярката политическа  фигура на Виктор Орбан претърпява странна метаморфоза. Той е все така десен, все така религиозен (баща вече на пет деца), но преди всичко  остава горд и честен родолюбец,  който далеч не  смята да прекланя глава пред бюрократите от Брюксел или пред неговия  първоначален благодетел - Сорош. \nИ ето виждаме как, застанал за първи път на премиерския пост, Орбан, воден от своя вътрешен девиз \"Каквото е добро за Унгария, това ще бъде!\", започва независима политика, съвсем неудобна за европисарите от Брюксел и за старчето Сорош. Националният химн на страната започва вече с възгласа \"Боже, пази Унгария!\". В страната е построена руска атомна централа (о,ужас!). Планира се транспортна свръхскоростна жп мрежа от Китай (ама как така?!). Будапеща се превръща в една от основните \"гари - разпределителни\" за китайски капитали в Европа (лелее!). Тук ще добавим и факта, че след изплащането на валутния дълг към МВФ ( американският, който само уж е Международен валутен фонд), Орбан нарежда същия ден да бъде закрито бюрото на фонда в унгарската столица (какъв шамар!). Същата печална участ постига и някои от \"хуманитарните\" организации на Сорош в страната (черна неблагодарност!). Брюксел вие, забранява, заплашва, размахва пръстче и толкова - той е безсилен пред една равноправна държава членка на ЕС. Сорош си скубе оредялата коса - не може да направи нищо, не може да вкара в правия път своя бивш любимец. Винаги чува  същите думи - \n\"Което е добро за Унгария, то ще стане!\"  И се стига до един парадокс - Сорош, видял се в чудо, плаща на  леви социалисти в Унгария да протестират и манифестират срещу  десния Виктор Орбан! И такова нещо не бе стигало до главата на стария евреин. \nА представете си, драги читатели, какъв изборен процент би стигнал Виктор Орбан, ако Сорош не бе излял десетки и десетки милиони в зелено, за да го провали в сегашните избори. Или ако американските и западноевропейските тайни централи също не бяха си изтръскали джобовете, за да препънат пътя на унгарския витяз. \nИ ето го днес Виктор Орбан, сериозен, намерил себе си, твърд мъж, вперил уверен поглед напред - към бъдещето на своята родна Унгария. \nНа добър път! ----------------     \n", "date": "2018.04.11", "title": "Орбан - новият унгарски герой"}
{"url": "http://www.duma.bg/node/164584", "text": "\n- Госпожо Радкова, вълнувате ли се за предстоящия концерт? Всъщност преди една година пяхте с Горан Брегович и \"Биело дугме\" в същата зала, но сега представяте новия му албум \"Три писма от Сараево\".  \n- В България, пред българска публика най-много се вълнувам, защото тук си ме гледат \"нашите хора\". Много се разчувствам, когато запея, трогват ме и ме разплакват аплодисментите на моите сънародници. Много се радвам, че сме в София. Миналата година с \"Биело дугме\" със сестра ми участвахме като беквокалистки, а през останалото време сме солистки в Оркестъра за сватби и погребения. \"Биело дугме\" го усещам като по-разтоварваща музика. Песните им са много красиви, през годините Горан постоянно черпи от тях и прави нови аранжименти. В сегашния си албум иска да покаже, че музиката е най-добрият посланик и свързва три религии - християнска, мюсюлманска и еврейска, на три цигулки. Започваме с една бавна, доста драматична песен - \"Война\", която е от диска \"Ъндърграунд\". Със симфоничен оркестър \"Три писма от Сараево\" звучи много по-мащабно, с голям професионализъм. Иначе малкият състав на Оркестъра за сватби и погребения от 10 души е най-пътуващият - главната причина е живата и весела музика, която много хора искат да чуят, защото отиват на концерт, за да се разтоварят, да забравят всекидневието и да се повеселят.  \n- Къде сте изпълнявали досега \"Три писма от Сараево\"? \n- Представихме албума първо в катедралата \"Сен Дени\" в Париж с френски симфоничен оркестър, беше грандиозно. Също в Будапеща, Брюксел, Санкт Петербург и др. След София ще го представим в още няколко града. Имахме много дълго турне от 8 концерта през февруари в най-големите градове и зали в Италия, след това в още няколко държави, 7 концерта във Франция, 2 в Париж, където бяхме в малко по-съкратен състав. Горан е много комбинативен. Но \"Три писма от Сараево\" звучи най-красиво със симфоничен оркестър. По два дни предварително репетираме, в София на 11 и 12 април ще имаме репетиции със Софийската филхармония и на 13-и е концертът. \n- Минали са 23 години от първата ви среща с Горан Брегович. Как се запознахте с него? И предполагахте ли, че така ще се развие вашето творческо сътрудничество? \n- Бях в период по майчинство. Съобщиха ни, че ще пеем импровизации за един сръбски композитор. Отидохме 12 певици от ансамбъл \"Филип Кутев\" и аз бях сред избраните. Но никога не съм вярвала, че нашето сътрудничество с Горан ще продължи толкова дълго, това е, както се казва, четвърт живот. Не съм си и представяла... Но вярвам, че има предначертани неща за всеки човек. Мисля си, че съм родена да правя изкуство на сцената и да раздавам от гласа и душата си на хората. \n- Били сте заедно и в напрегнати, и в щастливи, триумфални моменти - що за човек е Горан Брегович?  \n- Голям организатор, роден за лидер. Тъй като твърде добре се познаваме в годините, в повечето случаи само като се погледнем в очите и разбираме какво е състоянието на другия. Силно емоционален и търпелив е, максимално се раздава на сцената, изисква го и от нас. Затова работата ни върви успешно толкова години. \n- Какви са по народност другите музиканти в оркестъра? И на колко езика пеете? \n- На много езици сме пели - арабски, цигански, турски, сръбски, еврейски, испански, италиански... По принцип наизустяваме текстовете. Но научихме сръбски по неволя - за да се разбираме с колегите и с него. Всички в оркестъра са сърби, има един македонец и ние двете. \n- Какво е отношението на Горан Брегович към българската музика? \n- Много я харесва. Той практикува така: за записите на дисковете си през годините кани хора от различни държави, които изпълняват негова песен. След това всички научаваме песните, той разпределя кой кои ще пее - между мен, сестра ми и Мухарем Реджепи. И на концертите ги изпълняваме ние. Сега в диска аз пея еврейската песен, а Даниела - двете испански. И Горан винаги казва: \"Много добре ми звучат във ваше изпълнение.\" Харесват му българските гласове, които звучат автентично, неподправено, обожава нашето гърлено пеене. Напоследък при всяко представяне той обявява: \"Това са моите две певици българки.\" И понякога ние получаваме по-силните аплодисменти. Изнасяме по 100-120 концерта годишно, най-много във Франция и Италия. Предстоят ни изяви в Мексико и Сантяго Чили, през октомври ще бъдем в Канада и Америка с \"Три писма от Сараево\".  \n- С какво вие спечелихте този човек с много високи изисквания към себе си и към хората, с които работи? Доста певици минаха през оркестъра му в годините, но само вие с Даниела се задържахте с него. \n- На първо място с гласа и след това с високата отговорност и изпълнителност - качества, които са възпитани у нас от деца. И с почтеността. Мисля, че ние, българите, се различаваме от някои народи с това, че сме по-скромни, по-благодарни. И той оценява всичко това. \n- Излизате на сцената с много красиви български носии. \n- Моята е тракийска - харесвам ги най-много, нищо, че сме севернячки. Ние сме от Градище, но град Левски ни удостои преди няколко години с много ценна награда - подариха ни ключа на града. От нашия край няма толкова популярни хора, които да разнасят славата на България по света. Уших си и нова тракийска носия, а сестра ми първо беше с трънска, сега е със самоковска. Имаме от баба си много красиви стари носии, които обаче са доста тежки. Тези, с които пеем, са осъвременени, олекотени, тъй като са сценични костюми и трябва да издържим с тях поне три часа. Носим ги винаги в ръчния багаж, за да не се изгубят, затова трябва да са удобни и за пренасяне. На един концерт за годишнина на ГУМ в Москва бяха поканили манекени, с които са работили през годините, сред тях и японки - те особено много се възхищаваха на нашите облекла. Всички им се възхищават, защото са много цветни и красиви.  \n- Това, че сестра ви е винаги с вас, облекчава ли натовареното ви всекидневие, постоянните пътувания, интензивната концертна програма? \n- Категорично облекчава. Не само, че не съм сама, а с времето и с практиката през годините с други певици в големи и малки състави преди Горан и след това, съм се убедила, че е най-добре да си с роднина. Защото можеш да си споделиш всичко. А и още от дете съм чувала, че в спорта и в изкуството завистта е най-голяма. Това, че сме заедно със сестра ми, много ядове ни спестява. \n- След като сте обиколили целия свят, какво е усещането ви - публиката на Балканите по-темпераментно и възторжено ли ви посреща? Или навсякъде е същата еуфория? \n- На Балканите публиката е гореща, но не по-слаб е възторгът в Мексико, уникални са. Прави ми впечатление, че са много добри и чистосърдечни, открити хора. \n- Винаги на концертите изпълнявате \"Вечерай, Радо\". Ваш избор ли е или на Горан Брегович да се представят българките с тази песен? \n- Негов избор е. В началото той искаше да започваме концертите с една-две български песни и да ги завършваме с една. След много песни, които сме изпълнявали, той си избра тази. Вероятно му звучи по-космополитно - като песните от Родопите. Ние със сестра ми я пеем една идея по-бавно, издължаваме някои моменти, за да звучи по-драматично. \n На стр. 19 \n- А кои са другите ваши любими български народни песни? \n- Много песни харесвам, но една от тях е \"Сестра брата кани на вечеря\". Преди 15-ина години си записах един диск, който не съм издала, със синбеци и плейбеци на любими мои песни. Когато се съберем на големи събития и има диджей, пускам диска и ги пеем. Много обичам и тракийските \"Женала е дюлбер Яна\", \"Притури са планината\", по принцип малко повече ми допадат бавните песни, по-трудни са за изпълнение, но повече ми лежат на гласа. И обожавам да играя хора, особено тракийските. \n- Тази година е двойно юбилейна за вас - 30 години на сцена и 50 години от рождението ви. По какъв начин смятате да ги отбележите - може би с албум или с концерт? \n- Няма да имам време... Зная програмата си до края на годината и за началото на следващата. Сигурно ще ги отбележа с голямо тържество с приятели и роднини - заслужила съм си го. Няма да е на датата, защото съм много заета през август. Най-вероятно ще е през септември, дано имам възможност да се прибера в някой уикенд. Но ще намеря време да полеем празника и да изпея на моите хора няколко песни. За албум... нямам спонсори. Иначе албумът ми е готов от 15 години, както ви казах, с 13 мои любими песни. Записани са в студио, съвсем професионално. Но един ден ще се случи и това, ала с това високо темпо на работа... Напоследък забелязвам, че отново започнаха да се издават плочи - дъщеря ми дори смята да си купи грамофон. В Париж продаваха новия албум на Горан на плоча. Имаме един фен - Мирослав, младо момче, IT специалист, който ни следва на много концерти по света и винаги е на първите редове. В Париж си е купил албума на плоча и се е снимал с него. Беше си взел билети за пет поредни наши концерта в Италия. Учудвам се и се радвам, че има такива хора, че това може да представлява удоволствие за един млад човек. \n- Въпреки вашата пословична скромност, известно е, че имате стойностни отличия за таланта и творчеството си. Цените ли наградите? \n- Радвам се на наградите - това е вид признателност, но минава и заминава. В днешното интензивно всекидневие кой ти помни, че съм получила награда... Но появя ли се на сцената и ми чуят гласа, мисля, че това повече се запомня, отколкото предметната награда. \n- Наред с шеметната ви кариера, успяхте да създадете хубаво семейство и прекрасна дъщеря. Къде го намерихте този любящ и всеотдаен съпруг? \n- От значение са и двамата в семейството - той и аз. Попаднах на скромен и добър човек, от добро семейство. С компромиси, търпение и разбирателство постигнахме всичко. Неговата добрина спомогна, а от моя страна - много съм контролирала нещата и за възпитанието и образованието на Маргарет. Аз съм водещата фигура в семейството. И това изобщо не беше проблем за съпруга ми. Любовта му към изкуството е голяма и постоянно съм усещала неговата гордост, че има жена певица. Много е важно човек да не се възгордява и да не се мисли повече от каквото е. А с добри хора се живее хубаво. \n- Маргарет завършва архитектура. Не я ли насочвахте към пеенето?  \n- Маргарет пее хубаво, но не пожела да се занимава по-сериозно с това. В училището редовно участваше с рецитации, програми, като водеща, много артистична натура е. Имаше един период на колебание дали да кандидатства актьорско майсторство. Но аз, като всички хора на изкуството, които не желаят децата им да се посветят на него, не я посъветвах. Защото аз съм творец на сцената и певица, но по друг начин протича животът ми с Горан Брегович. Докато артистите много работят, репетират, но не може винаги да имат главни роли, а всеки мечтае за главни роли. Тя е умно дете и може да върши много неща. Смятам, че ще намери своето място. Много се радвам, че остана в България. През юли заминава за два месеца по програмата \"Еразъм\" в Барселона. Ще представя произведения на изкуството в тяхна голяма и много известна галерия. Догодина е последна година архитектура, междувременно работи - за да се чувствала по-самостоятелна. Започна да преподава английски на малки деца в частна школа. Дава уроци и в къщи. Радва ме много, че е толкова работлива. Не ми иска и стотинка. Няма такова дете! \nС дъщеря си Маргарет \nСъс сестра си Даниела Снимки Личен архив   \n", "date": "2018.04.11", "title": " С добри хора се живее хубаво "}
