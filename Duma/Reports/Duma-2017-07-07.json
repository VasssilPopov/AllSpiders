{"url": "http://duma.bg/node/148854", "text": "За символичен протест на 7 юли срещу насилието над медици призовават от Българския лекарски съюз. На 7 юли медиците ще носят синя панделка с надпис \"НЕ НА НАСИЛИЕТО\" в израз на съпричастност към лекарите, пострадали от пациенти или техни близки. Инициативата е израз на негодувание срещу позорното поведение на извършителите на престъпленията, уточняват от гилдията. До нея се стигна след зачестилите напоследък случаи на агресия срещу медицински лица. \n\"Тези актове на насилие излязоха извън контрол и придобиха измерения, които са категорично неприемливи за правова и цивилизована държава. Сегашното положение на мафиотски инквизиции и насилие не е здравословно за нацията ни и е наш дълг, като лекари, като хора, да се обединим и да положим всички усилия, за да предотвратим недопустимото и грозно посегателство срещу медицинското съсловие\", гласи призивът за символичния протест. \nОт съсловната организация обясняват, че са провокирани от безочливото нападение над медицинско лице в болница \"Шейново\". ДУМА припомня, че преди дни баща на новородено бебе преби лекар акушер-гинеколог, защото искаше да вземе плацентата на детето си. \"Тежкият побой над д-р Албена Гагова, всепризнат АГ специалист и уважаван медик, е поредният израз на осъдително и недопустимо поведение към медик\", пишат от БЛС.   \n", "date": "2017.07.07", "title": "Лекарите слагат синя панделка срещу насилието"}
{"url": "http://duma.bg/node/148855", "text": "Кандидатпрезидентската кампания на Цецка Цачева е струвала на ГЕРБ 1 714 787 лв. Това става ясно от доклад на Сметната палата за одита за съответствие на декларираните приходи и разходи по вота за \"Дондуков\" 2. Разходите на Румен Радев са били 878 743 лв., на Трайчо Трайков - 817 000 лв., а на Ивайло Калфин - 573 000 лв. Разходите на партията на Веселин Марешки са малко над 200 хил. лв., а \"Обединени патриоти - НФСБ, АТАКА и ВМРО\" са изхарчили 449 960 лв. Общият размер на разходите за предизборната кампания е 5 210 643 лв. \nОбект на проверка са били 2 партии, 4 коалиции и 5 инициативни комитета. Общите им приходи за кампанията са 5 212 362 лв., 2166 физически лица са дарили 1 194 118 лв. На извадков принцип 480 физически лица са препитани за потвърждаване на направените от тях дарения за кандидатите за президент. \nНе са установени допуснати нарушения на Изборния кодекс от 5 одитирани участника в изборите - 2 партии, 2 коалиции и 1 инициативен комитет. Всички участници в изборите са спазили изискванията за общия размер на финансиране и за това приходите и разходите над 1000 лв. да се получават по банков път. Всички са представили в срок отчетите си за приходите, разходите и поетите задължения за плащане в предизборната кампания. \nУчастниците в предизборната надпревара са платили над 277 хил. за медийни пакети.   \n", "date": "2017.07.07", "title": " Провалилата се Цачева струвала на ГЕРБ над 1,7 млн. лева"}
{"url": "http://duma.bg/node/148856", "text": "Едно от решенията на проблема с получаването на неизплатените заплати е работниците да са на първо място, сред тези, чийто вземания трябва да бъдат удовлетворени. Това заяви зам.-председателят на \"БСП за България\" Крум Зарков при разискванията по доклада на Временната комисия за неизплатените заплати. Той припомни, че във фонда за гарантиране на вземанията на работници и служители има над 250 млн. лв., но само 2 млн. лв. са изплатени на работници през м.г. Решение, което комисията не е приела, е да се даде възможност работниците, както други длъжници на предприятието, да поискат отваряне на процедура по несъстоятелност пред компетентния съд. Предложенията ще бъдат внесени като ЗИД на търговския закон. \nЗарков обясни, че от БСП поискали временната комисия, за да се акцентира на проблема и да се намерят решения. \"Основно два случая работодатели не плащат. В единия бизнесът им върви, но не плащат заплати по различни причини, в другия -  работодатели срещат трудности в своя бизнес и не могат да изплащат заплатите. За тях е създаден и специален фонд, има и специална процедура\", припомни Зарков. По думите му в осемте групи проблеми, идентифицирани от комисията, се вижда, че по-голямата част от случаите на неизплатени заплати засягат именно втория тип. \"На този проблем комисията даде начало на решение - увеличаваме правомощията на Инспекцията по труда, даваме различни гаранции, с които да се контролират тези некоректни работодатели\", подчерта Зарков. Той уточни, че дали тези законови промени ще проработят, зависи от волята на изпълнителната власт. \nПрез двата месеца от работата на Временна комисия за неизплатените заплати не беше изплатен нито 1 лв. на работник, който си чака възнаграждението, каза омбудсманът на Република България Мая Манолова по време на брифинг в Народното събрание. Отворени са случаите за Дупница, за Ветрен, за русенската корабостроителница, за фирмата за чистота във Видин. Манолова заяви, че получила подкрепа от Бойко Борисов за всички предложения, които направила за решаване на случаите с неизплатените заплати.   \n", "date": "2017.07.07", "title": " Работниците да бъдат на първо място при вземанията настоява БСП  "}
{"url": "http://duma.bg/node/148857", "text": "БСП поиска оставката на Бетина Жотева от СЕМ заради заплахата й към журналистката Къдринка Къдринова. Това стана в НС при дебатите за доклада на регулаторния орган за миналата година. Припомняме, че скандалът се разрази на заседание на парламентарната комисия за медии и култура. Тогава на въпрос на Къдринова за Радио България Жотева отговаря: \"Ако си отворите устата още веднъж за мен, ще видиш какво става\". Социалистите припомниха, че България е на последите места по свобода на словото и издигнаха в пленарната зала снимки на Жотева с надпис \"Бетина, иди си!\" и завикаха \"Оставка\". \nОчаквах от Жотева, като интелигентна жена, отдавна да ни е освободила от ангажимента да разискваме този случай, като напусне СЕМ, заяви депутатът от \"БСП за България\" проф. Стефан Данаилов. \"Скъпи колеги от ГЕРБ, как бихте реагирали, ако с думите на Жотева беше отговорил предложения от БСП за СЕМ Иво Атанасов, в комисия? Кажете си честно какво щеше да бъде вашето поведение? Щяхте да ни наричате \"мръсни комунисти\" и какво ли още не\", обърна се той към управляващите.  \n\"Не искам СЕМ да изчезне от хоризонта. Искам друг СЕМ и Бетина Жотева да не е в него\", заяви Александър Симов от парламентарната трибуна. \"Това е най-голямата морална криза, през която СЕМ минава и то безуспешно и некадърно. Това не е поведение на регулатор. Това е поведение на комендант в концлагер. Така се говори на концлагеристи, но не и на журналисти\", възмути се той. \"Имаме регулатор, който се държа като цензор и който в продължение на дни обикаляше телевизиите, за да ни обяснява как Жотева е жертва на висша хибридна атака. Когато говорим, че България пада в класациите на свободата на словото, трябва да попитаме такива като нея дават ли си сметка за своята отговорност\", подчерта Симов. \nСЕМ загуби своята обществена легитимност както сред журналистическата гилдия, така и сред българската общност, обобщи Елена Йончева. \"Проблемът е много по-голям от казуса \"Жотева\". Три журналистически организации излязоха с декларации по този повод - СБЖ, АЕЖ и Съюзът на издателите в България. В тях се посочва, че поведението на член на СЕМ е неприемливо и в разрез на основните принципи на журналистическата етика и свободата на словото\", припомни тя. Според нея заплахите, изречени от член на независим регулатор, се явяват форма на институционален натиск.  \n Главчев обаче й изключи микрофона. Това предизвика недоволството на социалистите. Зам.-председателят на ПГ на \"БСП за България\" Драгомир Стойнев се възпротиви на отнемането на думата на Йончева и поиска да се изкаже. Председателят на НС Димитър Главчев обаче не му я даде и го изгони от залата. В знак на протест всички депутати от \"БСП за България\" напуснаха парламентарната зала.   \n", "date": "2017.07.07", "title": "Левицата поиска оставката на Бетина Жотева "}
{"url": "http://duma.bg/node/148859", "text": "Всяка година на работещите в България не се изплащат между 30 и 90 милиона лева. Това сочат данните на Инспекцията по труда, които бяха оповестени пред депутатите, които изслушаха отчета на работещата два месеца временна парламентарна комисия за неизплатените заплати. \nРаботниците трябва да са на първо място по отношение на вземанията, обяви от парламентарната трибуна зам.-председателят на ПГ на \"БСП за България\" Крум Зарков. Той съобщи, че във фонда за гарантиране на вземанията на работници и служители има над 250 млн. лв., но само 2 млн. лв. са им дадени през миналата година. \nПрез двата месеца от работата на временната комисия не е даден нито един лев на работник, който си чака възнаграждението, на свой ред оповести националният омбудсман Мая Манолова.      \n", "date": "2017.07.07", "title": "До 90 млн. лв. годишно са неизплатените заплати "}
{"url": "http://duma.bg/node/148847", "text": "Русия е изпратила нота до Министерството на външните работи на България с настояването за разследването на случай на вандализъм срещу паметника на Съветската армия в София. Това обяви говорителят на руското външно министерство Мария Захарова, цитирана от ТАСС. Посолството им в София настоява освен проверката, виновните да бъдат привлечени към отговорност, както и да бъдат предприети действия за привеждане на мемориала в ред. ДУМА припомня, че мемориалът отново бе издраскан от вандали - този път имаше надпис с червена боя, че БКП са терористи. \nОчакваме официалните български власти да предприемат мерки за недопускане в бъдеще на вандализъм срещу паметници от общата история на Русия и България. Формата на оскверняване показва незаконния характер на действията, ниския морал и културно равнище на хората, които са сторили всичко това\", добавя Захарова. По думите й вътрешнополитическите разногласия, които съществуват в страната членка на ЕС и НАТО, трябва да бъдат предмет на обществен дебат, а не на хулигански актове. Казвам това, защото на тези паметници имаше надписи, които свидетелстват за някои вътрешни политически борби, конкуренция в тази страна, обяснява Захарова.   \n", "date": "2017.07.07", "title": "Русия с нота заради паметника на Съветската армия"}
{"url": "http://duma.bg/node/148848", "text": "Точно 660 156 швейцарски франка или близо 1,2 млн. лв. са похарчени за изработването на сайт и обучение на около 350 полицаи за работа с деца. Това се разбира от писмен отговор на вътрешния министър Валентин Радев на депутатски въпрос. Парите са отпуснати по проект \"Подобряване закрилата на детето и превенция на детската престъпност\", финансиран от Българо-швейцарската програма за сътрудничество. Общият бюджет на проекта е 760 хиляди швейцарски франка. \nСтраницата е изработена от ученици от Професионалната гимназия по електротехника и автоматика в София. С парите по проекта е разработен и Наръчник за полицейските служители, работещи с деца. Проведени са шест обучения за работа с деца на общо 240 служители на МВР. Разработена е и Автоматизирана информационна система за противодействие на детската престъпност и закрила на детето, както и са доставени компютърни конфигурации и сървъри за нейната поддръжка, отчита Радев. \nСистемата позволява обобщение на данните за деца, които са извършвали престъпления и са установени от органите на МВР, а също така и на децата, станали жертви на престъпления. Обучени са 92 служители на МВР, които могат да работят с въпросната система. Разработени са и отпечатани брошури за превенция на учениците срещу употреба на наркотици, алкохол и цигари. От отговора на вътрешния министър не се разбира дали ръководството на ведомството смята постигнатите резултати по проекта за удовлетворителни, особено на фона на растящата агресия сред учениците.   \n", "date": "2017.07.07", "title": "МВР дало над 1 млн. лева за сайт"}
{"url": "http://duma.bg/node/148849", "text": "С песента \"Върви, народе възродени!\" пред общината и преди началото на сесията на Столичния общински съвет протестиращи настояха паметникът \"1300 години България\" да бъде съхранен. Гражданите определиха като варварско събарянето на монумента пред НДК. Не трябва с лека ръка да заличаваме историята си, категорични са недоволните. Чрез събарянето на паметника, Столична община иска да заличи следите от години наред безстопанственост, на която са подложили този монумент, обясни пред ДУМА арх. Тодор Булев. Друг от протестиращите обясни, че е много лесно да се руши, но трудно ще се изгради подобен монумент с такива мащаби у нас. Гражданите твърдят, че се спекулира с информацията, че паметникът бил без Акт-16. В София има много други сгради, сторени в последните години, без разрешително за ползване, но Столична община не ги е обявила за опасни, а хората и до днес продължават да живеят в тях, при все, че София е земетръсна зона. \nМалко по-късно, в началото на заседанието на Столичния общински съвет, представителите на групата общински съветници от БСП ЛЯВА БЪЛГАРИЯ прочетоха протестна декларация срещу разрушаването на \"1300 години България\". Станахме свидетели на безпрецедентните действия по разрушаването на паметника \"1300 години България\", заявиха социалистите. Кметът на София публично заяви, че \"решението е за демонтаж на скулптурната композиция на паметника и премахване на цялата тежко компрометирана конструкция от бетон и метал\", цитираха те. От БСП са категорични, че това твърдение не е вярно, а предприетите действия са незаконни. \nРешение на СОС №842 от 18.12.2014 г., на което се позовава г-жа Фандъкова, касае само и единствено демонтажа, преместването и предаването за временно съхранение в Музея за история на София на художествените скулптурни елементи. На какво основание г-жа Фандъкова е възложила пълното разрушаване на монумента, питат от БСП. Според техни експерти в решението на СОС липсва диспозитив за премахване на цялостната конструкция на паметника. \n\"Г-жо Фандъкова, искате ли да бъдете запомнена като кметът, който е разрушил, при това незаконно, символ на 13-вековната история на България - дълга, трудна, претърпяла много тежки моменти, но оцеляла и устояла на всевъзможни набези?\", питат социалистите. От левицата настояха до изясняване на правното основание за действията на Столична община, да бъдат преустановени всички дейности по унищожаването на паметника. \nЗаконите на Република България важат за всички, дори и за управляващите, се подчертава в декларацията на БСП. Социалистите се надяват, че органите и институциите, които гарантират законността и държавността, ще изпълнят дълга си и ще се сезират според компетентността си. сн. Емилия Костадинова   \n", "date": "2017.07.07", "title": " Протестиращи защитаваха монумента \"1300 години България\" пред общината "}
{"url": "http://duma.bg/node/148850", "text": "Премиерът Борисов е наредил на подопечните си хора в ГЕРБ да не коментират публично повече междуличностни нападки, обяви в телевизионно интервю депутатът Маноил Манев. Той добави, че бил упълномощен от лидера на партията да съобщи това. \"ГЕРБ и нейните представители не коментираме личностни нападки, жълтини и неща, които нямат отношение към страната. Ние се занимаваме с политики и няма да коментираме неща, казани след изтърване на нечии нерви\", цитира той партийната повеля и отново натърти, че Бойко Борисов го е помолил да го каже в ефир. Манев от ГЕРБ и Жельо Бойчев от БСП дискутираха комисията \"Грипен\", която от два дни работи. ДУМА напомня, че за създаването на комисията лично лобира шефът на ПГ на ГЕРБ Цветан Цветанов, който се оказа, че имал предпочитания за закупуване на стар изтребител Ф-16. \n \"Никъде не е споменавано името на г-н Румен Радев, от който и да е представител на ГЕРБ, по темата с изтребителите, единствено от БСП му споменаха името\", оправда се Манев. \"Лично г-н Цветанов си позволи да обвини г-н Радев, прозвучаха много тежки думи. Мислите ли, че г-н Цветанов си позволява да говори против Радев, без да го е съгласувал с Борисов, разигравали са един театър. Партия ГЕРБ криволичи, променя си позицията\", не му остава длъжен Бойчев. \n  \n    \n", "date": "2017.07.07", "title": "Без междуличностни нападки, наредил Борисов на ГЕРБ"}
{"url": "http://duma.bg/node/148851", "text": "Крайно време е някои политици да се разделят с максимата \"Държавата, това съм аз\", Цветан Цветанов не е държавата. Това написа вицепрезидентът Илияна Йотова в официалния си профил в социалните мрежи. \"Нашата дума с президента Румен Радев беше, че в нашия мандат, не искаме да водим война с нито една институция. Тези 6 месеца ясно показват, че можем да говорим с всички, да има диалог. После г-н Цветанов реши да поведе война с президента по някакви си негови причини\", заявява Йотова. \n\"Моята преценка е, че това е война с половин лице, защото г-н Борисов демонстрира друго поведение. Декларативно показа, че очевидно не е в този отбор, който е решил да води войната с президентската институция. И аз съм много обнадеждена от разговора, който проведоха двамата лидери - президентът Радев и министър-председателят Бойко Борисов\", обяснява в статуса си тя. \"Не знам дали когато споменаваме това понятие, \"война между институциите\", даваме ли си сметка колко силно звучи това и как отеква в обществото, за една държава, която претендира да е европейска?\", пише вицепрезидентът Йотова.     \n", "date": "2017.07.07", "title": "Цветанов не е държавата"}
{"url": "http://duma.bg/node/148852", "text": "БСП призова Бойко Борисов да не разпалва войната с президента Румен Радев. Законът за отбраната и въоръжените сили, предложен от ГЕРБ, представлява нова атака срещу държавния глава, заяви вчера от трибуната на НС Корнелия Нинова при дебатите на първо четене за промените в Закона за отбраната и въоръжените сили. Със законопроекта се предлага военните, предложени за удостояване с висши офицерски звания, да бъдат изслушвани в парламентарната комисия по отбрана на офицерите. Според вносителите това щяло да издигне формалния им авторитет, без да повлиява върху решението на МС. И чак тогава президентът може да издаде указ за получаване на званието. \n\"Законът е кух. Той е вмешателство в правомощията на държавния глава и е грубо нарушение на разделението на властите. Документът не поражда правни последици, но е размахване на пръст към президентската институция, заобикаля Конституцията и я нарушава. В основния закон на държавата пише, че президентът назначава и освобождава висшия команден състав на въоръжените сили и удостоява с висши военни звания по предложение на МС\" припомни Нинова. По думите й с предложения закон се допълва Конституцията, защото държавният глава ще може да издаде указа едва след задължително изслушване на кандидатите в комисията. \n\"В самите мотиви сте записали, че законът няма да повлиява на решенията на МС и на президента. Тогава защо го правите? Няма да има правни последствия, но приемаме специален закон за това\", обърна се Нинова към мнозинството. Тя напомни, че и сега правилникът на НС дава право да бъдат изслушани офицерите. \"Ако искате прозрачност, никой не ви пречи да ги поканите и да ги изслушате. Не, трябва специален закон, за да кажем на президента да внимава!\", възмути се лидерът на БСП. \n\"Спрете с тази война с президента Радев. Спрете с всеки свои акт да разпалвате противопоставяне между институциите, защото това е вредно за държавността. Отсреща ви не стои Плевнелиев, призова Нинова. Тя цитира реплика на Цветан Цветанов, който настоя преди дни да не се забива клин между него и Бойко Борисов. \"Клин няма. Те действат заедно. Не се опитвайте да опитомявате президента Радев. Няма да успеете. Ще се провалите, но проваляйки се в тази лична битка, ще съсипете държавата\", обобщи Нинова. Тя предупреди, че ако законът, с който се допълва Конституционен текст, БСП ще внесе жалба в Конституционния съд. \nНезависимо от предупрежденията на БСП, законопроектът беше приет с 94 гласа \"за\". Против бяха 68, а 17 се въздържаха. \n\"Преди повече от четвърт век деполитизирахме Българската армия. Виждам опити за връщане към обратния процес\", коментира президентът Румен Радев от Варшава. Той предупреди, че съществува риск реализирането на законовите промени да отслаби президентската институция.  \nснимка БГНЕС Промените са абсолютно ненужни, категорични са социалистите Промените в Закона за отбраната и въоръжените сили са абсолютно безсмислено действие от страна на управляващите, защото няма нужда от него, заяви депутатът от \"БСП за България\" Филип Попов. Той припомни, че вече има такъв и той се нарича Правилник за дейността на НС, в който има текст по отношение на това, което се предлага. \"В същото време се опитвате през закон да уредите нещо, което е уредено и е логиката ни. За какво го правите? Ненужен удар във въздуха е през закон да направите една седянка. Като искате да се опознавате, офицерите да дойдат в комисията в парламента\", обърна се Попов към управляващите. \nПромените в Закона за отбраната и въоръжените сили за постоянния секретар на отбраната са направени за определен човек, заяви депутатът от левицата Славчо Велков. По думите му в предложението пише, че подборът на кандидат се извършва от комисия, след това при утвърждаване на доклада й военният министър изпраща предложението на премиера. Велков припомни, че на 31 май със своя заповед Красимир Каракачанов възлага да се извърши подбор за назначаване на длъжността \"постоянен секретар\" и посочва кои служители могат да кандидатстват. \"От ГЕРБ се опитват да подведат депутатите. В заповедта на министъра на отбраната е написано, че в срок до 10 юни зам.-министърът на отбраната Атанас Запрянов е бил задължен да представи доклад с мотивирано предложение за назначаване на държавен служител на длъжността постоянен секретар на отбраната. Т.е. преди един месец зам.-министърът на отбраната е представил доклад на министъра, а вие искате сега да гласуваме промени в закона\", възмути се Велков. \n    \n", "date": "2017.07.07", "title": "БСП прeдупреди ГЕРБ да не разпалват война с президента "}
{"url": "http://duma.bg/node/148853", "text": "Идната седмица ще започне да работи електронната платформа на МЗ за поръчка на лекарства за болниците, обяви министърът на здравеопазването Николай Петров на блицконтрола в парламентарната здравна комисия. Ще бъдат класирани 5 доставчици, а не както бе първоначалната идея по двама. Очаква се да бъдат спестени 10 до 20% от парите за лекарства за болниците. Министърът разказа за драстични разлики в цените на едни и същи лекарства, купувани от различни болници. Болници, в които са купувани лекарства на прекалено високи цени, ще бъдат санкционирани. \"Слободията свърши!\", отсече Петров. Той апелира към директорите на областните болници да преразгледат всички договори, които са сключвани, и да търсят възможно най-ефективния начин за разходване на средства. \nЩе се стремим да не преиграваме с голям спешен център в малко населено място, ще гледаме повече пари да инвестираме в оборудване и по-малко в сграден фонд, отговори Петров на депутата от БСП Георги Йорданов. Проектът се забавил, защото няма анализ, който трябвало да направят в Националвия център за обществено здраве и анализи. Петров се закани, че ще има уволнения. \nДо края на 2018 г. се очаква да влезе в сила електронното здравно досие. Петров каза, че още при първата си среща като министър с бившия шеф на НЗОК, д-р Глинка Комитов му казал, че иска да се оттегли от поста. Той е експерт и ще го поканя да работи в МЗ, каза министърът. В момента се изчаква по закон да минат 3 месеца от напускането на зам.-министрите д-р Мирослав Ненков и Лидия Нейчева, за да влязат в Надзорния съвет на НЗОК. \nЩе направя всичко възможно да изпълня обещанието си за диференцирани лимити на болниците, увери Петров. Министърът подчерта, че и пакетът за спешна помощ е непълен, а и е необходимо да бъде регламентирано кой и къде прави изследванията, кой плаща за високотехнологичните дейности. \nПоех ангажимент за проектни варианти за детска болница и ще изберем един от тях, каза Петров в отговор на въпрос на проф. Георги Михайлов от БСП за възможността да се започне работа.   \n", "date": "2017.07.07", "title": "Здравният министър твърди, че слободията свършила"}
{"url": "http://duma.bg/node/148864", "text": "В патова ситуация изпаднаха журналистите от шуменския сайт topnovini.bg след смъртта на собственика им Николай Йонков, който почина на 20 юни. Десет дни колегите продължили да работят без промени, но на 1 юли 2017 г. наследниците на Йонков им съобщават чрез главния редактор Мустафа Мустафов, че преустановяват работата на сайта. Достъпът до редакцията е ограничен с два катинара. В открито писмо журналистите сезират премиера, социалния министър, националния омбудсман и колеги за ситуацията, в която са попаднали. \nАкаунтите на журналистите за публикации също са блокирани. \"Парадоксалното в случая е, че наследниците не могат да ни освободят, а ние не можем и да напуснем доброволно. Същото се случи и с колегите от редакцията в Русе. Всичките 35 репортери от цяла България, работещи в сайта Topnovini.bg, сме в неведение какво се случва. Заплатите ни закъсняват, социалните ни осигуровки не са плащани с години. Не можем да ползваме отпуск или болничен, не можем да си прекратим трудовите взаимоотношения нито по тяхно, нито по наше желание, тъй като в момента наследниците не са предприели решение за приемане на наследство или отказ от такова\", описват проблемите си колегите. Служител на сайта се опитал да напусне по собствено желание поради неизплащане на заплата, но от личен състав, който се намира в Русе му отказали. \nЗаради създалата се ситуация, те не могат да ползват и услугите на Дирекция \"Бюро по труда\". Те все още не са наясно кой и в качеството на какъв е ограничил достъпът им до работното ни място. Успели са да си вземат личните вещи в присъствието на упълномощен адвокат и счетоводител. Журналистите се заканиха да сезират и прокуратурата и търсят съдействие и публичност за казуса. \nСайтът функционира от март 2010 г. като регионално информационно издание за Шумен, Разград и Търговище. Само няколко години след създаването си притежава кореспондентска мрежа в 15 града на България. В момента екипът на Topnovini.bg, включващ журналисти, рекламни специалисти и дизайнери, се състои от над 50 души в цялата страна, става ясно от страницата на медията, която все още е достъпна онлайн.   \n", "date": "2017.07.07", "title": " Колеги в патова ситуация, след като почина собственикът им"}
{"url": "http://duma.bg/node/148865", "text": "След протести и размяна на взаимни обвинения в липса на концепция за развитието на Радио България, екипът на програмата и ръководството на БНР най-сетне са на път да изгладят различията. Това стана ясно от провелата се вчера в СБЖ дискусия, посветена на казуса около бъдещето на редакцията. Председателят на дружеството на СБЖ в Радио България Атанас Ценов се похвали, че само преди дни е подписан и колективният трудов договор. По думите му в документа има много позитивен напредък и регулира отношенията на служителите и ръководството. Договорено е дори досегашният 1% за трудов стаж към заплатата да бъде повишен на 1,1%. Тепърва обаче ще се дебатира за кадровата и финансова политика на медията. Езиците, на които излъчва Радио България, остават, евентуално по-натам може да си мисли дори за увеличаването им, добави Ценов. \nПрограмният директор на БНР Марин Минков \"издаде\", че шефът на националното радио Александър Велев е предложил на Ценов да стане главен редактор на медията. Програмата дори става самостоятелна редакция, разкри Минков. На 11 юли на \"Драган Цанков\" 4 ще има нова среща между ръководството на БНР и журналистите от Радио България. Между 17 и 20 този месец ще се проведе и голяма дискусия, посветена на бъдещето на редакцията. Очаква се в нея да участват представители на президентството, на външно министерство, на парламентарната комисия за култура и медии и др. \nМинков опита да оправдае Велев. Генералният директор на БНР само бил анонсирал реформи, но закриване на Радио България нямало, защото липсвало такова решение на Управителния съвет на БНР. Програмният директор се оправда, че промени се налагали, защото \"пари няма\" и върна лентата към 2011 г., когато бюджетът на БНР бил орязан с милиони, а оттогава не е променян. \nДебатът се разгоря и по темата кой е отговорен за концепцията на БНР. Журналисти се обадиха, че за обществените медии е необходим цялостен план и национална стратегия, а не бъдещето на цели програми да зависи от личната концепция или позиция на един или друг директор. \nСветлана Божилова от ФЖМК на СУ \"Св. Климент Охридски\" отбеляза, че е необходим нов устройствен закон, който да регулира медиите, тъй като в настоящия ЗРТ има съществени пропуски, а шефовете на обществени медии често превръщат управителните съвети в \"еднолично държавно ООД\". За законови промени се обяви и членът на СЕМ Иво Атанасов, който изрази съжалението си, че парламентът неглижира дори предложенията на медийния регулатор в тази насока. В залата се чуха и съвети колегите от Радио България да обърнат внимание на техническата поддръжка и програмирането на сайта си, за да могат да генерират повече посещения и така да парират критиките за малка аудитория. \n\"Дебатът по темата е важен. СБЖ ще продължи да следи и организира и други дискусии от обществено значение\", заяви председателят на СБЖ Снежана Тодорова, която бе своеобразен домакин на вчерашната среща. Тя също припомни, че Съюзът вече внесе в Народното събрание няколко предложения за законови промени и призова всеки, който има подобни идеи, да ги представи, за да може проектът им да бъде допълнен.   \n", "date": "2017.07.07", "title": " Радио България и БНР май се разбраха "}
{"url": "http://duma.bg/node/148839", "text": "Сред основните причини за автомобилни катастрофи в България е несъобразената скорост, която е в основата на 50% от произшествията през 2016 г., разкри експертът по пътна безопасност Алекси Стратиев по време на старта на социална инициатива \"Струва ли си?\" с фокус върху безопасното шофиране. Заради неправилни маневри миналата година у нас са загинали 152 души (или 22 на сто). Отнемането на предимство е причинило смъртта на 118 човека (16%). А употребата на алкохол и упойващи вещества е струвало живота на 6 българи (по-малко от 1%). От сблъскването на превозни средства са си отишли от този свят 266 души (37), като това число е съизмеримо с трагичните данни за 265 загинали от самокатастрофа. 114 пешеходци (16%) не са се прибрали по домовете си в резултат на ПТП, 38 са умрелите заради стълкновението на двуколесни превозни средства. \nНарушенията на водачите на МПС от общ характер са 16 659, съобщи Мария Ботева, гл. инспектор в отдел \"Пътна полиция\" към Главна дирекция \"Национална полиция\". 309 728 шофьори са пренебрегнали ограниченията за скоростта, а нередностите, свързани с документи за проверка, са 85 295 броя. Общо 934 731 са сериозните нарушения на ЗДП, разкри Ботева и уточни, че във всяко осмо ПТП в България е загивал човек. \nКлючът към безопасното шофиране е спазването на Закона за движение по пътищата Снимка Емилия КОСТАДИНОВА   \n", "date": "2017.07.07", "title": " 50% от автокатастрофите у нас са заради несъобразена скорост"}
{"url": "http://duma.bg/node/148840", "text": "\"Безхаберното управление на общината продължава. Недопустимо е на входовете и изходите на Перник, където трафикът е най-натоварен, да няма никакво осветление. Това е предпоставка за пътнотранспортни произшествия\". Това заяви вчера лидерът на БСП в Перник Кирил Леонов на заседание на Общинския съвет. Той поиска отговор от кмета на общината Вяра Церовска защо в половината град от т.нар. клон \"Мир\" до моста на кв. \"Димова махала\", от разклона за с. Дивотино до изхода на Перник, посока Мещица, няма улични лампи. Алеите към крепостта \"Кракра\" също са оставени на тъмно, както и част от парка и Алеята на спорта, намираща се непосредствено до Центъра за работа с деца. \n\"Жителите на Перник са ви избрали да осигурите тяхното спокойствие и сигурност, а това, което се случва в момента, е точно обратното. Трябва да си вършим работата, преди да се случват трагедии и инциденти, а не, след като вече сме констатирали това\", възмути се Леонов. \nСлед питане на общинския съветник от \"БСП и коалиция\" Ралица Андреева общината извърши проверка на пътнатa настилка по ул. \"Стримон\", по която има пукнатини и дупки. Улицата е ремонтирана през 2015 г. още е в гаранционен срок и фирмата изпълнител трябва да отстрани възникналите дефекти за своя сметка. Защо администрацията не търси правата си своевременно, а трябва общинските съветници да обиколят всички улици в града, за да бъдат ремонтирани те, попита Андреева.   \n", "date": "2017.07.07", "title": "Пернишките социалисти разкритикуваха кмета за уличното осветление"}
{"url": "http://duma.bg/node/148841", "text": "Финансова подкрепа за трето дете и насърчаване на раждаемостта - това са част от мерките, които предвижда вицепремиерът Валери Симеонов за подобряване на демографската ситуация в страната. Той участва в кръгла маса, посветена на демографията в СУ \"Св. Климент Охридски\". \nСимеонов смята, че държавата трябва да поеме своята отговорност, включително и финансова, ако иска да промени тенденциите в демографията. Това управление иска да промени тенденциите, така че въпрос не само на препоръки и решения, но и въпрос и на финанси, посочи той. На въпрос как ще поощри раждането на трето дете сред българите, Симеонов визира мерки, свързани с поемането на съответните разходи за насърчаване на раждаемостта и визира неограничените опити за инвитро процедури. Предвиждали се и финансови помощи, така че семейството да бъде изцяло облекчено при отглеждането на децата, поемането на таксите за детска градина, съответните помощи за дрехи и учебни помагала. \nСимеонов уточни, че всичко това тепърва предстои да бъде обсъждано с коалиционните им партньори. Вярвам, че ще срещнем разбиране, тъй като броят на семействата с три деца е много малък в България, каза той. \nСимеонов добави, че в момента се изготвя съвместната програма за управлението в периода 2017 -2021 г. Освен мерки за насърчаването на раждаемостта, се предвиждало и облекчаването на възможността на младите семейства да получат жилище срещу нисколихвени кредити. \"Ще работим в посока на привличането на българите от българските диаспори. Това са хората с българско самосъзнание в Македония, Украйна, Молдова, които представляват немалък резерв за възстановяване на ръста на населението\", твърди Симеонов.   \n", "date": "2017.07.07", "title": " Симеонов щял да плаща за трето дете и да привлича българи от чужбина"}
{"url": "http://duma.bg/node/148842", "text": "Списъци за задължителни психопрегледи и тестове за туберкулоза предизвикаха напрежение сред учителите в Русе. Те бяха изготвени по препоръка на Регионалното управление по образование заради наредба на МЗ. В същото време, заради несъгласие с наредбата, се готвят промени и прегледите временно се замразяват. \nСпоред сега действащата Наредба 4 на МЗ 2400 учители от Русенска област подлежат на задължителните прегледи за психично здраве и за туберкулоза, които трябва да бъдат направени до 30 септември. За улеснение още от средата на юни училищата са започнали организация по списък, за да не струпват всички през септември. След като разбират за това, от МОН решават да ги спрат, тъй като има нова ситуация. Реакцията идва едва, когато става ясно, че на места прегледите вървят, а педагозите имат сериозни възражения. От една страна, не смятат за необходимо да се подлагат на подобни прегледи всяка година, а от друга, са възмутени от формулировката, че без подобни документи са опасни за децата. \nГотвените промени в наредбата ще бъдат подложени на обществено обсъждане, преди да бъдат окончателно приети. От МЗ съобщиха, че се надяват да има яснота относно текстовете до началото на новата учебна година.   \n", "date": "2017.07.07", "title": "Задължителните прегледи на учителите предизвикаха напрежение в Русе "}
{"url": "http://duma.bg/node/148843", "text": "Създаването на центрове за върхови научни постижения и за компетентност по оперативната програма \"Наука и образование за интелигентен растеж (ОПНОИР) все повече е под въпрос, нарушени са договорените с ЕС срокове, има риск от забавяне на процедурите и от загуба на пари. Това призна министър Красимир Вълчев пред ресорната комисия в НС. Общо 350 млн. лв. са планирани в програмата за двата вида центрове. \nОсновен препъникамък е изборът на оценители за проектите, подадени от българските учени. След първото забавяне по време на министър Меглена Кунева през 2016 г. и промяната на правилата и сроковете при течащ вече конкурс, бяха подадени 44 проекта, чието оценяване трябваше отдавна да е започнало. Вместо пряк избор на оценители Кунева обяви обществена поръчка за фирма посредник, която да подбере оценяващите срещу 1,8 млн. лв. Но, както ДУМА писа, изискванията за научната компетентност на оценителите бяха твърде ниски, а в края на февруари т.г. се оказа, че нито една от кандидатствалите фирми не е изпълнила условията на поръчката и не е представила доказателства дори за ниската компетентност на предложените оценители. Фирмите са били класирани по точки само по собствените им твърдения за научното ниво на оценителите, които не са се потвърдили при проверка в световните бази данни. По тези причини служебният министър проф. Николай Денков прекрати поръчката и договори с ЕК да се обяви конкурс за индивидуални оценители чрез централното координационно звено в МС. Поставени бяха високи изисквания за научна компетентност, а в този вариант оценяването се оказа два пъти по-евтино от обществената поръчка - само 900 хил. лв. Поканени за участие в конкурса бяха учени от цял свят с помощта на водещи в научното оценяване европейски институции. Кандидатстваха 405 учени от цял свят, които в началото на юни трябваше да бъдат разпределени в оценяващите комисии по науки и да започнат оценяването на проектите. \nСлед встъпването си в длъжност обаче министър Красимир Вълчев не сключи договорите с оценителите, като се позова на това, че италианската фирма \"Прогетти плант\", получила най-много точки в поръчката на Кунева, се е жалвала пред КЗК и комисията е обявила отмяната на поръчката за незаконосъобразна, а МОН още при Денков обжалва това пред ВАС. Според юристи,  договорите с индивидуалните оценители е трябвало да бъдат сключени, независимо от делото във ВАС, а при евентуално връщане на поръчката, тя да бъде прекратена отново на основание \"отпаднала необходимост\". На 22 юни тричленка на ВАС потвърди решението на КЗК, че поръчката е отменена незаконно, въпреки обратната обосновка и на прокурора. В добавка съдът вмени на МОН да сключва договор с получилата най-много точки фирма. МОН не обжалва пред 5-членен състав на ВАС.  \nОт 22 юни досега за две седмици положението не се е променило, се разбра от думите на Вълчев в парламентарната комисия. Напълно е възможно  втората фирма в обществената поръчка, получила само с 4 стотни по-малко точки от първата, да обжалва класирането. При това, по думите на министъра, графикът за изпълнение на дейностите е между \"реалистично амбициозен и нереалистично амбициозен\".  \n               \nИма риск да бъдат загубени европарите за проектите и ЕК да откаже да ги изплати в края на 2018 г., призна министър Красимир Вълчев в ресорната комисия на НС. МОН обмисля вариант за предварително изпълнение на решението на ВАС, т.е. да сключи договор с италианската фирма и тя да започне оценяването на проектите, без да се изчака срокът за обжалване от страна на втората кандидатствала фирма. \nВпрочем, ЕК вече замрази плащането на средства за други проекти от ОПНОИР със сключени договори при Кунева и обяви, че средствата ще бъдат намалени заради нарушени правила. Основна причината е, че бенефициенти по проектите за много милиони са служители на министерството, което едновременно управлява парите. Проф. Денков успя да предоговори с ЕК сумите, върху които ще се наложат санкции, като ги намали до 42 млн. лв. И предложи договорите да бъдат прехвърлени към бенефициенти извън МОН - училища, регионални управления на МОН, вузове. Не е известно има ли движение по този казус. Според медийни публикации, в МОН имало обратна идея - да бъде изваден от министерството управляващият орган на програмата в отделна агенция. Това означава, че  проектите пак ще останат в МОН.    \n    \n", "date": "2017.07.07", "title": " Европарите за наука все повече под въпрос"}
{"url": "http://duma.bg/node/148844", "text": "Столичният общински съвет с гласовете на ГЕРБ, Реформаторски блок и \"Глас Народен\" одобри строежа на 77-метрова сграда на бул. \"България\". Преди два дни комисията по градоустройство одобри проекта, след като два пъти го беше отхвърлила. \nПо време на обсъждането се намериха \"вратички\" и освен искането за разделяне на парцела за сградата на три части, общинските съветници одобриха и издаването на разрешение за строеж на 77-метровата сграда в един от тях. Втората част от решението е била включена от комисията по икономика на вчерашното й заседание. \nЕдинствените, които гласуваха с \"против\" бяха Иво Божков и Марта Георгиева от ДСБ, и независимият съветник Войслав Тодоров. Общинските съветници от БСП се въздържаха при гласуването.     \n", "date": "2017.07.07", "title": "СОС скандално разреши строеж на небостъргач"}
{"url": "http://duma.bg/node/148845", "text": "Полицията в София учи водачите да шофират внимателно с видеоклип на тежки произшествия, станали на територията на столицата. Видеото e компилация от тежки пътни произшествия в София и е публикувано на фейсбук страницата на СДВР. Към него са приложени подробни съвети към гражданите да шофират по-внимателно. Миниклиповете, които са компилирани във видеото, са заснети от камери за видеонаблюдение в столицата, разположени на ключови кръстовища. В много от показаните произшествия участват и пешеходци. \nСпоред статистика на МВР през изминалия летен сезон, в периода от 1 юни до 31 август, в България са били регистрирани над 2200 тежки катастрофи, в които са пострадали близо 3000 души. В повече от 400 от произшествията е бил блъснат пешеходец. Вследствие на тези инциденти през изминалия летен сезон са починали 21 души. \n    \n", "date": "2017.07.07", "title": "Полицията превъзпитава шофьорите с видеоклип"}
{"url": "http://duma.bg/node/148862", "text": "Телевизия \"България он ер\" е решила да насочи внимание към регионалните истории и проблеми в летния сезон. Това ще става в токшоуто \"Директно\", чийто водещ ще е Димитър Абрашев. Предаването ще се излъчва всеки делник от 17,50 и ще показва мненията на граждани и експерти по важни теми, социални проблеми и любопитни тенденции.  \nОт 10 юли кореспондентите на \"Директно\" в страната ще разказват в репортажи човешки истории на хора от различни градове и села в страната, свързани с основната тема на предаването. Целта е зрителите да погледнат на поставените проблеми и през очите на хората извън столицата, в която се взимат най-важните решения за живота на българите, уточняват от телевизията. От 10 юли предаването ще бъде и с нова визия. \n\"В сезона на отпуските важните теми и проблеми не само не почиват, но и по-често се неглижират. Затова, вместо да излезем във ваканция, в \"Директно\" ще бъдем още по-полезни на зрителите и ще отидем по-близо до хората в цялата страна\", коментира водещият Димитър Абрашев.   \n", "date": "2017.07.07", "title": "\"Директно\" ще търси важните регионални проблеми"}
{"url": "http://duma.bg/node/148863", "text": "Шест от най-добрите български ленти, създадени през последните пет години, са включени в Седмицата на новото българско кино, която продължава до 9 юли на Voyo.bg. Платформата за онлайн видео съдържание на \"Бтв Медиа Груп\" е избрала да представи първо комедията \"Живи легенди\" на режисьора Ники Илиев и с участието на Яна Маринова, Георги Кадурин, Любомир Ковачев, Орлин Павлов, Саня Борисова, Димо Алексиев, Стефан Щерев и гост-звездата Микеле Плачидо. В сайта е качен и друг филм на Илиев - \"Чужденецът\". \nДостъпни за феновете на родното кино са също гангстерската комедия \"Пистолет, куфар и три смърдящи варела\" с Влади Въргала, Деян Донков, Асен Блатечки и Ивайло Захариев, екшън комедията \"Корпус за бързо реагиране\" с Мариан Вълев и Диана Любенова, и крими комедията \"Отрова за мишки или как да си направим банка\", която връща времето в първите години на демократичните промени в България. Последното заглавие, което ще се завърти онлайн, е излезлият през 2015 г. \"ХI А\".   \n", "date": "2017.07.07", "title": "voyo.bg посвещава седмица на новото българско кино "}
{"url": "http://duma.bg/node/148846", "text": "Пътната полиция е изпратила миналата година към Националната агенция за приходите около 1 милион документа за неплатени глоби. Това каза началникът на КАТ комисар Бойко Рановски. По думите му след като данните стигнат до приходната агенция, се пристъпва към образуване на изпълнително дело за принудително събиране на парите. \nКоментарът на комисар Рановски беше по повод информацията отпреди дни, че вече при спиране на кола за проверка на пътя невръчени фишове ще се дават и на пътуващите, а не само на шофьора. \nОсновният проблем с електронните фишове е връчването, призна Рановски и посочи, че от 350 хил. издадени електронни фиша, изпратени по пощата, половината се връщат, защото хората не са намерени на адресите. Той обясни, че след връчването на фиша, той влиза в сила и провинилият се има 45 дни да плати. Ако не го направи, данните за дължимите пари се изпращат на НАП. Началникът на пътната полиция каза още, че ако на пътя бъде спрян водач с неплатена, но влязла в сила глоба, пътните полицаи имат право да му отнемат и книжката.   \n", "date": "2017.07.07", "title": "Катаджиите са изпратили в НАП 1 млн. неплатени глоби"}
{"url": "http://duma.bg/node/148861", "text": "- С този президент и аз се чувствам горд. Вече става ясно - и в другите страни забелязаха, че тук вече има нов, силен политик, който много повече държи на своята държава, отколкото всички досега. \n- Цветанов, започнали сте с Борисов да играете една стаааара ченгеджийска игра - \"Лошото и Доброто ченге\". Отстрани като ви гледа човек, в тази игра изглеждате толкова жалки неадекватни... даже по-зле отколкото в \"упражнението\" - \"Управлявам Държава\". Много сте зле. \n- Ей, хем не бил специалист, хем не разбирал от самолети, признава си със закъснение, обаче сформирал комисия той лично, за да се провери защо старите бракми не са класирани, плюс куп явни лобистки небивалици с включени интриги, или показно играе на мръсно, но иска накрая да е чист и много загрижен и най-вече предупреждение с кой си има работа! А хората чрез медии и други известни циркаджии длъжни ли бяха да слушат този бълвоч!! \n- Не съм политик, но мисля, че Цветанов от с. Шума много се надскача, има още да се учи на политическо поведение, нека малко слезе на земята и да бъде по-уважителен към президента и не създава конфликти \n- Като оставим настрана комичната ситуация, в която президентът поставя гнусния плъх Цветанов в последните дни, се питам това не е ли игра на жертване на топа и царицата, за да се спаси царя от мат? Борисов с много лека ръка пожертва Лиляна Павлова, за да избегне грандиозен скандал с корупция, но точно след това избухна ситуацията в Асеновград. Сега, за да предпази себе си, Борисов дали не жертва и Цветанов - хем за да тушира поне засега натрупаното напрежение в обществото, хем чрез скандала между президента и Цветанов да отклони вниманието от взривоопасната ситуация с циганите? \n- Когато ти се постави задача \"да скачаш срещу някого\", трябва да помислиш, че този, който ти поставя задачата, в един момент му ставаш пречка и може да \"изгориш без да светиш\". Май нищо не си научил от \"кадровишките години в МВР\" Цецко - само си \"тропал с токовете\"? \n- Горкият Цветанов! Ако той е жертва, какви ли сме ние - простосмъртните българи? А какви са онези, които осъдиха в Страсбург страната ни заради негови действия? Подвизите му по този въпрос не са един и два. Училището има нужда от учители, включително и по физкултура, но той не иска да се унижава. Да си политик е къде по-престижно и полезно. \n- Цветанов да не би да твърди, че е казал нещо без знанието на Борисов? А за това че Борисов отиде при Радев да не би Радев да е виновен? \n- Цецо вече е аут. Глупостта не му прощава. Все някога трябваше да се прояви... Цецо се самозабрави и получи ъпъркут в слънчевия сплит от Президента. Следва десен прав, но Радев изчаква Цецо да се посъвземе. Тогава ще има и ляв прав... \n- Този господин Ц.Ц е истинско бедствие за политиката и политиците в България. Това е патологичен случай. Не го е разбрал единствено ББ. Тоя г-н използва всякаква информация за собствени цели. Мъчи се да създава свой нов имидж, но напразно. Знае се неговата история и развитие. Пълен потребител навсякъде и във всичко. А послушното стадо в ГЕРБ го трае!!! \n- Гражданина Цвък създаде комисия, която струва десетки хиляди левове, за да води лична война срещу президентската институция. БГ е парламентарна държaва, такава комисия може да създаде само парламента, но не и гражданина Цвък, тук вече е работата на конституциония съд и юристите от президенството да сезират Цацата. \n- Браво Радев, ти пак си размазал Цвъки ха ха!!! Защо Цвъки и герберите не си го кажат - натискат ги отвън да си купим стари щайги на по 30-40 години вместо нови Грипен? А може и да има и друг вариант - някой вече е прибрал тлъсти комисиони за старите щайги и сега става весело. Търси се изход от положението, ха да видим какъв ще е той??! \n- Цеци, колкото и да не ти се вярва, заложен си на дузпата. И няма да ти се размине, щото Боко бие, докато не вкара. Ако не вярваш, питай Дянков или Лилето. \n    \n", "date": "2017.07.07", "title": "Наз@ем от мреж@та"}
