{"url": "http://www.duma.bg/node/168940", "text": "Годишната инфлация за май тази година спрямо май 2017 г. е 2,6 на сто, което е най-високото ниво от декември 2017 г. насам, показват данните на НСИ. Спрямо април индексът на потребителските цени е 100,3%, т.е. месечната инфлация е 0,3%, а от началото на годината до края на май е 1%. Средногодишната инфлация за периода юни 2017 - май 2018 г. спрямо периода юни 2016 - май 2017 г. е 2,1%. \nМесечната инфлация е по-висока при цените на стоките в потребителските групи облекло и обувки - 0,7%, транспорта – ръст от 2,6%, и разходи за жилищно обзавеждане, домакински уреди и принадлежности за дома - увеличение с 0,4 на сто. Цените за вода, електроенергия, газ и други горива нарастват с 0,1%, а цените на хранителни продукти и безалкохолни напитки се повишават с 0,2%. \nПри нехранителните продукти има ръст в цените на горивата – дизеловото гориво е поскъпнало с 5,1%, бензинът А95Н - с 4,7%, газ пропан-бутан за личен транспорт с 1,7%, ръст има и при автомобилните застраховки - с 4,8 на сто. Намаление на цените има при пакетни услуги за почивка и туристически пътувания в страната – с 3,%, както и за хотели във ваканционни центрове и курорти - с 2,7%. \n    \n \t\n", "date": "2018.06.14", "title": " 2,6% годишна инфлация отчете НСИ"}
{"url": "http://www.duma.bg/node/168945", "text": "Най-големите туроператори подкрепят предложението националните курорти да имат специфичен статут, що се отнася до нормите за шумовото натоварване и изискванията за тях да се регулират с наредба към Закона за туризма. Това обявяват в писмо агентите в България на световните туроператори до парламентарната комисия по икономическа политика и туризъм, в която вчера се гледаше законопроектът за шума. Писмото е подписано от представителите за България на Suntours, TUI, DER Touristik, Sri- Hоliday-Service, Astral Holidays/Thomas Cook и MTS/OTS. Първите трима от най-големите туроператори - TUI, Thomas Cook и DER Touristik обслужват общо над 47 млн. туристи в света, а съвкупният им оборот е около 31 млрд. евро. \nПредставителите на световните туроператори отбелязват още, че предвид рекордните резултати, извоювани в туризма през последните две години, това би бил начин България да запази интереса и на гостите, дошли за семейна почивка, и на тези, които търсят повече забавления. Рестриктивни мерки относно шумовото натоварване биха довели до непоправими в дългосрочен план негативни последици за развитието на българския туризъм не само в имиджов, но и в икономически план в условията на конкурентна среда, категорични са големите туроператори. \n    \n \t\n", "date": "2018.06.14", "title": "Туроператори подкрепят зониране на курортите според нормите за шум"}
{"url": "http://www.duma.bg/node/168939", "text": "Против съществуването на екотакси за внос на автомобили се обявиха от Асоциацията на вносителите на автомобили и Съюза на международните превозвачи. Те коментираха темата по повод предложението на екоминистерството тези такси да се увеличат средно с 5%. От министерството обаче аргументираха предложенията си с желанието да бъде ограничен вносът на стари автомобили в страната. Според изчисленията, ако досега при първа регистрация на автомобил, произведен преди 10 години, сме плащали 275 лева, вече сумата ще е 310. Ако автомобилът е от 5- до 10-годишен, досегашните 260 лева стават 290, за под 5 години таксата остава същата, а екотаксата за нов автомобил пада от 138 на 125 лева. \n Целта е да бъдат обезпечени разходите и да бъде изградена система, която да гарантира, че в момента, в който даден продукт се превърне в отпадък, той ще бъде събран и  рециклиран, както изисква законодателството, поясни Антон Пейчев от екоминистерството.  \nСпоред Христо Христов, председател на Асоциацията на вносителите на автомобили, обаче тази такса не само не стимулира вноса на по-нови автомобили, но и вреди. От Асоциацията обявиха готовност за протести, ако министерството не преразгледа предложенията си. Срещу екотаксите се обявиха и от Съюза на международните превозвачи.   \n \t\n", "date": "2018.06.14", "title": " Вносители се обявиха срещу екотаксите за автомобили"}
{"url": "http://www.duma.bg/node/168938", "text": "Глоба от 30 хил. лв. наложи Комисията за защита на конкуренцията (КЗК) на \"Ивентас\" ЕООД за неоказано съдействие по време на проверка. Това е тежко нарушение на задължението за съдействие, разписано в Закона за защита на конкуренцията, съобщиха от КЗК. \nПроверката в офиса на \"Ивентас\" е извършена на 25 април в рамките на образувани производства за установяване на евентуално извършено нарушение от страна на \"Ивентас\" ЕООД и \"Смарт СМ\" ООД, което е определяне на препродажни цени за търговците на дребно на продукти за отглеждане на бебета. По време на проверката са извършени няколко нарушения на задължението за съдействие. Дружеството не е предоставило своевременен достъп до служебна информация, в това число до служебния компютър и до електронната поща на управителя. \nКЗК е определила имуществената санкция от 30 хил. лева, в границите на максимално допустимия по закон размер от 1% от общия оборот. Решението подлежи на обжалване. Комисията припомня, че миналата година за сходно поведение е глобила друга фирма. \n    \n \t\n", "date": "2018.06.14", "title": " КЗК глоби фирма с 30 хил. лв., не й съдействала"}
{"url": "http://www.duma.bg/node/168942", "text": "Опасните заболявания африканска чума по свинете и заразен нодуларен дерматит са открити през последните дни много близо до границите на България - на север районът на инфекцията е край румънския град Тулча и на юг - край Одрин. \n Случаят на чумата е регистриран при дива свиня в румънската Северна Добруджа, съобщи Изпълнителната агенция по горите. Африканската чума по свинете е открита за първи път в ЕС през 2014 г. в Литва. Оттогава заболяването се е разпространило в Полша, Латвия, Естония, Чехия, Унгария и Румъния. Чумата е широко разпространена в Украйна и Русия, като има случаи и в Молдова. \"Това е смъртоносен вирус, който засяга домашни свине и диви свине, като последните са носител за вируса. В момента няма ваксина и няма лечение. Болестта не засяга човешкото здраве, но нанася големи икономически загуби на засегнатите страни\", уточниха от агенцията. \n Изпълнителният директор на Българската агенция за безопасност на храните д-р Дамян Илиев съобщи пред bTV, че епизоотичната обстановка е сложна както у нас, така и в съседни страни. Открито е ново огнище на заразен нодуларен дерматит близо до Одрин. В същото време в борбата с птичия грип България харчи над 10 млн. лв. годишно. По думите на Илиев сега се проверява сигнал за нов случай на заболяването в района на Добрич. \n      \n \t\n", "date": "2018.06.14", "title": "Зарази по животните доближиха границата ни от север и от юг"}
{"url": "http://www.duma.bg/node/168943", "text": "В началото на пленарното заседание на Европарламента в Страсбург вчера беше обявено постъпването на три искания за поставяне на гласуване в пленарна зала на решенията на Комисията по транспорт за започване на преговори по трите доклада от пакета \"Мобилност\". Гласуването предстои да се състои днес. Единият възможен вариант е да бъде потвърден мандатът, гласуван в Комисията по транспорт и туризъм на 4 юни, което означава, че с гласуваните вече изменения ще се премине към т. нар. триалог - преговори между ЕП, ЕК и Съвета на Европейския съюз. Друг възможен вариант е парламентът да отхвърли решението на Комисията по транспорт за започване на преговори и на следващата пленарна сесия през юли трите доклада да бъдат поставени на гласуване в пленарна зала. При това положение се дава възможност в рамките на определен срок (обикновено в срок от един месец) в текстовете да бъдат внасяни допълнителни изменения. Разбира се, има и междинни варианти - да бъдат \"отворени\" или един, или два, или и трите (или нито един) от трите доклада от пакета \"Мобилност\", уточни евродепутатът Петър Курумбашев.  \n    \n \t\n", "date": "2018.06.14", "title": " Европарламентът гласува днес пакета \"Мобилност\""}
{"url": "http://www.duma.bg/node/168944", "text": "България има намерение да кандидатства в рамките на една година за членство и в т. нар. чакалня за еврото, и в банковия съюз на еврозоната. Това заяви финансовият министър Владислав Горанов, цитиран от Ройтерс и Блумбърг. Това е промяна в позицията на правителството, Първо Горанов обяви, че правителството ще подаде молба за механизма ERM-2 може би още до края на юни, но след това премиерът Бойко Борисов каза, че това може би ще стане в рамките на година. Досега обаче правителството беше против обвързването с изискванията за банковия съюз, включително защото формално това не е условие за включване сред държавите с единна валута. По същата причина София отхвърли и препоръките на Европейската комисия и на Европейската централна банка от месец май първо да влезе в банковия съюз и след това да кандидатства за ERM-2. \n\"Крайният резултат, както аз го виждам, е, че в рамките на една година ще сме способни да влезем едновременно в тясното сътрудничество в рамките на банковия съюз и на ERM\", казва Горанов. \nМеждувременно бе оповестено проучване на Евробарометър, което показва, че 51% от българските граждани одобряват еврото като валута на страната си. Нивото на подкрепа към единната валута е най-високо в Румъния, където 70% го подкрепят. В Унгария този дял е 59 на сто. Делът на тези, които одобряват валутата, е най-нисък в Чехия, като едва една трета - 33%, се изказват в подкрепа на приемането на еврото, а най-много - 34%, са срещу неговото въвеждане. \nВ повечето от анкетираните държави относителното мнозинство от запитаните смята, че въвеждането от еврото е имало положителни последици за страните, които вече го използват. В Унгария - 64%, и Румъния - 62%, мнозинството твърди, че въздействието е положително, но в Чехия и Хърватия респондентите са по-склонни да смятат, че влиянието е отрицателно. \nТочно половината от запитаните българи очакват еврото да стане официална валута за страната до 5 години.   \n \t\n", "date": "2018.06.14", "title": "Горанов: България ще кандидатства и за еврото, и за банковия съюз"}
{"url": "http://www.duma.bg/node/168946", "text": "Вече няма общините да са длъжни да премахват незаконните преместваеми обекти върху държавни имоти, включително и върху морските плажове, а това става отговорност на Дирекцията за национален строителен контрол (ДНСК). Това решиха вчера депутатите с приемане на първо четене на промени в Закона за устройство на територията (ЗУТ), внесени от \"Обединени патриоти\" по инициатива на вицепремиера Валери Симеонов. Одобрени бяха още четири отделни предложения за корекции на този закон на ГЕРБ и на ОП. \nГлавният архитект на съответната община ще издава разрешителните за поставяне на временни обекти като павилиони и сергии или заведения и дискотеки на плажа от леки конструкции. Ако обаче се установи, че има такива незаконно поставени постройки, те ще бъдат премахвани от ДНСК. \nСрещу промените се обявиха БСП и ДПС. Представителят на ДПС Танер Али коментира, че така се изземат правомощия на малките общини. \nЗаконодателната инициатива на вицепремиера Валери Симеонов е заради разногласия с Министерството на туризма за законността на заведения и хотели в морския курорт Слънчев бряг. Преди дни Симеонов официално внесе сигнал в прокуратурата срещу министъра на туризма и служители на ведомството й за постройки и строежи по морето. \n Симеонов заяви, че в курортния комплекс Слънчев бряг има заведения, които са незаконни и трябва да бъдат съборени, тъй като обектите не покриват елементарните изисквания на Закона за устройство на територията. Според Симеонов тези заведения на Южния плаж в Слънчев бряг са изградени без разрешителни и строителни проекти. Става дума за някои от най-известните заведения в курорта - \"Бедрум\", \"Дъ уан\", \"Кубанита\" и \"Какао бийч\". Николина Ангелкова пък отговори на Симеонов, че само компетентен орган може да прецени дали са извършени законосъобразни действия или не. \"Вицепремиерът не е компетентен орган, такъв е съдът\", подчерта тя. \nПредвижда се още ВиК дружествата, електроснабдителните и газовите компании, както и топлофикациите да предоставят служебно пред административните органи в 14-дневен срок от поискването изходни данни и информация, необходими при разработването на устройствените планове и инвестиционни проекти. Предвидена е санкция за дружествата от 1000 лева седмично при неизпълнение на тези задължения. \nДруг от одобрените текстове предлага допълнително да се ограничат видовете строежи от пета категория и разгънатата им застроена площ, които да могат да се извършват от строители, които не са вписани в регистъра на Камарата на строителите.   \n \t\n", "date": "2018.06.14", "title": "Държавата ще отговаря за незаконните обекти на плажа "}
{"url": "http://www.duma.bg/node/168908", "text": "Откриха обновената къща-музей на Майстора в с. Шишковци. Изцяло реновирано е експозиционното пространство в къщата-музей \"Владимир Димитров - Майстора\" с цел превръщането й в музей, отговарящ на съвременните представи за културен туризъм. В новата документална експозиция, която бе открита вчера, може да се видят материалите, с които е работил авторът - неговата палитра, работна престилка, фотоси и текстове, излезли изпод ръката му. По същото време бе дадено началото на студентския пленер \"С духа на Майстора\", който се осъществява със съдействието на обществеността и кмета на селото и ще продължи до 22 юни.   \n \t\n", "date": "2018.06.14", "title": "Обновената къща-музей на Майстора посреща гости "}
{"url": "http://www.duma.bg/node/168915", "text": "Лятото отваря сетивата за приключения, събужда в нас емоции. Тогава търсим необикновени пътешествия по света. Това може да се случи с едно пътуване до Индия с историята на вълшебната приказка за любовта, така както тя оживява в операта \"Лакме\" на композитора Лео Делиб. Истински бисер на френската опера, родена във времето, когато въображението на творците е пленено от магичното обаяние на ориента, на екзотиката. \nДействието на операта \"Лакме\" се случва в Индия, над която тегне английският колониален гнет. Индусите се молят на Брама за свобода, напътствани в борбата си от Върховния жрец Нилаканта. Дъщеря му Лакме обаче се влюбва в английския офицер Джералд, който е ранен от баща й. Лакме го укрива и обсипва с ласките на любовта, с чудотворна вода иска да свърже съдбите им завинаги. Войнишкият дълг обаче зове Джералд и той си тръгва. Лакме изгубва смисъла на живота си и се самоубива. \nТази приказка за любовта, разказана от \"нежния русокос великан\" Делиб, ще оживее в зеленото море на Военната академия, на лятната сцена на Софийската опера - \"Опера в парка\", на 15 юни. \nПотопете се в красотата и сантимента на шедьовъра на Лео Делиб, в една история за любовта, така както е разказана от режисьора Пламен Карталов и солистите Диана Василева в ролята на Лакме, Георги Султанов - Джералд, и другите герои под палката на гост-диригента маестро Лоран Кампелон, канят от Софийската опера и балет. \n    \n \t\n", "date": "2018.06.14", "title": "\"Лакме\" оживява на сцената на \"Опера в парка\""}
{"url": "http://www.duma.bg/node/168906", "text": "Живеещият в САЩ музикант, композитор и продуцент Милен Киров се завръща в България с два авторски концерта, които ще се състоят в София, днес, 14 юни, в \"Студио 5\" и в Пловдив на 17 юни  в Би боп кафе. Авторът определя своя стил като уърлд джаз и без съмнение концертите му ще предизвикат голям интерес, защото той ще свири в компанията на други двама виртуози - барабаниста Стоян Янкулов-Стунджи и пловдивския басист Александър Леков. Изявите затова и така се казват: \"Милен Киров трио с участието на Стоян Янкулов-Стунджи и Александър Леков\".   \n \t\n", "date": "2018.06.14", "title": " Милен Киров се завръща от Америка с два концерта"}
{"url": "http://www.duma.bg/node/168909", "text": "Сдружение \"Фабрика за идеи\" организира инициативата \"Резиденция Баба\" за четвърта поредна година в различен район и с нови села домакини. Младежи от всички градове имат шанса да живеят за месец в село в община Карлово - в местно домакинство, помагайки на неговите членове, споделяйки проблемите и радостите им, учейки занаят и - най-важното - започвайки работа по своя социално-предприемаческа идея, която да е в помощ на селото. \n\"Резиденция Баба 2018\" ще се състои от 6 септември до 1 октомври. Кандидатстването е отворено и става с попълване на формуляр до 9 юли. Тема на Резиденцията е търсенето на прагматични решения как селата могат да станат по-привлекателни за млади хора, но така, че да интегрират и местната култура и да са от помощ на възрастните хора там. \nКакво им е нужно, за да имат условия да развиват потенциала си и да не \"отпадат\" от технологичните и културните иновации, случващи се в градовете? Как могат младите градски да са от помощ на местните в селата и - обратно? \nВсички участници ще преминат през интензивно обучение, по време на което ще научат какво е дизайн мислене и дизайн, ориентиран около човешките нужди, системно мислене и теория U, работа на терен с местна общност/анализ на общност и нуждите й, умения за документиране на фолклорно знание и сензитивност за проявите му (с партньорите от Асоциацията за антропология, етнология и фолклористика \"Онгъл\"), социалнопредприемачески подходи и др. \n\"Фабрика за идеи\" вярва, че \"бедността, социалната маргинализация, отказаният достъп до качествени услуги като здравеопазване, образование, липсата на среда за автентично предприемачество и на възможност за развитие на потенциала на младите хора са малка част от сериозните проблеми - ярки последици от света, в който не желаем повече да губим време и човешки потенциал. Днес, когато имаме достъп до информация, нямаме право да си затваряме очите и да се надяваме, че нещо може да се промени без активното участие на всеки от нас\". \nЕкипът на организацията, партньорите и менторите ще бъдат в подкрепа през целия период на Резиденцията и след това, заявява Милица Джанджова, координаторка на \"Резиденция Баба\". Проектът е част от програмата на Пловдив - Европейска столица на културата 2019.     \n \t\n", "date": "2018.06.14", "title": " \"Резиденция Баба\" търси желаещи да живеят на село"}
{"url": "http://www.duma.bg/node/168905", "text": "Две от популярните имена в съвременната българска литература - Захари Карабашлиев и Васил Панайотов, гостуват на \"Пловдив чете\". Писателите ще представят романите си \"Хавра\" и \"Другата\" по време на съвместна среща-разговор на 15 юни от 19 ч. в Културния център \"Тракарт\" (подлез Археологически) в Пловдив. Какво става, когато история и настояще се срещнат на страниците на един роман? Къде се крие разликата между любов и обич и кое чувство трае по-дълго? Предстои да разберем в петък лично от Захари Карабашлиев и Васил Панайотов. Входът е свободен.   \n \t\n", "date": "2018.06.14", "title": "Две в едно писателска среща на \"Пловдив чете\""}
{"url": "http://www.duma.bg/node/168917", "text": "16-ото издание на Международния музикален конкурс за деца, юноши и младежи \"Звучи Москва\" се състоя неотдавна в руската столица. Негови организатори са шест правителствени и неправителствени организации - в изпълнение на държавната програма, приета от Руската федерация, с наименование \"Детско десетилетие\" - и с активната подкрепа на Съюза на руските музикални дейци, Съюза на руските композитори, Дома за народно творчество, Московското музикално дружество, М \nосковския университет и информационния портал \"Музикални фестивали\".  \nВъзрастовите показатели на участниците в конкурса варират от 7 до 28 години, те са обособени в четири групи - 7-10 години, 11-14 години, 15-18 години и 19-28 години. Състезават се в осем категории - академични хорове, фолклорни хорове, оркестрови състави, най-добро изпълнение на източноправославна музика, най-добро изпълнение на западнохристиянска музика, академично солово пеене, фолклорно солово пеене и композиционно творчество. Изпълненията им се оценяват по десетобална система от жури, съставено от руски и чуждестранни специалисти, което присъжда следните отличия: Гран при (10 точки), Лауреат I степен (9,99 т.), Лауреат II степен (8,99 т.), Лауреат III степен (7,99 т.) и Диплом за участие (6,99 т.). \nДосега в конкурса са се изявили млади музиканти и ансамбли от Австрия, Армения, Бахамските острови, Беларус, България, Германия, Грузия, Естония, Испания, Италия, Китай, Латвия, Литва, Молдова, Полша, Русия, Словения, САЩ, Сърбия, Тайланд, Украйна, Франция, Хонконг, Япония и др. Проявата се ползва с широка популярност в световното хорово движение, обхващащо над 100 хиляди певци. \nВ 16-ото издание на \"Звучи Москва\" България бе представена от Детско-юношеския хор \"Родна песен\" от Перник с диригент Димитър Костанцалиев. Той се е състезавал във втората възрастова група в две категории - за академично хорово пеене и за най-добро изпълнение на източноправославна музика. В първата категория хорът е изпълнил четири песни - две от българските композитори Иван Спасов и Петър Льондев, а във втората категория - три песни, една от българския песенен класик Добри Христов. \nБезспорно главната заслуга за отличното представяне на Детско-юношеския хор \"Родна песен\" - освен музикалността, гласовитостта и трудолюбието на малките певци - се дължи на техния диригент Димитър Костанцалиев! Неговото име и изкуство са добре известни на българската музикална общност, с благородното му пристрастие за работа с деца и юноши, целящо да им разкрие красотата, заложена в тоновото изкуство. Неслучайно той е автор на 13 мюзикъла и над 560 детски песни, а наградите, които е получил за тях, са над 25! Най-позитивното качество на Димитър Костанцалиев е, че той не се чувства \"звезда\", а неуморно продължава да обогатява музикалното си дарование, без да акцентира върху комерсиалните му измерения, понеже е убеден, че \"музиката не е стока за продан\", а за духовно възвисяване на човешката личност.  \nЩе завърша този кратък коментар с едно \"недопустимо\" - на пръв поглед - сравнение, с разразилия се тези дни невероятен информационен бум с българската крава Пенка, която направила опит да емигрира в Сърбия, но след две седмици \"размислила\" и се върнала обратно в България. Журналистите у нас и в чужбина се надпреварваха в използването на жълтия цвят при разкрасяването на банално събитие. Но никой у нас не намери за необходимо да отрази едно авторитетно културно събитие, в което българските деца и юноши прославяха България и нейното музикално изкуство. Не смятам, че това е случайно, а е целенасочен информационен подход, който премълчава основанията за национална гордост, а утвърждава простащината и безперспективността в живота ни! \nЩе доживеем ли до кардинална промяна на манипулативното информационно статукво в страната!?   \n \t\n", "date": "2018.06.14", "title": "Хор \"Родна песен\" взе Гран при в Русия "}
{"url": "http://www.duma.bg/node/168941", "text": "Около 41 процента от българите, или четирима от всеки 10, живеят в пренаселени жилища, показват данни от анализ на \"Евростат\" за състоянието на жилищния фонд в Европейския съюз през 2016 г. Средният показател за пренаселеност в ЕС е около 17%, отчита европейската статистика. Близо 1,1 милиона българи, или около 15% от населението в страната, живеят в жилища, които се споделят от повече от едно семейство, тоест удвояването на домакинствата в един апартамент е доста често срещано явление сред българите с по-ниски доходи в градска среда. Често три поколения, или около 6-9 членове на едно домакинство, обитават маломерно жилище от 60-70 квадратни метра. Освен това около 80% от децата в България под 18-годишна възраст, както и около 60 на сто от младите хора на възраст 16-29 години, са контингент от домакинства, които живеят в пренаселени жилища. Процентът на пренаселените жилища в България в големите градове е около 48 - при 18 на сто за ЕС, в малките градчета и предградията - около 40 - при 15 на сто за ЕС, и в селските райони - 33 - при 17 на сто за ЕС, показват данните на \"Евростат\". \nАнализът обаче отчита значително висок процент от незаети жилища в градовете и селата, които стоят празни - от общо 3,9 млн. броя единици жилища около 1,2 млн., или 31 на сто, са необитаеми и незаети. В градските райони незаетите жилища са над 650 хиляди - 25 на сто от жилищата в градска среда, а в селските райони незаетите жилища са над 560 хиляди, или 43 на сто от сградния фонд по селата. Само в столицата и в София-област незаетите жилища са около 250 хиляди. Това се обяснява с намаляването на населението в България през последните години, а също и с емиграцията на българите извън страната или вътрешната миграция от селата към градовете, което освобождава много жилища и ги прави свободни и необитаеми. \nОт 28-те страни членки на ЕС, най-висока пренаселеност е регистрирана в Румъния - близо 50%, отчита анализът на Евростат. Други страни, в които има значителна пренаселеност на жилищата с домакинства, са: Латвия - 43%, България - 41%, Полша и Унгария - по 40%, Словакия - 38%. Високи нива на пренаселеност са регистрирани и при съседните на България страни - Гърция - 40%, Сърбия - 64%, Македония - 68%, и Турция - 73%. \nНай-ниски нива на пренаселеност са отчетени в Кипър - 2,4%, Малта - 2,9%, Ирландия - 3,2%, Белгия - 3,7%, и Холандия - 4%. Пренаселеността също е била проблем за по-малко от 10% от населението във Финландия - 6,6%, Германия - 7,2%, Франция - 7,7%, Великобритания и Люксембург - по 8%. \nПрез миналата година около 42% от жителите на ЕС са обитавали апартаменти, 25% са обитавали фамилни къщи, а 33% са имали самостоятелни къщи. Около 42 на сто от европейците са обитавали свой собствен дом без заем или ипотека, докато други 27% са обитавали жилище със заем или ипотека, отчита Евростат. Други 20 процента от европейците са обитавали жилище под наем.  България e в топ 7 на жилищните пазари с най-бърз ръст на цените в света. Това показва индексът за първото тримесечие на 2018 г. на консултантската компания Knight Frank. Страната ни е класирана сред 57 изследвани пазара, като остава в \"червената\" зона на класацията на компанията, където попадат най-бързо растящите пазари. През първите три месеца на 2018 г. цените на жилищата в България са нараснали с 9% спрямо същия период на миналата година. \nХонконг е на първото място, като средната цена на жилищата в 12-те месеца до март е нараснала с 14,9%. Малта заема второ място с ръст на цените на годишна основа от 13,6%, а топ 5 са Исландия - 13,2%, Ирландия - 12,7%, и Джърси - 12,1%. Най-слабият жилищен пазар в света е Полша с ръст от 0,2% на годишна основа.     \n \t\n", "date": "2018.06.14", "title": "41% от българите живеят в пренаселени жилища  "}
{"url": "http://www.duma.bg/node/168907", "text": "Крушката си има опашка! Тази мъдрост важи и за малката Киара Николова - дъщеря на тенора Марио Николов, който се изявява успешно и като режисьор. Киара е в трети клас в Националното музикално училище \"Любомир Пипков\". Преподава й световно изявената цигулкова педагожка  Благородна Танева - възпитала десетки млади музиканти, които днес свирят по световните сцени. Киара определено е сред най-талантливите й ученици. Отраснала в Музикалния театър, където години наред баща й Марио Николов държи първите тенорови роли, тя се е сраснала с музиката.  Естествено, и мама, и татко се гордеят с талантливото си отроче и следят под лупа изявите му. \nКиара дебютира със съпровод на оркестър с нелекия Концерт за цигулка в ла минор от Антонио Вивалди на сцената на общинския културен институт \"Надежда\". А маестро Свилен Симеонов бе голямата опора на малката цигуларка в този съдбовен за нея момент. Концертът се състоя под наслов \"Деца свирят за деца\". Хвала на Свилен Симеонов, че дава зелена улица на младите дарования, като им създава условия да музицират в голяма и удобна зала, с оркестър, пред компетентна публика.     \n \t\n", "date": "2018.06.14", "title": " Млада цигуларка свири Вивалди под палката на Свилен Симеонов "}
{"url": "http://www.duma.bg/node/168935", "text": "Руският зам.-министър на външните работи Александър Грушко разкритикува новия план на НАТО за засилване на бойната готовност на алианса по границите му с Русия, предаде Интерфакс. По думите му това ще влоши ситуацията със сигурността в Европа. \nАлександър Грушко подчерта, че Москва ще предприеме всички необходими военни мерки, за да гарантира сигурността си, и ще го включи във военното си планиране. \nСтава дума за плана 30+30+30 - или НАТО да има 30 батальона, 30 ескадрили и 30 бойни кораба, които да може да разгърне в рамките на 30 дни при възникване на криза. Но в предложението не се посочва конкретен брой войници или краен срок за изпълнение на стратегията. Западни представители заявиха през миналата седмица, че САЩ притискат европейските съюзници да предоставят на НАТО повече батальони, кораби и самолети за сдържане на Русия.     \n \t\n", "date": "2018.06.14", "title": "Русия критикува новия план на НАТО "}
{"url": "http://www.duma.bg/node/168926", "text": "И в Испания атрактивните мъже трябва да имат едно наум, че може да бъдат сметнати за глупави. С такъв опит вече може да се похвали например снажният Педро Санчес: преди две години той изглеждаше големия губещ, след като старата гвардия в неговата Испанска социалистическа работническа партия (ИСРП) му спретна преврат. \nНо 46-годишният политик не се предаде и се погрижи да си намери съюзници. През 2016-а дори беше на път да прокара конструктивен вот на недоверие на консервативния премиер Мариано Рахой, но тогава не успя да събере нужното мнозинство в парламента. Вторият опит обаче, вече успешен, представлява истински поврат за Испания - за първи път в историята на все още младата испанска демокрация премиерът си тръгва не след избори, а след гласуван вот на недоверие. \nВ лагера на консерваторите определят рокадата във властта като недемократичен акт, докато  сред народа тя беше посрещната с голямо въодушевление Със своя избор на министри Педро Санчес залага на опита, популярността и компетентността. Безсъмнено това важи например за новия външен министър - каталунеца Жозеп Борел, за Педро Дуке - първия испански астронавт, който поема Министерството на технологиите, както и за високопоставената служителка на Еврокомисията Надя Калвиньо, която поема икономическото министерство. \nЗа огромна изненада на неговите политически опоненти Педро Санчес, който дълго време бе смятан за губещ, сега се превръща в надежда за Испания - една страна, която все още се бори с последиците от финансовата криза от 2012 г. Освен това все още не е преминала опасността от отцепване на Каталуния. Редовни избори в Испания ще има отново чак през 2020 г., но с това ново правителство Санчес има добри шансове да изкара мандата си докрай - независимо от факта, че в парламента той може да разчита само на 84 от общо 350 депутати и в Сената мнозинството е твърдо на страната на консерваторите. \nСанчес, който много бързо успя да състави звездно правителство, сега трябва да се профилира и като посредник - най-вече заради разгорелия се от няколко месеца насам с нова сила каталунски конфликт. Новият регионален президент на областта Ким Тора е решен да продължи борбата за независимост. Но в същото време той е открит за диалога със столицата Мадрид, която ще продължи да контролира финансите на отцепническата провинция. Неофициално се говори, че новото испанско правителство може да освободи някои местни политици в Каталуния, участвали в организирането на нелегалния (според испанското законодателство) референдум за независимост. Така изпадналите в застой преговори с каталунското регионално правителство могат да получат нов импулс. \nОбратът, който настъпва с поемането на властта от социалистите, може да доведе до засилване на борбата  срещу шуробаджанащината, укриването на данъци и корупцията  Слизащите сега от власт консерватори и най-вече бившият партиен шеф Хосе Мария Аснар до голяма степен са отговорни за спукалия се балон с недвижимите имоти в Испания. \nОсобено трудна задача на фона на все още огромните задължения на страната ще има новата финансова министърка Мария Хесус Монтеро. Очевидно тя ще трябва да разчита на повече солидарност от страна на богатите испанци, които предпочитат да местят парите си в данъчните оазиси. \nНовата министърка на труда Магдалена Валерио пък ще се бори за намаляване на разликата между доходите, както и за повишаване на нивото на заплатите. В момента средният брутен доход в Испания възлиза на 25 000 евро годишно. В Германия той е почти два пъти по-висок - при, общо взето, еднакви разходи. \nЗасега не се очертава ясен курс по отношение на миграционната политика - за новия испански премиер тази точка явно все още не е приоритет. Това обаче скоро може да се промени, защото през последните няколко дни отново стотици бежанци щурмуваха испанския бряг. Приемните лагери и бреговата охрана не разполагат с необходимите средства, за да се справят по-добре с нелегалната миграция и с обслужването на пристигащите чужденци.      \n \t\n", "date": "2018.06.14", "title": "Социалистът Санчес започва със \"звезден\" кабинет  "}
{"url": "http://www.duma.bg/node/168934", "text": "Заплатите в Сърбия по-високи от българските \nСръбският президент Александър Вучич заяви, че Сърбия ще изпревари всички държави една по една по стандарт на живот до края на годината. \"Ще изпреварим и България, която е член на ЕС. Вече имаме по-високи заплати и пенсии от тях\", каза още Вучич при визитата си в Нови Пазар, Санджак. По думите му сега безработицата е 12%, докато през 2011-а тя бе 25,9 на сто. \n Турски опозиционер ще плати хиляди на Ердоган  \nЛидерът на основната опозиционна партия в Републиканската народна партия (РНП) Кемал Кълъчдароглу бе осъден да плати 142 000 турски лири (около 50 000 лв.) за клевета срещу президента Реджеп Ердоган и негови роднини, съобщи Си ен ен-тюрк. Кълъчдароглу бе заявил, че семейството на Ердоган прехвърляло сериозни суми към офшорната зона на остров Ман.  \n Испански министър - осъждан  \nНовият испански министър на културата и спорта Максим Хуерта е бил осъждан за укриване на данъци, съобщи в. \"Конфиденсиал\". През 2017-а той бе осъден да плати 243 млн. евро за измама от 2006 до 2008 г., когато е работил като водещ по телевизията. Измамата е свързана с неправилно представяне на данни в данъчна декларация. Новото правителство на социалиста Педро Санчес изяснява положението. Иран заплаши с нов ядрен реактор \nИран може да изгради нов ядрен реактор, ако Западът прекрати ядреното споразумение с Техеран. Това заяви говорител на Организацията за атомна енергия Бехруз Камалванди, цитиран от медиите. Той предупреди, че страната ще възобнови процеса по обогатяване на уран и ще се подготвя да изгради нов ядрен реактор в Арак, ако спре изпълнението на споразумението. На 8 май президентът на САЩ Доналд Тръмп изтегли страната от споразумението, защото го смята за лошо. \n \n \n    \n \t\n", "date": "2018.06.14", "title": "Кратки новини"}
{"url": "http://www.duma.bg/node/168936", "text": "Ако Европейският съюз иска да получи газ чрез \"Турски поток\", Русия се нуждае от стопроцентови гаранции. Това коментира външният министър на Русия Сергей Лавров, цитиран от руските медии. \n\"Сега за Западните Балкани може да представлява интерес още един нов проект - \"Турски поток\". А по какъв начин сме готови да си сътрудничим по този проект, ние многократно сме говорили: ако страните от Европейския съюз са заинтересовани от това по този газопровод да влиза газ в ЕС, ние се нуждаем от стопроцентови гаранции от Европейската комисия\", изтъкна руският първи дипломат по време на пресконференция в Москва. \nПроектът \"Турски поток\" включва изграждането на две тръби с капацитет от 15,75 млрд. куб. м всяка. По първата тръба ще тече газ за потребностите на Турция, като тя е планирано да бъде пусната в експлоатация още тази година. Втората тръба е предназначена за страните от Южна и Югоизточна Европа, като тя е предвидено да влезе в експлоатация през 2019 г. \"Газпром\" също така разглежда вариантите за продължаване на \"Турски поток\" през България и Сърбия или през Гърция и Италия.   \n \t\n", "date": "2018.06.14", "title": "Лавров: Гаранции само от ЕК за \"Турски поток\""}
{"url": "http://www.duma.bg/node/168904", "text": "Международният филмов фестивал \"Любовта е лудост\" ще се състои във Варна от 24 август до 2 септември, научи ДУМА от Виолета Филипова. Вече се продават билетите за официалното откриване на форума - на 24 август в зала 1 от 19 ч. на Фестивалния и конгресен център с филма \"Студена война\" на полския режисьор Павел Павликовски, който получи приза за най-добра режисура в Кан 2018. \"Студена война\" - Полша, Великобритания, в ролите Йоана Кулиг, Томаш Кот, Борис Сич, Седрик Кан, Жан Балибар, Агата Кулеша, Адам Ференци и др., е завладяваща любовна история, сплела фатално съдбите на двама души с различни житейски биография и темпераменти на фона на разгарящата се Студена война между Източна и Западна Европа през 50-години на миналия век.   \n \t\n", "date": "2018.06.14", "title": "\"Студена война\" дава началото на \"Любовта е лудост\""}
{"url": "http://www.duma.bg/node/168916", "text": "\"Viva la Musica!\" е мотото на тържествения концерт по повод 50 години от създаването на Хора на софийските момчета - първия в България момчешки хор. 50 години поколения момчета отдават сърцето си на хоровото изкуство, защото обичат да пеят и искат да предадат своята любов на публиката. 50 години музиката живее в този хор, обновявана от младостта и ентусиазма на хористите, от таланта и посвещението на диригентите. \nЮбилейният концерт е включен в програмата на Международния фестивал \"Софийски музикални седмици\" и ще се състои на 21 юни от 19 ч. в зала \"България\". Под диригентството на проф. д-р Адриана Благоева съставът ще изпълни нови творби и любими на хористите песни. В концертната програма ще участват и бивши възпитаници на Хора на софийските момчета, поели вече уверено по пътя на професионалния музикант. \nВ рамките на концерта ще бъде представен последният компактдиск на състава \"Песни за нас\", съвместна инициатива на БНР и Хора на софийските момчета. В него са включени записи на състава от фонда на БНР на песни, написани специално за него. \n    \n \t\n", "date": "2018.06.14", "title": "Хорът на софийските момчета празнува 50 години с концерт"}
{"url": "http://www.duma.bg/node/168959", "text": "Българските фирми да открият производство и в Русия, прикани Иван Зарубин от търговското представителство на Руската федерация в България на българо-руския бизнес форум \"Медицина и фармация 2018\", който се провежда в БТПП. Той обясни, че Москва е намалила вноса и износа на лекарства заради наложените ни санкции. Към момента не сме доволни от българския внос в Русия, защото много високотехнологични лекарства липсват на пазара ни, но се надявам да може да променим това след разговорите, които проведохме със зам.-министъра на здравеопазването Бойко Пенков и настоящата кръгла маса, каза Зарубин. \nДвете страни имат много добро партньорство от десетилетия, но би било добре то да се разшири и задълбочи, добави вицепрезидентът на Търговско-промишлената палата на Руската Федерация Владимир Падалко. \nНад 50% от членовете на Асоциацията на руските фармацевтични производители са транснационални компании, които са изградили заводи на територията на Русия, обясни генералният директор на организацията Виктор Дмитриев. Той обясни, че обемът на лекарствения пазар в Русия днес надхвърля 20 млрд. долара, което е повече и от автомобилния. \nБългарският износ за Русия бележи ръст, стана ясно от поздравителния адрес на българския министър на икономиката Емил Караниколов. Той отчете, че ръстът на БВП е 3,6%, като през първото тримесечие на т.г. той е 3,5% на годишна база.  \nВ рамките на форума бяха подписани протоколи за намерения и споразумения за сътрудничество. Руснаците изразиха надежда до края на годината да се начертаят конкретни мерки за повишаване на сътрудничеството между двете страни.      \n \t\n", "date": "2018.06.14", "title": "Русия кани наши производители на лекарства да открият производство там"}
{"url": "http://www.duma.bg/node/168960", "text": "ГЕРБ лъжат избирателите си и това не им е за първи път. Това коментира зам.-председателят на ПГ \"БСП за България\" за ДУМА. В началото на вчерашния пленарен ден той призова мнозинството да побърза и да разпредели по комисии законопроекта за уреждане на жилищноспестовните влогове на гражданите. Документът беше приет на първо четене в началото на януари т.г. и с него трябваше да се сложи край на близо 20-годишната сага с натрупаните лихвоточки.  \n Кутев припомни, че от БСП внесоха проект, който съдържа три основни постановки. \"Първата е, че се удължава срокът до първото изплащане на всички, които имат запис. Второто е да бъде удължен срокът за записване на вложителите, които имат право да получат парите си, но не са се записали. Той касае 45 000 души. Срокът за изплащане на лихвоточките е изтекъл още октомври 2016 г. и те няма как да си вземат парите, ако срокът не бъде удължен. С третото си предложение задължаваме държавата всяка година да изплаща на хората, които имат право, минимум по 30 млн. лева, което ще се случи за 8 години\", обясни Кутев.  \nСоциалистът припомни, че законопроектът на БСП не беше приет, а \"зелена\" светлина получи този на \"Обединени патриоти\". Той уточни, че става дума за 190 млн. лева, които държавата трябва да изплати на хората с лихвоточки, но явно иска да си ги спести. По сега действащия закон след година изплащането на тези пари ще спре, ако не се приеме новият закон, напомни Кутев. По думите му ГЕРБ добре съзнават това и затова го бавят. Това си е чиста кражба, защото става дума за парите, които хората са си платили навремето на ДСК и които държавата несправедливо не им връща, коментира той. \n\"След като законопроектът беше гласуван на първо четене, управляващите ужким бяха \"за\", а \"забравиха\" да го разпределят в комисиите. Водеща е комисията по финанси, където документът трябва да бъде променен с предложенията между първо и второ четене, които БСП е направила. Ако законопроектът бъде дебатиран в нея, ние ще направим всичко възможно по механизмите на НС той да влезе в пленарната зала за второ гласуване. Но, за съжаление, няма механизъм, по който да го вкараме в комисията\", отбеляза Кутев.  \nСпоред него ГЕРБ не искат да пуснат законопроекта, защото не желаят да платят на вложителите. Кутев коментира, че подобна е била и ситуацията в миналия парламент, където законопроектът уреждане на жилищнопестовните влогове на гражданите отново беше гледан само на първо четене и трябваше дебатите по него да тръгнат от начало в 44-то НС. \"Резултатът от всичко това ще бъде в абсолютен ущърб на гражданите. ГЕРБ няма да се вразумят. Действията им са умишлени\", уточни Кутев. Той се обърна към вложителите с апел да излязат на протест, защото, ако те самите не принудят властта да гласува законопроекта и да си вземат парите, то те ще останат във Владислав Горанов. По този начин държавата ще е по-богата, а гражданите по-бедни, допълни Кутев.            \n \t\n", "date": "2018.06.14", "title": "БСП обвини ГЕРБ, че лъжат хората с лихвоточки "}
{"url": "http://www.duma.bg/node/168961", "text": "Недоволни клиенти на БДЖ започнаха петиция срещу лошото управление на некомпетентното ръководство на държавната компания. Подписката ще бъде изпратена на министъра на транспорта Ивайло Московски и омбудсмана Мая Манолова. Повод за инициативата е непрекъснато влошаващото се качество на услугите на националния жп превозвач. Пътниците критикуват постоянната липса на информация за закъсненията на влаковете. Според тях хигиенните условия във вагоните са ужасни. Те се оплакват и от липсата на достатъчно седящи места в пътническите композиции и заявяват, че са притеснени за живота и здравето си от зачестилите случаи на горящи влакове. \nДУМА припомня, че поредният инцидент със запален в движение пътнически влак бе в неделя в близост до Пловдив. От БДЖ опровергаха да е имало пожар и обясниха, че имало само миризма на уплътнения, които машинистът усетил, и затова спрял влака. Пътниците обаче трябваше да напуснат композицията и да ходят километри пеша с багажа си по релсите в най-голямата жега. Компанията изпрати само един автобус, за да ги извози, който обаче не успя да ги побере. \nСпоред инициаторите на подписката отпусканите от бюджета милиони за БДЖ не се управляват прозрачно и ефективно и вината за това е на сегашното ръководство на компанията. \"Не искаме държавата да отпуска допълнителни средства за БДЖ, докато не бъде сменено настоящото ръководство\", заявяват авторите на петицията. \n    \n \t\n", "date": "2018.06.14", "title": "Клиенти на БДЖ пуснаха подписка срещу ръководството"}
{"url": "http://www.duma.bg/node/168963", "text": "След проверка за спазване на задължението за ползване на обезопасителни колани от водачите и пътниците в моторни превозни средства са установени 789 нарушения. Припомняме, че проверката бе разпоредена от Върховната административна прокуратура и продължи 4 седмици. \nВАП се самосезира по информация в медиите, че неизползването на колани води до увеличаване на пострадалите при произшествия с автобуси. Правомощията за контрол и налагане на санкции за неизползването на обезопасителни колани са възложени на органите на МВР, коментират от прокуратурата. \nСредно по 230 нарушения са регистрирани през всяка от четирите седмици. Директорът на Главна дирекция \"Национална полиция\" е поел ангажимент проверките да се извършват периодично през цялата година. \n    \n \t\n", "date": "2018.06.14", "title": "789 нарушения установи проверката за колани при пътуване"}
{"url": "http://www.duma.bg/node/168962", "text": "Жителите на Угърчин протестираха пред общината вчера срещу набезите и посегателствата на цигани в града. Конкретен повод за недоволството е поредица от вандалски действия в понеделник. Тогава трима пияни и агресивни мъже първо нападнали с брадва и ножове работници, извършващи ремонт в двора на училището, после пребили двама възрастни жители и накрая запалили къща в града. Заради възникналото напрежение в Угърчин бе засилено полицейското присъствие. Двама от нападателите са арестувани, а третият се издирва, което наложи жандармерия да стои на изходите от града. \nПротестиращите се оплакаха, че набезите на ромите продължават от години, а тримата нападатели били известни с агресивните си действия. Според тях угърчинските цигани били много агресивни. Няколко убийства в последните години също били извършени от роми. Последният такъв случай бил от септември 2017 г., когато безпомощен човек бил убит на улицата. Последната ромска агресия срещу невинни хора от понеделник също била без повод, твърдят местните. Протестиращ дори показа рани от нож, нанесени му в понеделник от нападателите, без да ги е провокирал с нищо.   \n \t\n", "date": "2018.06.14", "title": "В Угърчин протестираха срещу ромската агресия"}
{"url": "http://www.duma.bg/node/168964", "text": "Строежът на скандалната Бронзова къща в центъра на столицата все пак започна вчера. На мястото на бившия мавзолей вчера се появиха авторът й Пламен Деянофф, зам.-кметът по култура Тодор Чобанов и шефката на комисията по образование и култура към СОС Малина Едрева.  \nЧобанов и Деянофф отказаха коментар за \"Дарик\", а Едрева обясни, че е изготвен график, според който при установено изоставане до 18 юни проектът ще бъде спрян. Тя бе категорична, че няма никакво съмнение, че Бронзовата къща ще бъде временна инсталация.  \nОфициално къщата трябва да бъде завършена до 25 юни плюс два дни толеранс. Инж. Иванчев, който помага за построяването й, спомена, че дори премиерът Бойко Борисов е казал, че съоръжението трябва да бъде завършено до края на месеца, а досега не е работено по него заради финансови и технически причини. \nДУМА припомня, че инсталацията трябваше да бъде издигната за европредседателството на България. Това обаче не се случи, а преди 2 седмици Деянофф раздигна и малкото сглобени елементи. Проектът е подкрепен от австрийското правителство.    \n \t\n", "date": "2018.06.14", "title": " Започна строежът на Бронзовата къща, при ново забавяне я спират"}
{"url": "http://www.duma.bg/node/168965", "text": "За доклад за взаимни дарения на имоти, чиито оценки ще ощетят с 400 000 лв. Столичната община, алармираха съветници от БСП. Изготвените оценки за насрещни дарения на два общински имота срещу един частен терен са свързани със съответно доплащане на общината. Социалистите са категорични, че оценката на имотите е в ущърб на общината - тази на общинските терени е занижена, а на частния - завишена. Така се получава разлика от около 400 000 лева, които общината може да вземе повече, отколкото е предвидено в доклада, разказа за ДУМА съветникът от БСП Альоша Даков. \nСпоред доклад на районния кмет на \"Слатина\" Наталия Стоянова и общинския съветник от ГЕРБ Андрей Иванов частната фирма ще дари на кметството свой терен в кв. \"Гео Милев\", който е оценен на 3,7 млн. лв. без ДДС. В замяна общината пък ще му дари два апетитни имота - в \"Лозенец\" и \"Оборище\", оценени съответно на 2,26 млн. лв. и 1,88 млн. лв. Разликата в пазарните цени е от 409 000 лв. без ДДС, или 529 671 лв., която собственикът \"Агора-Ин\" ще трябва да плати на кметството след даренията. \n\"С този доклад жителите на квартал \"Гео Милев\", които протестираха години наред с подкрепата на БСП, все пак ще спечелят битката си с презастрояването. Оттук нататък, за да се избегнат всякакви спекулации и съмнения, СОС всяка година трябва да приема годишна програма, която да включва всички спорни имоти, които подлежат на подобно решение, съблюдавайки баланса между частния и публичния интерес. Оценителите, които ще правят тези оценки, ще държим да бъдат с безупречна репутация, доказали се в това, за да избегнем в бъдеще подобни съмнения в задкулисни игри\", заяви председателят на групата на БСП в СОС и лидер на столичните социалисти Калоян Паргов. \nСъветниците от БСП са открили и други странности по случая, като например, че оценител на терените е Юлия Димитрова, която направи и скандалната оценка на \"Царските конюшни\". \nДУМА припомня, че имотът на частната фирма се прочу преди 4 години, когато тя поиска да го застрои. Местните жители обаче организираха редица протести и ситуацията ескалира, като се стигна до палеж на коли и редица съдебни дела. Жителите на \"Слатина\" категорично се възпротивиха срещу намерението да се стори жилищна сграда в градинката, в която има детска площадка. Още тогава се заговори за търсене на начини за замяна на имоти, за да се защитят и двата интереса - общественият и частният. През 2016 г. Административният съд в София потвърди решение на РДНСК за спиране на строителните работи в имота. \nСега обаче отново се търси решение на проблема и ГЕРБ се опитва да прокара доклада за насрещните дарения на две заседания на СОС. Първия път вносителите го оттеглиха, при втория не получи нужните гласове, а днес ще се направи трети опит, заяви Милка Христова от БСП.    \n \t\n", "date": "2018.06.14", "title": "БСП алармира за ощетяване на Столичната община с 400 000 лв. "}
{"url": "http://www.duma.bg/node/168910", "text": "СВЕТОВЕН ДЕН НА БЕЗВЪЗМЕЗДНОТО КРЪВОДАРЯВАНЕ И СВЕТОВЕН ДЕН НА ДОНОРА. Отбелязва се от 2004 г. по инициатива на СЗО, Международната организация на Червения кръст и Червения полумесец, Международното дружество за кръвопреливане и Международната федерация на организациите на кръводарителите. 1853 - УМИРА ЗАХАРИЙ ЗОГРАФ, ВЪЗРОЖДЕНСКИ ХУДОЖНИК И ИКОНОПИСЕЦ (Р. 1810 Г.). Виден представител на Самоковската художествена школа. Най-известните му творби са иконите в църквата \"Св. Константин и Елена\" в Пловдив, църквата \"Св. Богородица\" в Копривщица, стенописите в Бачковския манастиp (параклиса и църквата \"Св. Никола\"), църквата на Рилския манастир, Троянския и Преображенския манастир. 1856 - РАЖДА СЕ ДИМИТЪР БЛАГОЕВ-ДЯДОТО, ОСНОВАТЕЛ НА БСДП (УМИРА 1924 Г.). Основател на организираното социалистическо движение в България и на първата социалдемократическа партия на Балканския полуостров. Като студент основава първата социалдемократическа организация в Русия. У нас издава социалистическото сп. \"Съвременний показател\", в. \"Работник\", сп. \"Ново време\". През 1891 г. поема инициативата за Бузлуджанския конгрес на БСДП. С.г. публикува книгата \"Що е социализъм и има ли той почва у нас?\" - първото оригинално марксистко съчинение в България. През 1904 г. с прякото му участие се учредява Общият работнически синдикален съюз (ОРСС) - първият неказионен профсъюз в България. 1923 - УБИТ Е АЛЕКСАНДЪР СТАМБОЛИЙСКИ, ПРЕМИЕР НА БЪЛГАРИЯ, ВОДАЧ НА БЗНС (Р. 1879 Г.). Участва в българската делегация на Парижката мирна конференция (1919-1920). Подписва Ньойския мирен договор през 1919 г. На 9 юни 1923 г. при преврат на Военния съюз е свалено оглавяваното от него земеделско правителство. Избухват селски вълнения, които са потушени. Стамболийски е заловен край родното си с. Славовица, Пазарджишко, и убит по особено жесток начин. 1928 - РАЖДА СЕ ЕРНЕСТО ЧЕ ГЕВАРА, ЛАТИНОАМЕРИКАНСКИ РЕВОЛЮЦИОНЕР, РОДЕН В АРЖЕНТИНА (УБИТ 1967 Г.). Рожденото му име е Ернесто Рафаел Гевара де ла Серна, но е известен като Че Гевара или просто Че. Един от ръководителите на Кубинската революция (1959). След победата заема различни държавни длъжности. През 1965 г. напуска Куба, за да продължи революционната борба. Организира партизанско движение в Боливия, където загива. 1985 - ПОДПИСАНО Е ШЕНГЕНСКОТО СПОРАЗУМЕНИЕ. Договорът между държави от Европа за премахване на граничния контрол на вътрешните граници и за единна визова система е парафиран на борда на кораба \"Принцеса Мария-Астрид\" в Шенген, Люксембург (село край границата с Франция и Германия), между 5 от тогавашните 10 страни членки на Европейската общност: Белгия, Западна Германия, Люксембург, Нидерландия, Франция. Днес в споразумението участват общо 25 държави, като образуват т.нар. Шенгенско пространство.   \n \t\n", "date": "2018.06.14", "title": "Датата"}
{"url": "http://www.duma.bg/node/168911", "text": "Би могло да се пише още много за сложните проблеми, с които ще се сблъска българската част от Смесената комисия за историческото наследство. България и институциите й, поели задачата да работят по изпълнението на договора с Македония, трябва най-напред да си изяснят възможни ли са желаните промени, ако македонското общество не изживее спасителния катарзис от неизбежния дълбок процес на отрезвяване и разкриване на истината. Мисля, че не са възможни. И че без такова разтърсване всякакви промени ще бъдат половинчати, привидни, неискрени, фалшиви и в крайна сметка - неуспешни и никому ненужни. \nНа българската част от комисията ще й се наложи не само да отстоява историческите истини, но и да анализира, да тълкува, да разяснява, да помага на македонците да намерят истинските предпоставки за своята идентичност - деликатна, трудна и почти непосилна задача. Но без това е невъзможно да се решат и натрупаните противоречия. С ясно разбиране за \"македонската идентичност\" на днешните македонци в западната ни съседка, за начина, по който тази идентичност се е формирала, и за измисляните и натрапвани десетилетия фалшиви митове, за произтичащото от тези деформации отношение към България и към местните българи трябва да се въоръжат и българското правителство, и обществото ни. И да отстояват позициите си аргументирано, последователно, добронамерено, но и безкомпромисно твърдо. Защото е време \nгордиевият възел да бъде разсечен Формира се впечатлението, че комисията ще работи като служебен експертен орган, който ще докладва на съответните правителства. Боя се, че това ще бъде крайно недостатъчно. Ние, българите, сме тези, които искаме и очакваме да станат необходимите промени. Македонската част от смесената комисия най-вероятно ще се стреми да запази статуквото, да няма промени, ще протака, отлага, премълчава, размива и преиначава факти, позиции, становища. Ако това се случи, как да реагира българската част на комисията и българското правителство? Най-добрият път е българската страна да дава гласност на обсъжданите проблеми. Тя е особено необходима за македонското население. Българските радиа и телевизии, българската преса трябва да създадат рубрики, в които да публикуват исторически документи, становища на учени, отстояващи верни позиции, да разкриват политиките на тогавашните правителства, на тайните им служби, методите им на работа. Трябва да си даваме сметка, че меродавните позиции на българските учени са малко известни както в Македония, така и сред научната общественост на Европа. Оценката за тях е била винаги подвластна на политическата конюнктура. \nБългария трябва да предприеме екстрени мерки за запознаване на македонското население и днешната световна научна общественост с верните факти и научни позиции за историята и културното наследство на македонските земи. Това изисква създаване на център, който да планира, организира и координира тази дейност, да му бъдат осигурени необходимите средства. За съжаление българската държава няма опит в подобна дейност, особено като се сравним с Македония. Там всички медии в продължение на десетилетия са заемали антибългарски позиции, посочвани им предварително от сръбските и македонските власти. \nЗа огласяване на разкриващите истината български научни позиции не е необходимо да печатаме или преиздаваме всички книги, които ги представят. Това може да стане и в интернет, като българската част от комисията (или създаденият към нея или МВнР специален център) открие сайт с библиотека, посветен на Македония и на изпълнението на договора за приятелство и сътрудничество. Може би първата работа е да се дигитализира книгата \"Македония. Сборник документи и материали\", представящ 452 исторически свидетелства за миналото на страната, обнародвани още през 70-те години на миналия век, на български, английски и руски език (днес е библиографска рядкост). Трябва да се преиздадат в електронен вариант и чуждите \"исторически\" автори от страните, заели верни, неутрални позиции по проблемите на Македония - Шафарик, Григорович, Ягич, Облак, Иречек, Нидерле и т. н. Свидетел съм каква отрезвяваща роля изигра студията на Нидерле \"Македонския въпрос\" (1901 г.) пред непознаващи я заклети апологети на македонизма. На живеещите в Македония трябва да се осигури достъп до такива съчинения, за да могат те и сами да стигат до обективно верни изводи и заключения за историята на своята страна. \nУспешното изпълнение на договора в членовете му за историческото наследство на югозападните български земи, част от които днес са територия на Р Македония, ще предизвика отношението на Сърбия и други балкански страни. Особено е важно да се неутрализира позицията на Сърбия - държавата с най-голям \"принос\" за антибългарските позиции и обърканата идентичност на славянското население тук. В кризата на 90-те години Сърбия също изпита горчивината на етническото разпокъсване и разделение. Дали това няма да я отрезви и да я накара да се откаже от историческите си шовинистични позиции? И дали не може и България да й помогне за осъзнаването й, като подкрепи въжделенията й за приобщаване към страната на сръбското население вън от западните й граници? България трябва да осигури подкрепа за своята политика на учени и общественици от Хърватия, Словения, Чехия - славянските страни, които са имали обективна, в същността си пробългарска, позиция за идентичността на славяните в Македония. Трябва да се потърси и подкрепата на Гърция, на Албания, на албанското население в Македония. България най-всеотдайно подкрепя САЩ в политиката им за включване на Македония и други страни от Западните Балкани в НАТО. Но потърсила ли е и осигурила ли си е България подкрепата на САЩ за отстояване на историческата истина за миналото на Македония, за българската идентичност в миналото на местното славянско население, за бъдещото изграждане на отношенията между двете страни на нейните здрави темели? Не сме чули ясен отговор на този изключително важен въпрос. България има всички основания да поиска пряка и ясна подкрепа от САЩ за своята позиция и правителството ни трябва да я осигури. Същото се отнася и до Русия, която днес вече има добри основания за преодоляване на своя \"македонизъм\". Президентът Путин неведнъж заявява, че не приема Лениновите постановки по \"националния въпрос\". \nБългария е в силна позиция и като член на ЕС. Ясно, открито и обосновано трябва да заявим своята позиция по изпълнението на договора с Македония и в ЕС, да си осигурим подкрепата на неговите институции, категорично и непоколебимо да пресечем всякакви обструкции срещу нея от псевдодемократични либерални, мултикултуралистични и конюнктурни съображения. Ако днес не го направим, никога повече няма да можем да го сторим! *    *    * Българското правителство все още не си дава ясна сметка както за изключителната важност на тази част от договора, така и за огромните трудности, които предстои да бъдат преодолени, за да има положителен резултат. Може би за него са по-важни клаузите му, отнасящи се до приемането на Македония в НАТО, затова са и записани по-напред в съдържанието му. То пренебрегва и факта, че проблемите не са само вътрешни за двете държави, а засягат и съседни страни, както и \"великите сили\". Бойко Борисов заяви в Струмица: \"Важното е да гледаме напред!\" Да, перспективите са важни, както и реалната политика на сътрудничество, която трябва рязко да се активизира, но истината е, че не можем да вървим успешно напред, ако и двата народа не са наясно за себе си и пред света кои са и какви са. Не е вярна позицията \"Върнем ли се към историята, нямаме бъдеще!\" Напротив! Без яснота за наследството си, а и ако не го защитава, никой народ не може да върви напред. Както казва един мъдрец, \"миналото и бъдещето са симетрични\" - колкото по-богато е наследството на нацията ни, толкова по-силни са потенциите, с които навлизаме в идния ден. \nПравителството ни трябва да си даде ясна сметка, че единствено на основата на категорични принципни позиции за общата ни история, а не на компромиси могат да се изградят здрави отношения между двете страни. Затова е учудващо инфантилното поведение на Бойко Борисов и на външния ни министър Екатерина Захариева, когато след подписването на договора македонските управляващи среди започнаха отново да налагат \"двойни стандарти\" към историята ни. \nСветото Кирило-Методиевско дело успя благодарение на средновековната българска държава, на българския владетел св. княз Борис-Михаил и книжовниците ни, сред които и Климент, и Наум, работили в българската област Кутмичевица (върху част от която е и днешна Македония). Илинденско-Преображенското въстание е дело на българите в Македония и Тракия - за тяхното освобождение, а не на \"македонците и албанците, и турците, и сърбите, и влахите, и ромите, и бошняците\" (без българите??!), както отново взе да ги ръси Зоран Заев. Следователно общото поклонение на двамата министър-председатели пред гроба на св. Кирил на 24 май в Рим и пред подвига на въстаниците е възможно само ако в Македония днешните управници приемат, че и те са потомци на българите, извършили тези паметни дела. Но македонският министър-председател (говорещ преди подписването на договора, че българи и македонци сме един народ), сега отново започна да се гаври с българската история и българските герои мъченици. А той си го позволява, защото българският му колега Борисов позорно мълчи Чудно ли е, че при такова българско правителство се намериха \"общественици\" (Врабевски, Благоев и др. - явно храненици на задгранични \"благодетели\"), които пренебрегват, че Охридската архиепископия e основана през 1018 г. от Василий II като правоприемник на българската Дръстърска патриаршия (и като такава е предшественик на възстановената отново през 1953 г. Българска патриаршия) и са готови безотговорно да я вредят за предходник на непризнатата от никого македонска църква. Позволяват си дори да организират протести и вдигат скандали до Бога. Защо? Защото българският Свети синод не пожелал да участва в провокационно организираното от Скопие тържество на 1000-годишнината от основаването й. Сякаш тя не е българска архиепископия, та нашият синод да организира празника, а македонска! Тук обезпокоителното е не само, че толкова важно българско историческо наследство лековато се предоставя в чужди ръце, но и че то се използва за груба целенасочена политическа провокация: да се създаде прецедент - обособяването на македонската църква да отвори пътя за отделянето от Руската православна църква на киевските отцепници. Слава Богу, провокацията получи достоен отпор. \nБългарската история показва, че успяваме, когато единни се захванем здраво и сами свършваме работата си. Няма кой друг да защити нашите национални интереси. Но не сме имали и друго такова правителство като днешното, което толкова да се влияе от външни фактори и да изпълнява безусловно техни повели за сметка на българските интереси. В случая не става дума за пропуснати ползи от непостроен газопровод или атомна централа, въпреки че и от това загубите ни са огромни. Залогът е какъв народ сме и искаме да бъдем, ще прекъснем ли разрухата и пропадането си и опрени наред с другите предпоставки и на огромното си културно-историческо наследство, ще се възземем към по-добро бъдеще. Борбата за българското наследство в Македония ще даде един от най-важните отговори на този въпрос. Очакваме го от българското правителство и от всички, на които е възложено и са поели отговорността да ни го дадат.   \n \t\n", "date": "2018.06.14", "title": " \"Авгиевите обори\" с македонските проблеми  "}
{"url": "http://www.duma.bg/node/168966", "text": "Социалисти от столичните районите \"Красно село\" и \"Триадица\" ще почетат Димитър Благоев в деня, когато се отбелязват 162 години от рождението му. \nСъбитието ще се състои днес от 11 часа в къщата-музей на Дядото в София на улица \"Лайош Кошут\" №34. \nВ честването ще вземат участие и лидерът на БСП в София Калоян Паргов, народни представители и общински съветници.   \n \t\n", "date": "2018.06.14", "title": "ПРЕДСТОЯЩО"}
{"url": "http://www.duma.bg/node/168967", "text": "Лидерът на \"Воля\" Веселин Марешки обвини министъра на отбраната Красимир Каракачанов за катастрофата на военния хеликоптер в авиобаза Крумово, при която загинаха двама пилоти, а трети е в критично състояние в болница. На брифинг в парламента вчера варненският бизнесмен и зам.-шеф на НС настоя вицепремиерът да поеме политическа отговорност за инцидента, като подаде оставка. Според него машината се е разбила, защото не били осигурени пари за тренировки на пилотите. \n\"Назначаваме сульо и пульо за министър на отбраната. Нямаме ли достойни генерали, които да оглавят министерството, че опряхме до Каракачанов\", атакува го Марешки. \nМалко по-късно шефът на ПГ \"Обединени патриоти\" Волен Сидеров обвини Марешки, че с исканата оставка от Каракачанов се опитва да привлече внимание. Според него, ако трябва да се търси политическа отговорност за инцидента в Крумово, трябвало да се върнем повече от 10 години назад. \nСлед като преди време Каракачанов му препоръча \"да си пие хапчетата\" сега самият Марешки даде същите указания на управляващите, за да не забравят обещанията си. \"Как така няма неколкостотин хиляди за обучение на пилотите, а намериха 6 млрд. лв. за самолети? Някой безхаберник не си е свършил работата\", заключи аптечният бос, който е против модернизацията на армията. Той съобщи, че партията му е сезирала прокуратурата за бездействието на военния министър.   \n\"Воля\" няма да подкрепи и втория вот на недоверие към правителството, защото бил безсмислен. ДУМА припомня, че вотът е иницииран от БСП и ще е по тема \"Сигурност\".     \n \t\n", "date": "2018.06.14", "title": "Марешки атакува Каракачанов, нарече го \"сульо и пульо\""}
{"url": "http://www.duma.bg/node/168914", "text": "Миналата седмица парламентът формално размрази проекта за изграждането на атомната централа \"Белене\" и възложи на правителството да търси стратегически инвеститор за изграждане на ядрените мощности изцяло на пазарен принцип. Така ще бъде направен опит за оползотворяване на направените вече инвестиции за 3.5 млрд. лв., но без държавни гаранции за кредити, договори за изкупуване на тока от централа или за покриване на разликата с пазарните цени, както и без прилагане на други непазарни механизми. \nТова решение идва в условията на мъгляв инвеститорски интерес, шест години след друго решение на парламента - да подкрепи решението на първия кабинет на ГЕРБ за замразяване на проекта заради  сеизмичен риск и недоказана икономическа ефективност. \nВарианти   Досега вариантите бяха четири. \n- Първият е просто България напълно да се откаже, като тогава проектът ще пропадне, както са пропадали и други крупни проекти. При подобен вариант загубите за държавата лесно могат да се сметнат. Към вложените досега 3 млрд. лв. трябва да се прибавят и парите за оборудването, ако то не бъде продадено. \n- Страната да довърши АЕЦ \"Белене\" като собственик на проекта със 100% държавно участие. Това значи, че България ще разполага изцяло с тази централа в бъдеще и ще взема решения.  Този вариант е малко възможен, защото правителството нееднократно е декларирало, че не може да отдели 10 млрд. лв. \n- Втората атомна централа да бъде построена с финансов партньор. След  като България вече е похарчила над 3 млрд. лв. за строежа на площадката и оборудването, тя може да покани съдружник за довършването на централата. В какво съотношение може да бъде това съдружие е въпрос на бъдеща преценка и преговори. \n - Проектът да бъде продаден 100% на чуждестранен инвеститор. Според енергийни експерти в света подобно нещо не се е случвало, защото във всички случаи държавните регулации в такава област като ядрената енергетика са неизбежни.  Това са много сложни въпроси и затова да се говори за изцяло руски, китайски или американски проект на българска територия е много трудно. \nОт парламентарното решение може да се направи заключение, че възможни са само последните два варианта. Те са и най-трудни за реализация. Процедурата за избор на инвеститор трябва да бъде разработена до края на октомври, а министърът на енергетиката Теменужка Петкова ще уведомява периодично депутатите за това как се развива проектът, по който в последните четири години не бе свършено нищо.  Претенции Ден преди парламентарното решение представител на Китайската държавна ядрена корпорация CNNC, обявена за един от най-сериозните кандидат-инвеститори в момента, настоя за държавни гаранции, за да участват в проекта. Представителят на компанията Сие Джяджие посочи, че за подобни проекти все пак се изисква някаква форма на гаранция. Управляващите у нас  продължават да твърдят, че АЕЦ \"Белене\" ще се изгражда без каквито и да било държавни гаранции и ангажименти за изкупуване на произведения ток - нещо, което според повечето експерти е невъзможно. \nДържавна гаранция в класически смисъл значи, че инвеститорът получава гаранция, че приходите му ще бъдат гарантирани от страна на държавата, ако не се случат на търговски принцип. Това не е добро и надали ще се случи, обясни съветникът на еврокомисаря по бюджет Ивайло Калфин. В по-общ аспект обаче държавата може да гарантира, че няма да има бъдещи негативни промени в законодателството, и да даде сигурност на регулаторната среда, което е нормално и всеки инвеститор би го поискал. Според Калфин вариантите за финансиране на Втора атомна са два. Първият е без публично предлагане на акции - намира се инвеститор, който да довърши централата, и държавата апортира активите и пасивите. Вторият вариант е да се създаде ново дружество, което да набере капитал на фондовите борси, обясни той. По думите му обаче най-добрият вариант е държавата да построи централата за своя сметка. \nБившият финансов министър Симеон Дянков призова премиера  да се откаже от АЕЦ \"Белене\". Според него в този вид проектът представлява губене на политическо време, защото няма да се намери инвеститор, който да построи централата без държавни гаранции. Това е поредно търсене на теле под вола. Сега се говори за китайски инвеститор. Никога, по никакъв начин ЕС няма да позволи на китайски инвеститор, където и да е в ЕС, да притежава такава стратегическа инвестиция, коментира Дянков. Той обясни, че е имало две държави досега, опитали такова нещо - Словакия и Унгария, като и двете са се провалили. Шансът на България да има такъв инвеститор е нулев, каза той \nМеждувременно стана ясно, че една от компаниите, спрягана за потенциален инвеститор - \"Фраматом\", има интерес само да бъде доставчик. \"Арева\", която е акционер във \"Фраматом\", беше подизпълнител на руския изпълнител на ядрения строеж \"Атомстройекспорт\". Тя имаше споразумение за изграждане на електрическите системи в \"Белене\". Затова и запазва интереса си за участие в проекта, като е готова да осигури и финансиране за своята част от доставките, но ще очаква след това да й бъде платено за извършените дейности, каза представителят на компанията Станислав Георгиев на форума \"Булатом\" край Варна. Кандидати  В последните дни и вицепремиерът Томислав Дончев, и енергийният министър Теменужка Петкова заговориха за четвърти потенциален инвеститор на пазарен принцип, но конкретна компания не е назована. По неофициална информация става въпрос за щатската компания \"Дженерал Електрик\". Готовност за участие в проекта за пореден път изразиха от руската \"Росатом\". Тъй като този проект е разработен от нас, оборудването е произведено от нас и под наш контрол, е логично този проект да бъде довършен от нас, ако се реши той да бъде построен, заяви директорът на \"Росатом\" за Централна Европа Вадим Титов. \nОсвен това се оказа, че Китайската държавна ядрена корпорация (CNNC) имат две оферти към българското правителство за АЕЦ \"Белене\"- да инсталират купените от България реактори в Китай, а у нас да използват свои технологии. Второто предложение е да достроят сегашния руски проект и да инсталират и два китайски реактора на площадката край Белене, гласи неофициална информация. Това при всички положения означава тежки лицензионни процедури на национално и европейско равнище. \nВъпреки парламентарната подкрепа на \"Обединени патриоти\" вицепремиерът Валери Симеонов не е благосклонен към възкръсването на \"Белене\". Според нето България и службите трябва да си отварят очите. \"Под благовидната форма на чужда инвестиция някоя друга държава може да стане собственик на бъдещата АЕЦ \"Белене\", да я изгради със собствени средства, да започне да предлага електроенергия на борсата в България, което няма как да бъде забранено, и да предлага умишлено занижена цена на енергията\", заяви той. Според Симеонов така може да се направи дъмпинг на цената, която се предлага от АЕЦ \"Козлодуй\" и ТЕЦ \"Марица-изток\" 2. \nНай-логичният въпрос в този случай е какво следва на практика от това. Въпреки очертаващите се неясноти Теменужка Петкова смята, че централата може да бъде готова в рамките на идните 7-8 години. Ситуацията от 2012 г. и днес е коренно различна. През 2012 г. нямаше яснота за структурата на проекта. Нямахме яснота как ще приключи арбитражното дело. Политиката на ЕС в областта на енергетиката беше различна от днес, обясни Петкова. Друга разлика била наличието на реален инвеститорски интерес, и то от компании, които са признати на световно ниво. Никой от нас няма интерес да се връщаме назад, да търсим вина, трябва да гледаме напред и с общи усилия да се опитаме да направим нещо добро за България, което ще гарантира нашата енергийна сигурност и ще даде възможност парите, които българските данъкоплатци са вложили в проекта - над 3 млрд. лв., да бъдат използвани по предназначение\", аргументира се Петкова. \nНационалната електрическа компания вече започна създаването на самостоятелно дружество, в което ще бъдат отделени активите на АЕЦ \"Белене\". Очаква се в него да бъде включено и доставеното вече оборудване и това да е държавният дял в евентуалната компания, които ще строи. А до октомври следват преговори и пазарлъци, като най-големият препъникамък при тях може да се окажат държавните гаранции.  Какво ще излезе от очаквания търг, ако изобщо се стигне до него, едва ли някой може да прогнозира със сигурност, а и срокът може да бъде удължен. Освен това не е ясно каква ще позицията на големите играчи на световната политическа сцена за такъв стратегически проект. От нея също много зависи съдбата на АЕЦ \"Белене\".   - Правителството утвърждава площадка за изграждане на втора АЕЦ на р. Дунав, източно от гр. Белене през 1981 г. Започва подготовка на площадката. \n- Две години по-късно излиза разпореждане на Бюрото на МС за  ограничаване строителството, през 1991 г. се спира изграждането на централата. \n- През 2004 г. кабинетът на НДСВ взема принципно решение за изграждане на АЕЦ \"Белене\", а през 2005 г. определя проекта за обект с национално значение. \n- През 2006 г. НЕК подписва споразумение с избрания в резултат на проведена обществена поръчка изпълнител \"Атомстройекспорт\" АД (ДАСЕУ) , с което страните се ангажират да сключат бъдещ договор за инженеринг, доставка и строителство на АЕЦ \"Белене\". Срокът за сключване на договора многократно е удължаван, но договор не е подписан. \n- През 2008 г., въпреки че между НЕК и \"Атомстройекспорт\" не съществува договор, е подписано допълнение към споразумението от 2006 г. за поръчка и производство на основното оборудване за централата (реакторна инсталация, парогенератори, системи за пасивна защита и др.) \n- През март 2012 г. правителството на ГЕРБ замразява дейността около централата.  - Разходи за активи в процес на изграждане - 2. 173 459 млрд.  лв., включващи: разходи по Споразумение от 29.11.2006 г. между НЕК и АСЕ; капитализирани разходи за Архитект-инженера - Worley Parsons; капитализирани лихви по заеми; разходи за консултантски услуги; разходи за държавна такса за разрешение за проектиране към Агенцията за ядрено регулиране; разходи за придобиване на ДМА за активи в процес на изграждане сгради, инфраструктура и съоръжения, машини и съоръжения на склад \n- Балансовата стойност на земи, подобрения върху терени, сгради, машини, съоръжения, обзавеждане и други дълготрайни материални активи -  93.102  млн. лв. \n-  Материални запаси на склад  -  2.184  млн. лв. \n-  Към края на март 2018 г. общата стойност на пасивите на проекта АЕЦ \"Белене\" е в размер на 1.322 195  млрд.  лв.. Те включват преоценъчен резерв; заем от БЕХ и заем от Държавния бюджет, чрез бюджета на Министерство на енергетиката, лицензи и разрешителни.      \n \t\n", "date": "2018.06.14", "title": " Проектът \"Белене\" - какво следва "}
{"url": "http://www.duma.bg/node/168912", "text": "На 18 юни се навършват 95 години от смъртта на Христо Смирненски, а на 17 септември тази година - и 120 г. от рождението му. Едно жизнерадостно българче, което \"жълтата гостенка\" отнася със себе си едва няколко години след като то навършва пълнолетие. Един юноша - гениален поет. Сътвореното от него оставя значима следа в нашата култура и история, тачат го всички българи, без злобни подмятания и клевети, както си е обикновено по българските ширини и дължини. Защото той е не просто изключителен майстор на словото, не само истински комунист по сърце и душа, възпяващ с цялата си всеотдайност и талант залповете на \"Аврора\" и огнедишащото сърце на революцията - Москва, но и нежен лирик на бедните и унизени български братчета на Гаврош. Незлобливият му смях и публицистичният му сарказъм докарват не една и две безсънни нощи на тогавашните, а и на днешните управници на отечеството ни - ако, разбира се, го четат. За кого от тях можем да кажем, че не се отнася изумителната \"Приказка за стълбата\"! Обемистото за 24-те му години живот творчество и днес е обичано, а видни литературни критици не спират да се удивляват и да анализират таланта му. Името на този юноша е Христо Смирненски. \nДнес няма да се занимаваме със скандали, а ви предлагаме частички от анализи на видни изследователи на творчеството на Смирненски, спомени за него и кратки отзиви на български именити творци за този феноменален български поет. Христо БРЪЗИЦОВ: \nИз мемоарната книга \"При големи хора по халат и чехли\", изд. \"Христо Г. Данов\", 1976 г. Когато на 1 януари 1917 година излезе първият брой на седмичното литературно хумористично списание \"Смях и сълзи\", в него не се съобщаваше редакционният състав; той бе съобщен чак в бр. 30 и бяха обявени имената на Христо Смирненски, Христо Бръзицов и Никола Граблашов. Ако би се съобщили имената в бр. т, нямаше да е споменато името Христо Смирненски, а на Христо Измирлиев... Защото тогава Измирлиев още не бе се превъплътил в Смирненски. Как стана това? \nВече казахме, че списанието бе освен хумористично, още и литературно. И беше естествено да печати и \"сериозни\" творби (макар Смирненски да твърдеше, че от хумора по-сериозно няма). И така, по едно време Христо Измирлиев, който се подписваше с псевдонима Ведбал (и някои други), поиска да излее мъката си по смъртта на един свой приятел, убит на фронта. Но как да подпише такова тъжно стихотворение с псевдонима Ведбал? Още като видят името, почват да хихикат... Набраха се и една-две \"сериозни\" теми, явно авторът трябваше да излезе с друго име, друг псевдоним. Но какъв? Труден е изборът на второ име, когато то ще те съпровожда цял живот и ще затрупа завинаги първото ти име. Кой знаеше първите имена на Елин Пелин, Чудомир, Ран Босилек... \nКогато сред приятелите редактори Измирлиев повдигна своя въпрос - някой му препоръча да излезе с гражданското си име: Христо Измирлиев. Но той побърза да възрази: \n- Измирлиев... много непоетично... Това звучи като софийската бакалница \"Измир\" срещу битпазар. \nОт дума на дума се стигна до откритието, че турското Измир на гръцки звучи Смирна, което от своя страна... звучи поетически. И така бе \"кръстен\" без поп нашият общ приятел - общобългарски - Христо Измирлиев на Христо Смирненски, за да премине в българското вековечие.  Проф. Светозар ИГОВ: \nИз статията \"Виртуозният поет Христо Смирненски\" Христо Смирненски успява така млад да се изяви като виртуоз на българския стих, защото влиза в българската поезия, поел щафетата на стиха от своите блестящи предшественици - символистите. Сам Смирненски е не само ученик и приемник на символизма, но и въплъщава в поезията си ред от каноните на символистичната поетика. На първо място - изразната лекота и музикалността на стиха. Известно е, че сливането на стиха с музиката е един от девизите на символизма, изразен от френския поет Пол Верлен. А \"вродената\" (според Атанас Далчев) музикалност на Смирненски е една от най-очевидните и най-много подчертавани от критиката характеристики на неговата поезия. \nИ в областта на поетическата стилистика Смирненски е верен ученик на символизма. Той не само употребява обичайните за символистите пищни, сложни епитети (от рода на \"огнеструйни\", \"огнедишащи\", \"лунносребърни\", \"златолюспест\", \"златозвездна\", \"сребролунна\"), но и характерни образи и настроения на символизма (\"теменужен остров в лунносребърни води\", \"воала на здрач тъмносин\", \"есенни цветя\", \"морни гърди\", \"привечер лятна наметна пак с траурен плащ рамена\"). \n...Музиката на Смирненски е музика на тръбни звуци и духови оркестри. Това е музика на \"улицата многогласна\", а не камерната музика на неговите предшественици \n/www.souhssz.com/probna/patron-na-uchilishchjeto/spomeni-za-poeta/ Ст. н. с. тт ст. Свилен КАРОЛЕВ: \nИз \"Гео Милев и Христо Смирненски -две задочни срещи (и една на живо)\" И изведнъж, някак съвсем неочаквано, Гео Милев държи траурно слово при опелото в \"Свети Крал\" (днешната църква \"Света Неделя\") над мъртвия Христо Смирненски - ненавършилия 25 години поет, любимеца на пролетариата. За съжаление липсват архивни документални данни за точните думи на Гео Милев. Никой не ги е записал тогава, а и е съвсем естествено в такъв момент на мъка и покруса сред присъстващите. Най-общо смисъла на казаното предават някои спомени на очевидци на събитието, изненадани като всички в храма, че Гео Милев държи траурно слово в този момент. Словото на Гео Милев вероятно е било спонтанно, импровизирано (а Гео е бил виртуоз на словесната импровизация) и най-изненадани са били очевидно самите близки на Христо Смирненски, членовете на неговото семейство. \"Изведнъж всичко стихна - пише в спомена си сестрата на Христо Смирненски Надежда Измирлиева - пред олтара стоеше Гео Милев. Силно развълнуван, с искрена скръб и горест той говори за живота и творчеството на рано загиналия пролетарски поет. Краткото му прочувствено слово развълнува и трогна всички. Дълбоко скърбеше Гео Милев за ранната смърт на Смирненски - жертва на капиталистическите условия в страната.\"  \nЗа тази задочна среща между Гео Милев и Христо Смирненски, между които е застанала смъртта, си спомня и съвременникът Коста Георгиев: \"Опелото в черквата \"Свети Крал\" току-що бе привършило. Пред потъналите в скръб почитатели на поета неочаквано се изправи Гео Милев. В занемелия храм прозвуча неговият вълнуващ глас. Той говори за тежката загуба, която понася българската поезия със смъртта на Смирненски, говори за неговите блестящи качества на изключителен поет.  \nИ Гео Милев беше дошъл да се поклони пред тленните останки на Смирненски, но той се сбогува с него не като нас - продължава спомена си К. Георгиев, - това бе непосредствено след девети юни 1923 година. Време, когато не всеки имаше кураж да каже какво мисли.\" От преврата са изминали десетина дни, избухнали са юнските бунтове, убит след жестоки мъчения е министър-председателят Александър Стамболийски, избити са също редица водачи и дейци на Земеделския съюз. Новата власт е установила контрол над страната, смазвайки с кръв и репресии всяка съпротива. В такава обстановка се състои поклонението в \"Свети Крал\" и се провежда траурното шествие до гробищата при погребението на Смирненски, събрало хиляди хора. Нима новата власт ще остави без надзор това събитие? Не и в страната от онези мракобесни години, в тогавашното \"отечество\", дума, която сам Гео Милев ще постави в презрителни кавички. А и сам Христо Смирненски е писал приживе такива унищожителни сатирично-хумористични творби срещу лидерите и политиката на старите буржоазни партии и срещу някои от дошлите сега на власт съучастници в преврата \"сговористи\" и отдавна, освен с пролетарската си поезия, си е заслужил тяхната солидарна ненавист. И още нещо - дали участието на Гео Милев в траурното събитие, словото му над мъртвия Смирненски нямат отношение към съдбовното и трагично за самия него изкачване към неговата лична житейска и гражданска Голгота в оставащите му две години живот, преди сам \"безследно да изчезне\", садистично умъртвен без съд и присъда от фашизоидните \"неотговорни фактори\"? \ngeomilev.com Стефан ПРОДЕВ: \nИз есето \"Момчето, наречено Смирненски\" Животът му е почти неизживян, дълбоко трагичен и в същото време не познавам по-весело момче от него в нашата поезия. Дори и най-горчивите сълзи не могат да затъмнят усмивката на очите му. В тях винаги има нещо слънчево, готово да утеши и стопли душата, да я извади от мрака на битието. В това отношение той не прилича на нито един от своите български събратя... \nСофия е творила и твори какво ли не, но по-велик поет от него не е сътворила. Това гениално момче, изскокнало направо от камъка й, е най-милата й рожба. ... \nТалантът му избухна, за да ни направи граждани. Той разкъса селската риза на нацията и й даде усещането, че е част от света. \nНеслучайно най-хубавите стихотворения за пролетарската революция се родиха в София. \"Йохан\" и \"Руският Прометей\" изпревариха мнозина. Да не говорим за \"Приказка за стълбата\", която изпревари всички. Чрез нея момчето прекрачи и продължава да крачи в нашето време. Тази страшна приказка е неговото завещание. Най-чистото и най-жестокото завещание, което едно общество може да получи. \n\"Есента на думите\", изд. \"Захарий Стоянов\", УИ \"Св. Кл. Охридски\", 2004 г.  \n*** \nsmirnenskihristo.blog.bg/lichni-dnevnici/ Антон СТРАШИМИРОВ: \nГолям поет е Смирненски, наистина голям поет..., слънчевото дете на българската поезия. Артистично нехаен... и столичен бохем с мечтата по \"вечна обич, вечна правда на света\". Георги БАКАЛОВ: \nМлад, свеж, сочен талант, в шеметната пъстрота на свои оригинални краски и образи... А формата - феерия от огнеструйни образи и картини. \nНеговото творчество е \"празничен ден\" в българската литература. Аз съм във възторг от стиховете му. Този млад човек тепърва ще разгъне своите големи творчески възможности. Крупна сила е това. Георги КАРАСЛАВОВ: \nС истинско възхищение се отнасяше Вапцаров към творчеството на Христо Смирненски. Вдъхновяваше се от заразителния патос на неговите стихотворения, учудваше се на неговата версификационна техника, на удивителната му находчивост в областта на хумора. Поразяваше го неудържимата продуктивност на рано загиналия поет, безкрайното разнообразие на тематиката му. Той смяташе, че Смирненски е едно феноменално явление в нашата национална литература, и казваше, че ако беше поет на една велика нация, името му би гърмяло по четирите краища на света. Вапцаров ценеше високо не само боевите песни на Смирненски... Вапцаров поставяше на високо равнище и ония негови песни, които засягаха по-интимно живота, страданията и душевните преживявания на обикновените прости хора, на работниците, на обитателите на крайните квартали. Той се учеше от Смирненски, но се учеше по своему, творчески... Туше ДЕЛИИВАНОВ: \nблизък роднина на Смирненски \nИзмирлиевци са страдали в борбата за българското духовно възраждане. Бащата на това момче е затварян, съден и измъчван в тези борби от турските власти по подстрекателства на гъркомани и на гръцките владици. Измирлиевци са уважаван род от всички кукушани - българи. Светослав МИНКОВ: \n С Христо Смирненски се срещнах през 1921 година в редакцията на хумористичното списание \"Българан\", където беше редактор. Самата редакция се намираше в една малка стаичка на печатницата. Имаше само 2-3 стола, няколко календара по стените и проста разкривена маса, отрупана със стари клишета. \nВедбал се явяваше в редакцията обикновено по обяд и още с влизането започваше да се шегува и подхвърля закачки към работниците и сътрудниците на списанието. Винаги весел, въодушевен и лирично настроен, той преглеждаше получените по пощата ръкописи и се заливаше с добродушен смях при прочитане на някое посредствено стихотворение, което след това декламираше с патос пред всички нас. \nТой беше роден поет и ненадминат импровизатор. Във всеки миг можеше да напише стихотворение на каквато и да е тема. Творческата мъка беше непонятна за него. Той се шегуваше в рими, сърдеше се дори в рими. Александър ЖЕНДОВ: \n1917 година бях ученик в V клас на III ючбунарска софийска гимназия. Между другото рисувах и карикатури на ученици и учители и минавах за карикатурист. Това ме въведе в редакцията на \"Смях и сълзи\". Редакторите - все мои връстници, също гимназисти. Нямаха карикатурист. Най-авторитетният между тях, мълчаливо признат първенец, беше Христо Измирлиев - Ведбал. \nНе си спомням Христо да се е оплакал, че времето не му стига. Почти половината от материала за всеки брой на \"Смях и сълзи\" се пишеше от него. Всяка седмица той печаташе и в \"Българан\". Повече от страница стихове и проза, и макар че програмата на Техническото училище беше далеч по-тежка от гимназиалната, беше много добър ученик, редовен и с висок успех. Николай ЛИЛИЕВ: \nМалко е да се каже, че Христо Смирненски заема особено място в нашата поезия, че със своето изкуство носи нещо ново, нещо свое в тая поезия, че е съществено различен дори от Димитър Полянов, с когото го сродява еднаквият поглед върху света, че качествено неговото творчество, което обогатява читателя, като му позволява да вижда световните промени в нова светлина, е нов етап в нейното развитие... Толкова непосредствено, толкова искрено и чисто звучат дори най-случайните стихотворения на Христо Смирненски. \nСъвършенството в художествеността на формата, което изтича от смислеността на съдържанието, тая безпогрешност на стиха, тая ритмика, която вълнува и увлича и най-немузикалното ухо, са още едно доказателство, че пролетарската поезия у нас се е развивала не по пътя на отрицанието на миналите етапи изобщо в развитието на българската поезия, че е споявала тези етапи, обогатявала ги е с нови ритмически единици, с нови образи, които в никой случай не са самоцелни, с нови рими, вливала е нов идеен смисъл в тяхното съдържание. Така поетиката на Христо Смирненски със своите възторжени интонации - една от нейните особености, които красят българското стихосложение - намира дълбоко обяснение. Думите, които не служат само да запълнят стихотворния размер, са пречупени през индивидуалността на поета и са получили нов смисъл - и тоя, който са имали досега, и тоя, който им е придало новото време. Крум КЮЛЯВКОВ: \nИз книгата \"Спомени за Христо Смирненски\" Майката на Смирненски разказва на Кюлявков: Вчера се усещаше по-добре. Белки му помогнат лекарствата... Имаше и другари, той се шегуваше с тях, приказваше. И лицето му се поизмени... Стана някак по-добро. Ех, господи, рекох си, белким имаме късмет. А той, сиромашкият, няма, няма, па току погледне в часовника - кой знае защо така често го гледаше. Но вечерта отново тежко му падна. Започна тежко да диша, гледаме: няма спасение. Някои казваха, че няма да изкара и нощта. Въртиме се около него, а той отвреме-навреме току ни погледне и пак зажумява. Днес сутринта, към шест и половина, се помъчи да се повдигне от възглавницата. Наведох се над него. \n- Искаш ли нещо, Христо? \n- Молив и хартия. \nА едва, едва говори, едва го чувам. Даваме му молив и хартия. Мъчи се нещо да запише, мъчи се и току изпусна молива и ми падна на ръцете. И свърши. Свърши милото, измъчено чедо. Тома ИЗМИРЛИЕВ: \nХристо Юнкер, сп. \"Звънар\", I (1924), бр. 8. \n Невероятно, но факт! Христо е възпитаник на военното... на негово величество училище. Две години следва той там и завърши с чин: запасен портупей юнкер! \nТесни бяха казармените стени за волния дух на Христо и той не можа да устои: напусна училището - без пагони и калъчка! \nНо и в училището той бе в постоянен конфликт с началниците си поради своята \"недисциплинираност\". \nУстроят вечеринка. Ведбал е винаги пръв на сцената със своите импровизации. \n- Хумореска - викат другарите му от партера. И Христо им поднася такава хумореска, че всички се споглеждат смутени. \n- Постъпих в гимназията - изключиха ме, отидох в търновското училище - също, тате ме изпрати във френския колеж - оскубах брадата на един \"фрер\", най-после баща ми се отчая от мен и ми каза: \"То се видяло, че от тебе човек няма да стане, ами аз да те пратя във военното училище, та барем офицер да станеш.\" \nНо всичко това той разправя с такава незлобливост, че дори и намиращите се в салона офицери се смеят. \nВ същата къща живееха няколко близки семейства. Малките Жорж и Женя често идваха при Христо. \nПри тях той се забравяше. \n- Бате Христо, нарисувай ми един дявол! \nБате Христо ги помилва по косите със свойствената си топла приветлива усмивка, вземе молив и тетрадка и им нарисува \"дявол\" - почти всякога охранен чернокапец с дълги-дълги рога на челото. \n- Бате Христо, има ли живи дяволи? \n- Има, има - даже твърде много - отвърне Христо и неволно обръща влажни очи към съседния двор, където \"дяволът в потури\" ругае някой работник. \n- Ами ти видял ли си? \n- Видял съм, зер! \n- Къде има дяволи, бе бате? \nПо-голямата Женя се намесва авторитетно: \n- В зоологическата градина, разбира се. \n- Не, не - в св. Синод! \nМилият Христо! Той не подозираше даже, че само две-три седмици след това тия \"дяволи от светия синод\" ще ходатайстват при архидявола да \"успокои грешната му душа!\" Тази вечер Витоша е тъй загадъчна и нежна - \nкато теменужен остров в лунносребърни води, \nи над смътния й гребен, сякаш в болка безнадеждна, \nсе разтапят в тънка пара бледи есенни звезди. И грамаден и задъхан, скрил в гранитната си пазва \nхиляди души разбити - глъхне празничния град \nи под лунно наметало с шепот странен той разказва \nповестите безутешни на вседневен маскарад. А из улицата шумна, под гирлянди електрични, \nето малката цветарка бърза от локал в локал, \nде оркестрите разливат плавни звукове ритмични \nи от тях се рони сякаш скрита мъка и печал. С погледа смутен и влажен на прокудена русалка \nмежду масите пристъпя и предлага плахо тя: \nзлатожълти хризантеми в кошничка кокетно малка \nи усмивката смирена по рубинени уста. Върху стройното й тяло, върху младостта й цветна, \nкато черни пипала се плъзгат погледи отвред \nи в усмивки иронични блика мисъл неприветна, \nче цветята се купуват, а и тя е чуден цвет. И оркестърът въздъхва, стихват плачущи акорди, \nгаснат, млъкват, но отново гръмват те по даден знак, \nпонесат се нависоко волнокрили, смели, горди \nи се спуснат бавно, плавно като мек приятен сняг. Но от маса къмто маса свойта кошничка показва \nсветлокосата девойка с поглед смътен и нерад, \nа грамаден и задъхан, скрил в студената си пазва \nхиляди души разбити - дебне каменния град. \nОт цикъла \"Децата на града\" Аз не зная защо съм на тоз свят роден, \nне попитах защо ще умра, \nтук дойдох запленен и от сивия ден, \nи от цветната майска зора. Поздравих пролетта, поздравих младостта \nи възторжен разтворих очи, \nза да срещна Живота по друм от цветя \nв колесница от лунни лъчи. Но не пролет и химн покрай мен позвъни, \nне поръси ме ябълков цвят: \nпред раззинали бездни до черни стени \nокова ме злодей непознат. И през облаци злоба и демонска стръв \nчерна сянка съзрях да пълзи - \nзлатолюспест гигант се изправи сред кръв, \nсред морета от кръв и сълзи. В полумрака видях изтерзани лица, \nвред зачух плачове като в сън \nи жестока закана на гневни сърца \nсе преплете с оковния звън. Аз познах свойте братя във робски керван, \nугнетени от Златний телец; \nи човешкия Дух - обруган, окован, \nаз го зърнах под трънен венец. И настръхнал от мрака на тази земя, \nзакопнях, запламтях и зова: \n- Ах, блеснете, пожари, сред ледна тъма! \nЗагърмете, железни слова! Нека пламне земята за пир непознат, \nнека гръм да трещи, да руши! \nБарикаден пожар върху робския свят! \nУраган, ураган от души!... И тогава - залюбен в тълпите, пленен \nот лъчите на нова зора, - \nбез да питам защо съм на тоз свят роден, \nаз ще знам за какво да умра. \"Работнически вестник\", 2 септември 1922 \n    \n \t\n", "date": "2018.06.14", "title": "Как Измирлиев стана Смирненски  "}
{"url": "http://www.duma.bg/node/168974", "text": "Общинската съветничка от ГЕРБ в Ловеч Йовка Тодорова е задържана за 72 часа за   в качеството й на служител в Бюрото по труда. Информацията бе официално потвърдена от прокуратурата ден след като само ДУМА писа за случая. Според обвинението за година гербаджийката е ощетила Агенцията по заетостта със 117 300 лв. чрез ваучери за обучителни семинари и контрола им. \nМакар за случая да се разбра още във вторник, местните медии и съпартийците на Тодорова запазиха мълчание до вчерашния ден, когато скандалът избухна с пълна сила. Едва тогава областната и общинската структура на ГЕРБ пуснаха позиция, в която се разграничават от уличената си колежка.     \n \t\n", "date": "2018.06.14", "title": "Арестуваха общински съветник на ГЕРБ в Ловеч "}
{"url": "http://www.duma.bg/node/168968", "text": "Директорът на Областната дирекция на МВР в София комисар Георги Григоров е освободен от поста си, обяви вчера министърът на вътрешните работи Валентин Радев. Заедно с него е отстранен и заместникът му. Стана ясно, че пенсионирането на Григоров е свързано със случая на избягалия затворник Владимир Пелов, който беше убит при престрелка в Ботевград. \"Те не се справиха. Има някакъв дисбаланс, има нещо, което не е направено в цялата област\", обяви Радев. Въпреки че областното ръководство ще понесе вината за скандала с разхождащия се на свобода беглец, директор Григоров официално е освободен поради достигане на пенсионна възраст. Радев се похвали, че е изразил благодарност и респект от свършеното от двамата, защото \"са се справили достойно с работата си\". \"Работата в София-област е много тежка, но да се оправят. Има и друг такъв район. Професионалното ръководство ми го сравни с Бургас, затова пък трябва и по-компетентни хора или такива, които могат да се справят\", обяви той. \nДен преди отстраняването си Георги Григоров призна, че Марио Панчев, който уби Пелов, а по-късно почина от раните си след престрелката, е сигнализирал в полицията, че се чувства застрашен след бягството на Пелов от затвора. \nПрипомняме, че Пелов и Радослав Колев избягаха посред бял ден от затвора в началото на април. Първият бе застрелян от друг рецидивист преди дни, а вторият все още е в неизвестност. Във вторник Радев обяви, че оставки и наказания ще има, но той няма намерение да подава своята. Припомняме, че БСП подготвя вот на недоверие на тема \"Сигурност\" , в мотивите на която най-вероятно ще залегне и казусът с бягството от Софийския затвор. \n    \n \t\n", "date": "2018.06.14", "title": "Областни МВР шефове го \"отнесоха\" за Пелов"}
{"url": "http://www.duma.bg/node/168970", "text": "Центърът за градска мобилност предлага  увеличение на зелената зона за паркиране в София с 5500 места. Разширението е в районите \"Оборище\", \"Възраждане\", \"Красно село\" и \"Лозенец\". \"Някак тихомълком става това, тъй като този път ЦГМ прави увеличението чрез промени в Наредбата за организация на движението на територията на Столичната община\", коментира Калоян Паргов от БСП на вчерашното заседание на комисията по транспорт към СОС. Според него е очевидно, че политиката на общината е насочена към печалбарство, а не към решаване на проблемите с паркирането в София. Вчера беше първото разглеждане на предложенията за изменение и допълнение на наредбата, внесени от директора на ЦГМ Христиан Петров. \n\"С колегите от БСП неведнъж сме настоявали за по-различна политика. Със сегашната политика на управляващите скоро зонирането с платено паркиране в София ще стигне до Околовръстното шосе. Това не е решение на проблема с паркирането в града\", категоричен бе председателят на столичните социалисти. Според БСП не може цяла София да бъде превърната в синя и зелена зона и от това да печели едно търговско дружество, за което винаги са имали съмнение в прозрачността на работата му.    \n \t\n", "date": "2018.06.14", "title": "Увеличават зелената зона в София с 5500 места"}
{"url": "http://www.duma.bg/node/168913", "text": "Българското европредседателство постепенно залязва, озвучено от гръмки политически хвалби, бандитски престрелки и смутено полицейско кудкудякане. Страната бе превърната в Потьомкинско село - с красива фасада за пред чужденците и с грозни реалности зад нея, за \"обикновените\" хора. Впрочем, гостите знаеха предварително къде гостуват и стриктно си проверяваха от време на време съдържанието на джобовете. Не ги стреснаха и крамолите между министрите, нито между президент и премиер. Бяха известени за всичко, ставащо между река Тимок и Черно море. Резултатът - под фанфарни звуци. Гответе се, все някога ще влезете в чакалнята на ЕС. Някога, но не сега. На принципа: татко ще ми купи колело, ама друг път...  И се превръщаме в най-чакащите баламурници и за въпросната чакалня, и за този, що клати гората. \nПрави впечатление, че се открояваме отчетливо на Стария континент с думичката \"най\" - изцяло в негативен план. Ние сме най-бедната страна в Европа. С неразвиваща се, практически липсваща икономика и загърбено селско стопанство. С най-ниски, смехотворни заплати, пораждащи ала Каравелов само скръб и жалост. Конкурират ги само пенсиите, явно най-странните в света. Какво означава срещу 40 г. трудов стаж да получаваш 200 лв. пенсия? Ако късметлията през тези десетилетия бе просил и се бе самоосигурявал, щеше да има повече. Впрочем, ние сме държавата с най-много на брой просяци из европейските страни, отлично организирани, дисциплинирани и отговорни към изискванията на професията. Няма никакво значение, че отдавна демонизират понятието \"българин\". Важна е печалбата, каквато те реализират в стотици и хиляди евро пред ръководещите ги тартори. Достатъчно е човек да погледне къщите им тук, у нас, за да съжали, че не е в сплотеното им братство. \nБългария е страната, в която най-ясно се вижда сливането на партия и държава. След близо 30 г. борба срещу тоталитаризма, ето ти го отново на софрата. Трудно е да се каже колко от 180 хил. чиновници не са членове на управляващата партия, но и те са най-много на брой. Без значение колко си кадърен, знайно е - незаменими личности няма и по-добре еди кой си да ни е верен, отколкото кадърен, но независим и мислещ с главата си. Най-добре да е наш, отколкото ваш, пък когато вземете властта, обръщайте тефтера обратно. Може би затова и родното чиновничество е практически най-захлупено и неработещо в сравнение с другите държави, защото все чака указания отгоре надолу и не смее да предприеме никаква самоинициатива. Впрочем, не! Предприема, ала на тъмно. Затова татковината е най-корумпирана в братското европейско семейство. А срещу корупцията борба се води от най-много институции, комисии, армии от ентусиасти и мрачни политици. Което е сигурен знак, че въпросната борба е най-безнадеждното нещо, което народът очаква да бъде преустановено, или поне натикано в миша дупка. Безнадеждно също като надеждата за сносни заплати и човешки права. Стане ли дума за тях, се сещаме, че демокрацията у нас е най-недемократична във всички класации за права и свободи. Контролът над изкупените медии е безпардонен, политически и олигархичен и откровено обслужва частни интереси. Който се прави на независим, обикновено след кратък период на наивитет започва да подсмърча пред Бюрото по труда, или влиза в кохортата на \"свободните\" роби. Все пак по свобода на словото България не е на последно място. След нея са сума ти държави, в които няма вестници и ТВ, но класацията си е класация. Предпочитаните медийни теми у нас са за качеството на ланшния сняг и нахалните дунавски комари. Теми като безработица, престъпност, сива икономика, липса на законност и т.н. са най-маловажни и биват отпечатвани основно върху рулата с най-некачествена тоалетна хартия, където всъщност им е мястото. \nКъде е мястото на здравеопазването, образованието и националната неприкосновеност? Най-оревавана беше, и сега е така - армията. От трибуната на най-мързеливото \"Народно\" събрание се чуваха откровени заплахи как ще й се купят най-бързите самолети, най-модерните военни кораби и за личния състав: най-вкусното русенско варено. Естествено, нищо от това не се случи и би било чудо да се свърши нещо на практика. Най-сладък е безотговорният политически лаф - хем те дават по телевизията за гордост на родата, хем не ти пука какъв ще бъде резултатът. Че армията е с 5400 специалисти недокомплект, също никого не стряска. \nСъщото е положението и в здравеопазването: най-бързо рухващия, не с дни, а с часове, правителствен ресор. Без пари, без перспективи, без бонуси и привилегии, задържащи младите и достойни специалисти в родината. При всяка стачка на хората в бели престилки цъфва министерски емисар с една едничка цел - да изкукурига по ноти наизустените обещания и бързо-бързо да се прибере на тихо и спокойно в кабинета. Страшно е да гледаш болни хора, лекувани с празни приказки, отиващи си без време, макар че са могли да бъдат спасени. Докога? Защо? Неизвестно. Една от най-трудните загадки, които глухонямото безоко правителство грижливо заобикаля. \nА образованието? При него отговорът е най-лесен: кучета го яли. И тук високопоставеният непукизъм е в стихията си. Факт е, че 40% от 15-годишните ученици са функционално неграмотни - формално могат да четат, но не разбират написаното. Счита се, че 24 хил. млади хора у нас са съвсем неграмотни, а заради демографската криза досега са закрити стотици училища. Ще има и още. До 8 години ще се пенсионират около 45% от учителите, а за млади трудно се правят планове - професията се нарежда вече сред най-непривлекателните. Тогава? \nОтговор не може да бъде даден и на този, и на още редица нелицеприятни въпроси. Най-страшният сред тях е именно за демографската криза и свързаната с нея емиграция. Без емиграция България вече не може да съществува. Само за м. март т.г. нашите сънародници са изпратили на близките си в страната над 107 млн. евро. Без тези пари много народ щеше да гладува и да губи човешкия си облик и достойнство. Явно къде е изходът и човешката глъч на заминаващите няма да затихне. Ще я има ли \"стара\" България и кой е виновен за хаоса, царящ в иначе прекрасната ни страна? \nНай-виновна за всичко е крайно безотговорната, безпардонна и самовлюбена политическа клика. Тя докара държавата до просешка тояга и непрекъснато я подиграва с отвратителната си демагогия, че живеем като европейци. Че просперираме и ни чака светло бъдеще. Но пред него предпочитаме достойно настояще... Няма да го получим. Ние сме сред най-търпеливите и покорни народи на планетата. Никой не ни е виновен. Злото вирее най-много там, където преклонената главица сабя не я сече. Но колко е прав бай ти Ганю, когато казва: \"На маймуни ни обърнахте, маскари с маскари!\" Каквото и да приказваме, във времето той беше и продължава да бъде най-прав в твърденията си!      \n \t\n", "date": "2018.06.14", "title": "Писна ви от нас? И на нас от вас"}
{"url": "http://www.duma.bg/node/168971", "text": "За периода 2006-2015 г. хоспитализациите у нас се увеличават и достигат 31 587 души на 100 хил. население. За същия период в ЕС този показател не се променя и остава 17 340 души на 100 хил. Това води до увеличаване на парите за здравеопазване, които за 2001-2015 г. са нараснали с 450% (от 882 200 000 лв. за 2001 г. на 3 971 500 000 лв. през 2015 г.). Ръстът на тези разходи е основно за сметка на нарастването на харчовете на НЗОК - 707%, докато разходите на републиканския бюджет и общините не се променят съществено. Това съобщи директорът на НЦОЗА доц. Христо Хинков на кръгла маса в Народното събрание на тема \"Здравето на българите през XXI век - тенденции и предизвикателства\". Той е категоричен, че цялата система на здравеопазване у нас е насочена към лечебната дейност, но процесът на активно лечение не е обвързан с получените резултати и липсва проследяване на пациента във всички етапи на лечението. В същото време парите за профилактика са намалели с 0,13%. \nИзключително сериозен е проблемът със служителите в РЗИ - след неколкократни съкращения щатът в момента е сведен до 2500. Ако се запази сегашното положение, през следващите 5-10 години системата на общественото здравеопазване ще изпадне в затруднение да функционира и да изпълнява в пълен обхват своите дейности, прогнозира доц. Хинков. Сериозен е и недостигът на специалисти по медицински грижи, от които около 40% са в предпенсионна и пенсионна възраст. Броят на медицинските сестри е почти равен на броя на лекарите. Това ще се отрази на качеството на медицинската помощ, прогнозира доц. Хинков и даде пример с успешна операция, която може да се компрометира в следоперативния период заради липса на кадри. Дефицитът от лекари не е сериозен, но около 50% от тях са в предпенсионна и пенсионна възраст.     \n \t\n", "date": "2018.06.14", "title": "Хоспитализациите в България са пoчти 2 пъти повече от средното за ЕС"}
{"url": "http://www.duma.bg/node/168957", "text": "Повече от две седмици кюстендилското село Стоб е без вода - нито за пиене, нито за хигиенни нужди. Хората са принудени всеки ден да пълнят туби с минерална вода от извора в центъра на селото. На по-възрастните жители, които нямат коли, им се налага да пренасят водата пеша на големи разстояния. Проблем с водата има и в останалите населени места в общината, но най-засегнати са хората в Стоб, където през летните месеци често им се е случвало да са на воден режим. \nОт \"Кюстендилска вода\" твърдят, че причина е авария в района, по която се работи, но според хората се съмняват, че проблемът е по-сериозен. В писмено становище от \"Кюстендилска вода\" заявиха, че дружеството отговаря за поддръжката и подмяната на ВиК мрежата, но пари за ремонта трябвало да осигури Община Кочериново.   \n \t\n", "date": "2018.06.14", "title": "Кюстендилско село е без вода от две седмици"}
{"url": "http://www.duma.bg/node/168958", "text": "Да бъдат разгледани проблемите, исканията и предложенията на хората с увреждания и преди всичко тези, поставени от родителите, които протестират под наслов \"Системата ни убива\". За това настояват КНСБ, КТ \"Подкрепа\", АИКБ, БСК, БТПП и КРИБ след среща, която се проведе в сградата на КНСБ на пл. \"Македония\" във вторник вечерта. \nИскането е изпратено до министъра на труда и социалната политика Бисер Петков от президента на КНСБ Пламен Димитров и е от името на всички организации на работодателите и синдикатите. Настоява се на заседанието да бъдат поканени както протестиращите, така и омбудсманът Мая Манолова, която се е ангажирала с конкретни нормативни предложения. \nВ съответствие с възможностите, предвидени в Правилника за устройството и дейността на Националния съвет за интеграция, заради хората с увреждания освен експертите на организациите на социалните партньори, членове на съвета, на заседанието ще присъстват лично и лидерите на работодателските организациите и на синдикатите.      \n \t\n", "date": "2018.06.14", "title": "Синдикати и работодатели искат спешно заседание на съвета за интеграция"}
{"url": "http://www.duma.bg/node/168972", "text": "Общинската съветничка от ГЕРБ в Ловеч Йовка Тодорова е задържана за длъжностно престъпление в качеството й на служител в Бюрото по труда. Информацията бе официално потвърдена от прокуратурата ден след като ДУМА писа за това. В официалното прессъобщение името на Тодорова не се споменава, но става ясно, че е тя. Окръжната прокуратура в Ловеч е започнала досъдебно производство по подозрение, че като служител в Бюрото по труда за период от година не е изпълнила служебните си задължения по предоставяне на безвъзмездна финансова помощ от Агенцията по заетостта с цел да набави за другиго имотна облага. Според обвинението агенцията е ощетена със 117 300 лв. Нарушението се изразява в \"рекламна дейност чрез насочване на кандидати за обучение към конкретна фирма, в неотразяване на констатации за извършени проверки, некоректно попълване с необходимите реквизити на констативни протоколи за присъствие на обучаеми лица при извършване проверки на място, неизвършване на контролни проверки съгласно план-график. В резултат на тази дейност е получена облага за фирмата, която е извършвала обучението, под формата на ваучери на значителна стойност\", обобщават от прокуратурата. \nРазпитани са служителите в Бюрото по труда, а ДАНС и полицията са претърсили офиси и са иззели информация. \n40-годишната Тодорова е задържана за 72 часа. \nМакар за случая да се разбра още във вторник, местните медии и съпартийците на Тодорова от ГЕРБ запазиха мълчание до вчерашния ден, когато скандалът избухна с пълна сила. Едва тогава областната и общинската структура на ГЕРБ пуснаха позиция, в която се разграничават от заловената общинарка. \"От ПП ГЕРБ никога и по никакъв начин не сме разпъвали политически чадър над никого. Както неведнъж сме показвали, ние сме безкомпромисни към хора, които уронват името на партията с поведението и действията си. Очакваме разследващите и правораздавателните органи да си свършат работата\", гласи дежурното обяснение на гербаджиите.   \n \t\n", "date": "2018.06.14", "title": "Общинарката от ГЕРБ е обвинена за злоупотреби за 117 хил. лв."}
{"url": "http://www.duma.bg/node/168928", "text": "Американското министерство на търговията съобщи, че въвежда антидъмпингово мито върху испанските маслини, защото те са субсидирани и се продават под реалната им цена. \nАдминистрацията на президента на САЩ Доналд Тръмп обяви, че маслините с произход Испания се продават между 16,88% и 25,5% под реалната им цена. По-рано, в оценки от ноември и януари, тези показатели бяха 14,64%, 16,80% и 19,73% под реалната им цена. \nВ решението се посочва, че Испания е субсидирала производителите на маслини между 7,52% и 27,02%. \nЗа 2017 година вносът на маслини в САЩ от Испания възлиза на 67,6 млн долара. \nСАЩ решиха да наложат мита върху вноса от Европа на стомана и алуминий, но тази им политика се прехвърля и върху вноса на други европейски стоки.   \n \t\n", "date": "2018.06.14", "title": "САЩ слагат мито на испанските маслини"}
{"url": "http://www.duma.bg/node/168929", "text": "Трима бивши полски президенти, сред които Лех Валенса, и други висши служители, призоваха ЕС да защити правовата държава в страната им, застрашена според тях от политиката на управляващата партия \"Право и справедливост\", предадоха медиите. \n\"На 3 юли ще влезе в сила закон за Върховния съд, който премахва окончателно принципа за разделение на трите власти и самата същност на демократичната правова държава\", заявяват подписалите документа в призив, огласен в опозиционния в.\"Газета виборча\". \"Управляващата партия приключва демонтирането на системата за разделение на трите власти в пряко нарушение на принципите, залегнали в полската конституция\", твърдят те. Авторите призовават \"Европейската комисия и Европейският съвет да останат верни на основополагащите ценности, посочени в член 2 от Договора за Европейския съюз\". ЕС е \"последната инстанция, която може да защити правовата държава в Полша\", смятат те. \n    \n \t\n", "date": "2018.06.14", "title": "Поляци искат от ЕС да им спаси демокрацията"}
{"url": "http://www.duma.bg/node/168969", "text": "Настояваме ГЕРБ да изтеглят Закона за Българската автомобилна камара, който принуждава всички транспортни фирми да членуват в нея. Той е лобистки и е поредният удар върху транспортния бранш. За това призова вчера лидерът на БСП Корнелия Нинова в НС след среща с представители на транспортни фирми у нас. По думите браншът е притиснат от пакета за мобилност \"Макрон\", но получават и допълнителен удар у нас от правителството и от депутати от управляващото мнозинство.  \n\"Камарата ще издава лицензите, а не както досега Автомобилната инспекция. Това е абсолютно лобистки закон, който създава частно министерство на транспорта. Хем държавата абдикира от ангажиментите си, хем ги дава в ръцете на частно лице, което да управлява целия транспортен бранш. Досещаме се в чий интерес\", коментира Нинова. Тя съобщи, че на депутатите от левицата е предоставено изключително смущаващо доказателство. Камарата още не е създадена със закон, но човек, близък до властта, вече е запазил в Търговския регистър името за регистрация. Като представляващ тази камара е вписан Миролюб Столарски, който е регистрирал Българската автомобилна камара на свое име, обяви Нинова и показа извлечение от Tърговския регистър на Агенцията по вписванията. \nДУМА припомня, че Столарски е собственик на фирма \"Карат С\", която поддържа с автобуси 15 линии от столичния градски транспорт, след като преди година СОС удължи договора си с фирмата. Основният аргумент на управляващите бе, че така софиянци ще продължат да се возят в сравнително нови и поддържани автобуси. В противен случай трябвало да ползват 30-годишни амортизирани общински рейсове. \n\"От транспортните фирми ще се очаква да внасят по 1000 лв. членски внос. Става въпрос за 17 000 фирми. Това е чист приход само за няколко лица от 17 млн. лв. Представете си за каква арогантност става въпрос. Не стига, че външни решения в ЕС сериозно заплашват съществуването на българския транспортен бранш, който е голямо перо в икономиката ни, а и отвътре ги ликвидират с предложения законопроект. Решението за камарата убива най-вече малките и средните превозвачи\", възмути се Нинова. \nЗаконът за автомобилната камара няма почва в България, не трябва да бъде приеман и настояваме да бъде оттеглен, заяви Димитър Димитров, изпълнителен директор на Камарата на автомобилните превозвачи в България. Конкурент ще решава дали друга фирма трябва да получи лиценз, добави той. \nСъгласни сме с немалка част от доводите на превозвачите по Закона за автомобилната камара, съобщи депутатът от ОП Атанас Стоянов. Опасенията на превозвачите са свързани с това, че държавата чрез Министерството на транспорта се освобождава от ангажимент по контрол на сектора, който дава голяма част от брутния вътрешен продукт на страната, уточни той. \nОт ГЕРБ се опитаха да се измъкнат от отговорност и да защитят Столарски. Вносител на наименованието на автомобилната камара в търговския регистър е КРИБ, оправда се гербаджията Станислав Иванов. Според него щом като има камари на строителите, на адвокатите, на моряците, би трябва да има и камара на превозвачите.     \n \t\n", "date": "2018.06.14", "title": "Управляващите си създават частно министерство на транспорта "}
{"url": "http://www.duma.bg/node/168930", "text": "Русия е фундаментален съюзник срещу тероризма, с който трябва да си сътрудничим за защита на европейската цивилизация от екстремистите, заяви италианският вицепремиер и вътрешен министър Матео Салвини. \"Много се радвам, че американският президент Доналд Тръмп има същите намерения спрямо Русия, както и аз\", каза той в интервю за в. \"Известия\". \nПо-рано Салвини изрази готовност да обсъжда статута на Крим и допусна Рим да наложи вето върху продължаване на санкциите, свързани с присъединяването на полуострова към Русия. Той бе отбелязал също, че руската страна за Италия е значим партньор в търговията и енергетиката, затова трябва да се действа от принципа на добросъседство. \nВ коалиционното споразумение на \"Движението 5 звезди\" и партията \"Лига\", чийто лидер е Салвини, се предвижда отмяна на санкциите срещу Русия.   \n    \n \t\n", "date": "2018.06.14", "title": " Рим иска Русия за защита на Европа"}
{"url": "http://www.duma.bg/node/168927", "text": "Германският канцлер г-жа Ангела Меркел се бори да отстрани първото голямо разминаване на мненията в своята трудна коалиция, след като споровете за мигрантите избухнаха с нова сила. Това се случва на фона на преговорите за по-широка миграционна сделка в ЕС. \nНесъгласието в нейния консервативен блок избухна открито, когато вътрешният министър Хорст Зеехофер от баварския съюзник на Меркел Християнсоциалния съюз (ХСС) набързо отмени намеренията си да представи своя \"генерален план\" за имиграцията. В кратко изявление на министерството на вътрешните работи се казва, че представянето било оттеглено, защото \"все още има нужда да бъдат договорени няколко въпроса\". Зеехофер, бившият премиер на консервативната провинция Бавария, отдавна е един от най-жестоките критици на решението на Меркел да отвори германските граници в разгара на миграционната криза в Европа през 2015 г. Описвайки програмата си в понеделник, Зеехофер подчерта, че всичките 63 точки от плана му \"са необходими, за да възстановят контрола и реда в Германия\". \nОсновното му предложение е връщане на мигрантите От 2015-а темата за мигрантите зае трайно място в немската политика. Гласоподавателите наказаха Меркел с най-лошия й изборен резултат през септември, а за пръв път места в Бундестага получи крайната десница - \"Алтернатива за Германия\" (АГ). \nС предстоящите местни избори в провинция Бавария през октомври Зеехофер и неговата партия ХСС се стремят да спрат изтичането на гласове към антимигрантската и ислямофобска АГ. \nПодчертавайки какво е заложено, радио Дойчландфунк каза, че ако не бъде постигната договореност в управляващата в Берлин коалиция, \"вътрешният министър ще трябва да подаде оставка\". \"Това, разбира се, ще бъде краят на коалицията.\" \nПристигането през 2015-2016 г. в Германия на повече от един милион търсещи убежище, много от които бягат от разкъсваните от войната Сирия и Ирак, дълбоко раздели Германия. Настина три години след избухването на мигрантската криза притокът намаля драматично, но коалицията все още се бори да намери трайно решение. \nДори в рамките на партията Християндемократически съюз (ХДС) на Меркел някои среди открито подкрепят визията на Зеехофер. \"Главният план е важен и трябва да бъде изпълнен бързо. Разбира се, те трябва да бъдат върнати обратно на границата, затова имаме полицаи на границата и е правилно да ги имаме там\", каза премиерът на провинция Саксония Михаел Кречмер, който е именно от ХДС. \nНо Меркел няма да приеме връщането на бежанците, тъй като просто ще прехвърли проблема към съседите на Германия. Германия не трябва да действа \"в отделни национални линии\", каза тя. За канцлера единственото устойчиво решение би било общоевропейско споразумение. Вероятно в тази посока тя води разговорите с австрийския канцлер Себастиан Курц, чиято страна ще бъде най-тежко засегната, ако Германия затвори вратите си. По ирония на съдбата обаче Курц споделя критиките на Зеехофер към политиката на Меркел за бежанците. \nМеркел засега има подкрепата на третата партия в управляващата коалиция -  Социалдемократическата партия. Тя също така отхвърля засилването на граничния контрол за търсещите убежище, което според нея  противоречи на духа на Шенгенската зона Но притокът на бежанци не само повлия на решенията на избирателите в най-голямата европейска икономика. Той също така тласна гласоподавателите към популистите и крайнодесните в Австрия и Италия. Сигнализирайки за увеличаващо се разочарование от новопристигналите, десният вътрешен министър на Италия Матео Салвини категорично отказа на спасителния кораб със стотици мигранти да акостира в понеделник на италианска земя. Изискванията на популистките и клонящите към крайната десница сили усложняват натиска на Меркел за солидарност в ЕС по отношение на имиграционните въпроси. Въпросът ще бъде разгледан на срещата на върха на 28 и 29 юни. \nСлед като Австрия поеме ротационното председателство на ЕС на 1 юли, Меркел се надява да убеди Курц да подпише система за \"гъвкава солидарност\" и да помогне за създаването на ефективна европейска гранична полиция. \nЕврокомисарят по бюджета Гюнтер Йотингер от ХДС на Меркел призова Зеехофер към търпение: \"Би било добре, ако Германия изчака да види какво носи реформата на Дъблинската нормативна уредба в Брюксел, преди да предприеме едностранчиви мерки\", каза той пред репортери.     \n \t\n", "date": "2018.06.14", "title": " Меркел търси общоевропейско решение за бежанците  "}
{"url": "http://www.duma.bg/node/168931", "text": "\"Приятелството ни датира от много отдавна. Никога няма да забравим миналото как българските граждани са лягали върху жепе релсите, за да предотвратят депортирането на евреите си\". Това каза израелският премиер Бенямин Нетаняху преди среща с Бойко Борисов в Тел Авив. \nПо думите му българските евреи, които са изключително много за развитието на Израел. \nСпирайки се на сътрудничеството между страните ни, Борисов заяви: \"Що се касае до сферата на високите технологии, ще разговаряме дали не можем да направим съвместно производство в областта на отбраната, особено в това силно и модерно оръжие, което са дроновете\".  \"Срещите ни са изключително полезни - в сферата на медицинската апаратура, на фармацията, на земеделието\", допълни той. По думите му Израел е изключително важен за сигурността и стабилността в Близкия изток, заяви той. \nНа свой ред израелският президент подчерта на срещата си с премиера ни дълбокото уважение, което гражданите на Израел изпитват към българите.      \n \t\n", "date": "2018.06.14", "title": "Нетаняху: Няма да забравим как българите са лягали на релсите"}
{"url": "http://www.duma.bg/node/168973", "text": "След като Скопие и Атина се разбраха за името Северна Македония, българското външно министерство излезе с позиция, от която става ясно, че проблем за България може да има. МВнР \"приветства постигнатата договореност\" по въпроса, но ще изисква и гаранции как наименованието ще се отрази на междусъседските ни отношения. \"Република България е признала Република Македония с конституционното й име още през януари 1992 г. и новото име Република Северна Македония не следва да бъде интерпретирано като основание за евентуална промяна на съществуващите граници или претенции към съседите относно език, култура, история и идентичност. МВнР ще настоява нашите две съседни, партньорски и приятелски държави да дадат гаранции, че в договора помежду им тези два принципа ще бъдат недвусмислено заявени и потвърдени\", гласи становището на министерството. \n\"България е признала нашата югозападна съседка под името Република Македония. Оценяваме усилията на Алексис Ципрас и Зоран Заев да затворят един спор, който дълго време създаваше напрежение в нашия регион\", коментира в НС международният секретар на ПГ \"БСП за България\" Кристиан Вигенин. Той припомни, че договореното ново име съдържа георгафско определение, което е в противоречие на многократно изразявана позиция на поредица български правителства и президенти, което трябва да бъде отчетено и от настоящия кабинет. Вигенин подчерта, че левицата настоява спешно да разбере какви гаранции ще изиска кабинетът, че името няма да представлява предпоставка за предявяване на претенции към България по отношение на историята на страната и идентичността на българите. Той уточни, че от началото на преговорите за членство на Македония в ЕС БСП предлага позицията на България да бъде обвързана с даването на подобни гаранции в духа на добросъседството и взаимната подкрепа.  \nДепутатът от \"Обединени патриоти\" и организационен секретар на ВМРО Юлиан Ангелов нарече Македония \"Франкенщайн\". Според него БСП били виновни за съществуването на такава държава. Той все пак уточни, че това не била позицията на ОП, а само на ВМРО. Партията на Красимир Каракачанов приветства новото име на съседната страна. \"Най-накрая между Македония и Гърция се намери компромис, свързан с името. Така един проблем на Балканите ще бъде решен. Когато държавите около България са стабилни и нямат проблеми, тогава и българската държава ще е успешна и по-стабилна\", отбеляза Ангелов. Според него, щом преди години сме приели името Македония, нямало особено значение дали към него ще се добави географско понятие. Ангелов не се притеснявал от териториални претенции на Скопие към България, защото това било уредено в договора за добросъседство между двете страни. \n    \n \t\n", "date": "2018.06.14", "title": "Външно призна за проблем с новото име на Македония  "}
{"url": "http://www.duma.bg/node/168932", "text": "Само две минути продължи срещата на македонския президент Георге Иванов с премиера Зоран Заев и външния министър Никола Димитров. Още с влизането на двамата, Иванов ги попитал имат ли споразумение с Гърция за името \"Република северна Македония\". След като му отвърнали с \"да\", той прекъснал срещата. По-късно Иванов ще направи обръщение към нацията. \nХристиян Мицковски, лидерът на най-голямата парламентарна, но и опозиционната партия ВМРО-ДПМНЕ, поиска спешна среща с Георги Иванов и Зоран Заев заради името. По думите му договореността с Гърция е капитулация, поражение на македонската дипломация и предателство. \nВ Гърция лидерът Кириакос Мицотакис на партията \"Нова демокрация\" също се обяви срещу договореността и призова за преразглеждането й в парламента. Панос Каменос, лидер на коалиционната партия \"Независими гърци\" заплаши  с изключване всеки партиен член, ако той подкрепи споразумението. \nИначе споразумението бе подкрепено от ООН, ЕС, САЩ, НАТО, ПЕС и други международни фактори. \n    \n \t\n", "date": "2018.06.14", "title": "Новото име на Македония бе посрещнато на нож"}
{"url": "http://www.duma.bg/node/168937", "text": "Германският канцлер Ангела Меркел иска да види \"устойчиви решения\" и да обсъди въпроса за мигрантите на европейско равнище. Тя заяви това на съвместна пресконференция с австрийския си колега Себастиан Курц след икономически форум, на който присъстваха двамата в Берлин. \n\"Смятам, че промените трябва да се предприемат заедно. Нуждаем се спешно от промени. Затова имам надежди за срещата на Европейския съвет в края на юни, но също и за действията, предприети от австрийското председателство. Това, което не трябва да правим, по мое мнение е да хвърлим цялата отговорност на малкото страни, в които пристигат бежанците. Вместо това трябва да намерим решение заедно\", заяви Ангела Меркел. \nАвстрийският канцлер Себастиан Курц заяви от своя страна, че укрепването на външните граници на ЕС ще е сред приоритетите на австрийското председателство. \"За мен е ясно, че Австрия има за цел да спре вълната от нелегална миграция, бежанския и мигрантския поток в Европа... Ние трябва да решаваме кой да идва в Европа, а не трафикантите на хора. Ще използваме нашето председателство, за да, надяваме се, предприемем стъпки към това\", каза той. \nКурц изтъкна още, че Европейската агенция за гранична охрана Фронтекс трябва да се превърне в истинска гранична полиция, за да не се стига до едностранни действия на отделни държави. \nМеждувременно френският президент Еманюел Макрон осъди \"цинизма\" и \"безотговорността\" на Италия за отказ да приеме кораб, превозващ стотици мигранти, спасени в Средиземноморието този уикенд. \nНовото италианско правителство бързо отхвърли този \"лицемерен урок\" за мигрантите от държави като Франция. Италианското външно министерство заяви, че е привикало френския посланик, за да се справят с дипломатическата криза, възникнала между двете страни заради блокираните мигранти. \n\"Изявленията относно \"Акуариус\" (спасителния кораб), които идват от Франция, са изненадващи... Италия не може да приеме лицемерни уроци от страни, които предпочитат да гледат по друг начин на имиграцията\", заяви правителството на Италия. Италианският вътрешен министър Матео Салвини се оплака, че Франция е затворила за мигранти границата си с Италия. \nУнгарският премиер Виктор Орбан пък приветства решението на Рим да не позволи на плавателния съд, натоварен със спасени африкански мигранти, да влезе в италианско пристанище и каза, че това показва желание \"най-после\" да се защитят морските граници, предаде Ройтерс. \n\"Беше толкова потискащо години наред да слушаме, че защитата на морските граници е невъзможна\", каза Орбан на пресконференция. Той увери Рим и в пълната подкрепа на цялата Вишеградска четворка (Унгария, Полша, Чехия и Словакия). Досега липсваше волята, посочи Орбан, според когото с новото правителство в Рим \"тази липсваща воля се връща в Италия\". \n    \n \t\n", "date": "2018.06.14", "title": "В Европа се изпокараха заради мигрантите "}
{"url": "http://www.duma.bg/node/168933", "text": "Европейският съюз представи вчера новия фонд за отбрана в размер на 13 млрд. евро, но условията за участие в него ще изключват \"трети страни\", включително Великобритания след \"Брекзит\" и САЩ. \nЕвропейският отбранителен фонд (ЕDF) е основен елемент от стратегията на блока да увеличи способността си да гарантира собствената си сигурност, тъй като се тревожи за заплахата от Русия и очевидната двойственост на Съединените щати при управлението на президента Доналд Тръмп. \nПарите, които ЕС предлага за научноизследователска и развойна дейност, когато стартира през 2021 г., ще бъдат достъпни само за държавите членки на ЕС, но не за Великобритания, която дотогава вече ще е напуснала общността, както и за Съединените щати. \nЗа да отговарят на условията за финансиране от ЕDF, \"компаниите ще трябва да се базират в Европейския съюз, да разполагат с инфраструктура в Европейския съюз и преди всичко вземането на решения да не може да бъде контролирано от субект, базиран извън Европейския съюз\", каза пред АФП пожелал анонимност представител на ЕС. \nТова означава, че европейско дъщерно дружество на производител в сферата на отбраната от САЩ например не може да получи финансиране по EDF. \nТези условия ще се прилагат и за Великобритания, която напуска блока през март следващата година, освен ако Лондон не договори специална сделка за сътрудничество в областта на отбраната. \n\"Страните, които не са членки на ЕС и ЕИП (Европейското икономическо пространство), няма да бъдат асоциирани към фонда, освен ако не бъде сключено специално споразумение за тази цел. Програмата е предназначена да се прилага от 1 януари 2021 г. и следователно за съюз от 27 държави членки.\", заяви друг служител. \nОткакто ЕС стартира през декември своя пакт за сътрудничество в областта на отбраната, в Съединените щати се появи безпокойство, че тези действия на Брюксел могат да се превърнат в средство за протекционизъм, предназначено да защитава европейските отбранителни компании от американските им конкуренти. Но Брюксел твърди, че няма несправедливост и че е нормално европейските пари да отиват при европейски компании. \nПредставители на ЕС са на мнение, че EDF ще помогне на блока да се освободи от зависимостта от САЩ в тази сфера и ще допринесе за неговата \"стратегическа автономия\". \nЕС предвиди в бюджет 2021-2027 13 милиарда евро за EDF, включително 4,1 млрд. за изследвания и 8,9 млрд. за развиване на военни способности. \nФранция се надява да получи финансиране за проект за дронове, по който работи с Германия, Италия и Испания, каза френският министър на отбраната Флоранс Парли. \nЧаст от обосновката за ЕDF и европейското сътрудничество в областта на отбраната е да се накарат страните от ЕС да харчат по-ефективно и ефикасно. \n\"В момента 80% от изследванията и разработките в Европейския съюз се извършват на национална основа, което води до 173 оръжейни системи, които не са взаимодействащи, не можем да оставим нещата така\", каза един от официалните представители на ЕС.     \n \t\n", "date": "2018.06.14", "title": " ЕС изключва Лондон и Вашингтон от фонда за отбрана  "}
