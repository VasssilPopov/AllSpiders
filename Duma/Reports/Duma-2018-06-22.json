{"url": "http://www.duma.bg/node/169520", "text": "Автоекспертът Денис Пиценбаргер пътува из САЩ, за да открие невероятните екземпляри от колекциите на автоманиаци. Десетилетия наред те събират уникални антични коли: от винтидж мотори до стари хотрод брони. Прашасалите открития в задните дворове може да струват цяло състояние. А Денис винаги успява да изненада себе си и местните собственици със своите открития - дали ще се натъкне на гаснеща в задния двор кола или на находка на автошоу. От додж чарджър от 1973 г. до келер супер чиф от 1948 г., всеки епизод на новата поредица \"Що за цена?\" разкрива и историята на возилото, както и връзката на собственика с неговото съкровище на четири колела. Ценители ще имат възможност да гледат епизодите от 23 юни, в 21,00 ч. по Discovery Channel. Поредицата е пълна с невероятни кадри, привлекателни житейски истории и зареждащо настроение.   \n \t\n", "date": "2018.06.22", "title": " Търсач на антични коли изненадва с открития"}
{"url": "http://www.duma.bg/node/169523", "text": "Диджеи от България и чужбина ще забавляват гостите на най-престижния международен фестивал за късометражно кино в Източна Европа \"In The Palace\" (\"В Двореца\"). 15-ото юбилейно издание ще спази традицията и ще се проведе в живописния Балчик, като ще осигури качествена селекция от филми от цял свят. Освен дневните и нощните прожекции, всяка вечер след 22 ч., диджеи, подбрани от Radio NULA, ще пускат смесица от джаз, фънк, соул, хип-хоп и диско. Входът за партитата в Ботаническата градина е безплатен за всички. \nОткриването на музикалната сцена ще започне още в събота, 23 юни, и ще бъде в ръцете на DJ Woo-D & DJ OZ от Словения. В неделя публиката ще се наслади на музиката на още един сръбски гост - Phillie P, който владее множество стилове, а когато пуска на живо, води слушателите на страхотно пътешествие. В понеделник програмата продължава с талантлив български артист: Funkusion е сред най-плодотворните фигури в родната музикална ъндърграунд сцена през последните 10 години. Във вторник зад пулта ще застане още един български диджей - Oto, който може да се похвали с 15-годишна музикална кариера, включваща резиденции в някои от най-култовите софийски барове. В сряда вечер ще се пускат еклектични сетове на пловдивчанина Visitor Q. В следващата нощ, на 28 юни, публиката ще посрещне едно от основните лица зад Groovy Sessions Radio Show, Dossiu Amudjev. Той е първият българин, който започва да промотира фънк, джаз и фюжън в клубовете у нас в началото на 90-те години. На 29 юни, петък, фестивалът в Балчик дава старт на уикенда с DJ Suspect (Франция) и Dusty (Германия). На 30 юни срещу 1 юли \"In The Palace\" представя сет на живо от Dogu - едната половина на немското дуо Ancient Astronauts. Първият юлски изгрев ще бъде посрещнат и с музиката на Alex от SoulBrigada. \nМного нови открития очакват всички посетители на фестивала в Балчик. Качествено късометражно кино от цял свят, разнообразна музикална програма и по-добро начало на лятото са гарантирани. Тези, които нямат търпение и искат да загреят с хубава музика, са добре дошли и на подгряващото парти днес, 22 юни, в бар Switch. Повече информация има на   и  .   \n \t\n", "date": "2018.06.22", "title": "Диджеи забавляват гостите в Балчик  "}
{"url": "http://www.duma.bg/node/169519", "text": "Две деца имат шанс да спечелят пътешествие до първата у нас ферма за изоставени селскостопански животни \"Приятели на четири крака\" във Велико Търново. В убежището живеят коне, магарета, кози, овце, две прасета и много кучета. Цел и мисия на създателите на фермата - Вера Трендафилова и Виктор Александров, е работата с деца. Това е и желанието на екипа на Boomerang – да запознаят малчуганите с истински селскостопански животни и грижата за тях. \nНаградата може да бъде спечелена чрез конкурс на фейсбук страниците на популярния блог Мама нинджа и Булсатком. Всички желаещи да участват трябва до 23 юни да качват снимки на любимите фермерски или домашни животни на децата си заедно с кратък описателен текст. Печелившите ще бъдат определени от специално жури. \nИнициативата е по повод премиерата на новия сериал \"Five farmies\", който ще се излъчва от 23 юни, в 13,40 ч., и ще забавлява българските деца с 5 истински смешни животни като основни герои.   \n \t\n", "date": "2018.06.22", "title": "Подаряват пътешествие до ферма за изоставени домашни животни"}
{"url": "http://www.duma.bg/node/169522", "text": "Гледането на филми на ужасите може да се отрази благоприятно на здравето, понеже предизвикват страх, който укрепва имунната система и дори помага за отслабване. Изследователи от Нотингамския университет във Великобритания взели кръвни проби от доброволците преди, по време и след прожекции на страшни филми. Учените установили, че нивото на белите кръвни клетки се увеличава при гледането на такова кино. Явлението се обяснява с древния механизъм за оцеляване. То е подобно на случаи на опасност, при която човешкото тяло се бори срещу инфекции, заболявания и наранявания. \nФилмите помагат да се освободи адреналинът, който стимулира имунната система и ускорява метаболитните процеси. Освен че сваля килограми, има доказателства, че страшното кино е полезно и за сексуалния живот, тъй като прави по-малко харесваните мъже по-привлекателни за жените.   \n \t\n", "date": "2018.06.22", "title": "Филми на ужасите свалят килограми"}
{"url": "http://www.duma.bg/node/169518", "text": "Място в Книгата на рекордите на Гинес завоюваха жители на село Неа Виса край североизточния гръцки град Орестиада, като направиха най-дългата плитка чесън в света с дължина 612,7 метра, съобщи телевизионният канал \"Скай\". Постижението стана факт благодарение на Виса Димитра Атанасова Дзориду с помощта на нейни съселяни. За целта са били необходими 16 часа и 20 000 глави чесън с тегло над 2 тона. Гигантската плитка е била изработена в рамките на търговското изложение \"Alexpo 2018\" в Александруполис. Предишният рекорд е бил поставен в Унгария с дължина \"едва\" 255 метра.   \n \t\n", "date": "2018.06.22", "title": "Най-дългата плитка чесън в света направиха в Гърция"}
{"url": "http://www.duma.bg/node/169521", "text": "Над 12 000 души са гледали на живо Лили Иванова в рамките на националното й турне \"За пълноценни мигове с музиката\". Звездната изпълнителка вече гостува в 6 града, където изнесе 6 от общо 11 концерта. В близките дни предстои да зарадва и други фенове. \nЛили Иванова ще излезе пред плевенска публика  днес, 22 юни, в Летен театър Кайлъка. Грандамата на родната сцена ще пее за втори път пред пловдивчани на 28 юни, четвъртък, на Античния театър. Както и досега, примата ще изпълни песни от най-новия си албум от 2017 г., както и едни от най-големите си хитове. На сцената с нея ще бъдат музикантите Ангел Дюлгеров, Огнян Енев, Веселин Веселинов-Еко, Орлин Цветанов, Росен Ватев и вокално трио \"ЛаТиДа\". \nПрез октомври Лили Иванова ще завърши националното си турне с три поредни дати в зала 1 на НДК в София. Билетите за предстоящите концерти са в продажба в мрежата на Eventim и онлайн.   \n \t\n", "date": "2018.06.22", "title": "Лили Иванова събра 12 000 от 6 града"}
{"url": "http://www.duma.bg/node/169571", "text": "Компаниите \"Форд\" (Ford Motor Co.) и \"Фолксваген\" (Volkswagen AG) проучват възможностите за съвместна работа, за да се конкурират по-добре на световните пазари, тъй като автомобилите използват все по-напреднали технологии, а очакванията на клиентите постоянно се развиват, съобщи агенция MarketWatch. Двете водещи компании съобщиха, че проучват възможността за стратегически съюз, който може да включва съвместно разработване на гама от превозни средства с търговска цел, както и други проекти. Все още не се обсъждат варианти за размяна на пакети от акции или други подобни споразумения, което означава, че двата автомобилни гиганта засега не са преговаряли за евентуално сливане. През последните месеци \"Фолксваген\" одобри план за подготовка на Volkswagen Truck&Bus - подразделение за търговски превозни средства, което евентуално да бъде листвано на фондовите борси още през следващата година. \n\"Пазарите и търсенето на клиентите се променят с невероятна скорост\", посочи д-р Томас Седран, ръководител стратегии на \"Фолксваген\", и допълни: \"Двете компании вече имат силни и допълващи се позиции в различни сегменти на автомобилите с търговска цел. \nОт своя страна \"Форд\" работи върху прилагането на т. нар. корпоративен фитнес план, чиято цел е да намали натрупаните разходи през следващите четири години с 25,5 млрд. долара и да помогне на базираната в Диърборн (Мичиган) компания да подобри своята доходност и рентабилност спрямо двата си традиционни съперника - General Motors Co. и Fiat Chrysler Automobiles NV. По-рано тази седмица \"Форд\" закупи отдавна изоставена жп гара в Детройт, която планира да превърне в технологичен център за развитието на електрически и безпилотни (автономни) автомобили. Компанията заяви, че се стреми да се трансформира от стар традиционен производител до продавач на високотехнологични транспортни услуги.     \n \t\n", "date": "2018.06.22", "title": "\"Фолксваген\" и \"Форд\" може да се слеят"}
{"url": "http://www.duma.bg/node/169572", "text": "Норвежкият антимонополен регулатор глоби мобилния оператор \"Теленор\", който работи и у нас, с 96 млн. долара заради злоупотреба с доминираща позиция на пазара, пишат световните медии. Санкцията е наложена във връзка с планираното представяне на трета мобилна мрежа в Норвегия, която да се конкурира с тези на \"Tеленор\" и на шведската компания \"Teлия\". Според регулатора норвежкият телеком пречи на създаването на трета мобилна мрежа. \nПрез 2007 г. компаниите \"Нетуърк Норуей\" и Теле2 решиха съвместно да изградят трета мрежа за мобилна телефония с национално покритие. Докато го направят обаче, те си купиха достъп до мрежата на \"Tеленор\" за достигане до районите, където още нямат собствено покритие. През 2010 г. \"Tеленор\" е променила условията на споразумението така, че да убие всички икономически стимули за изграждане на отделна мобилна мрежа, гласи заключението на норвежкия регулатор. Той е установил, че \"Теленор\" умишлено е променила споразумението за достъп, за да спре по-нататъшните инвестиции на \"Нетуърк Норуей\" в трета мрежа, гласи становището на норвежката КЗК. Не сме съгласни, че сме нарушили Закона за конкуренцията, коментират от \"Teленор\" и добавят, че най-вероятно ще обжалват глобата. \n    \n \t\n", "date": "2018.06.22", "title": "\"Теленор\" глобен с 96 млн. долара"}
{"url": "http://www.duma.bg/node/169574", "text": "Световното потребление на пшеница ще превишава производството през тази година и ще възлезе на 754 млн. тона, отбелязва доклад на Центъра за икономически анализи на селското стопанство (CAPA), озаглавен \"Предвиждания за развитието на пазара на зърно и маслодайни култури\". Това дава основание на изследователите да прогнозират стабилни световни цени на пшеницата и дори увеличение от 5-8% в сравнение с миналогодишната стопанска година. \n Изкупните цени на хлебна пшеница в ЕС през 2017 и 2018 г. са с около 5% по-високи в сравнение с предишната година, като достигат 164 евро за тон. Първоначалните оценки на Департамента по земеделие на САЩ - USDA, за световната реколта от пшеница през 2018/19 г. са за производство от 748 млн. тона - с 1,5% под това от предходната година. Очаква се Русия да намали добитото хлебно зърно до 72 млн. тона, при 84 млн. тона година по-рано, а в Украйна спадът да бъде до 9,6 млн. тона. \n Световното производство на пшеницата и царевицата през 2017/18 стопанска година беше пето поред със силна реколта, припомнят анализаторите. Производството на пшеница е с 6% повече, отколкото средното за периода 2012-2016 г., като достигна 759 млн. тона, а при царевицата увеличението през последните пет години е с 3%. \n Високите нива на производство през миналата година запазват стоковите запаси на максимални за последните години обеми. Това особено важи за пшеницата, където са постигнати рекордни запаси от 270,4 млн. тона, което съставлява 30% от добитата пшеница за реколтната 2017/18 година.   \n \t\n", "date": "2018.06.22", "title": "С до 8% ще се повиши цената на пшеницата "}
{"url": "http://www.duma.bg/node/169573", "text": "Цените на храните у нас са по-високи от тези в Полша и Румъния. Това става ясно от данни на Евростат. Най-високи са равнищата на цените на храните в Дания, докато най-ниски са в Полша и Румъния през миналата година. За сравнима кошница с храни и безалкохолни напитки в ЕС повече от два пъти е разликата между най-скъпата и най-евтината държава. Ценовите равнища варират от 62% от средното за ЕС в Румъния и 65% в Полша до 150% от средното в Дания, следвана от Швеция - 125%. \nКато цяло през 2017 г. цените на потребителските стоки и услуги са били най-ниски в България в сравнение с останалите страни от ЕС, запазвайки се на 48% от средното за целия съюз. През 2016 г. страната отново бе на последно място, както и единствената, в която цените са били наполовина от средните за ЕС. \nНа последно място в ЕС са цените у нас на алкохолните напитки и тютюневите изделия - 56% от средното за ЕС, на облеклата са 80% от средните за ЕС, на ресторантите и хотелите държат 45 на сто, а в категорията храни и неалкохолни напитки - 73%. Най-ниски са цените на храните в Полша и Румъния. Цените у нас на потребителската електроника обаче са почти на нивото на средното за ЕС - 93%. Това показват данните на Евростат. \nОт данните ясно се вижда, че ценовите равнища на потребителските стоки и услуги в ЕС се различават с почти една трета от най-евтината до най-скъпата държава членка на съюза. \nНай-високи са били цените в Дания - 142% от средното за ЕС, следвана от Люксембург - 127%, Ирландия - 125%, Швеция - 125%, Финландия - 122%, и Великобритания - 117%. В Румъния и Полша като цяло равнището на цените е малко над 50% от средното за ЕС.  \n    \n \t\n", "date": "2018.06.22", "title": "Храните у нас са по-скъпи от Полша и Румъния"}
{"url": "http://www.duma.bg/node/169575", "text": "Нискотарифният превозвач \"Уизер\" (Wizz Air) обяви, че е получила информация за уебсайт и Facebook страница със съмнителен домейн и брандинг, подобен на този на Wizz Air, които заблуждават клиентите. Така те вярват, че посещават официалния сайт и страница на Wizz Air. Този сайт и постове в социалната мрежа съдържат лъжливи твърдения, че потребителите могат да купят 2 билета на Wizz Air за 1 евро, ако споделят поста и коментират във Facebook, посочва превозвачът. Компанията напомня, че официалният уебсайт на авиокомпанията е wizzair.com и всяка информация за промоциите и конкурсите на Wizz Air се публикува на този сайт или на официалните канали на авиокомпанията в социалните мрежи и се обявява в бюлетина на WIZZ.   \n \t\n", "date": "2018.06.22", "title": "\"Уизер\" предупреди за фалшив сайт, който ползва неговото име"}
{"url": "http://www.duma.bg/node/169578", "text": "ГЕРБ подкрепят идеята на вицепремиера Валери Симеонов за данъчно облагане на апартхотелите и къщите за гости в курортите. Финансовото министерство обаче ще измисли начин как да стане това, защото вариантът на вицепремиера Валери Симеонов се явявал втори данък. Това заяви пред журналисти в парламента вчера председателят на бюджетната комисия и депутат от ГЕРБ Менда Стоянова. Припомняме, че в сряда бюджетната комисия прие на първо четене предложението на вицепремиера. \nСтоянова обясни, че идеята му е правилна и че в ГЕРБ също търсели от доста време начин за облагане на апартхотелите, давани под наем на туристи, тъй като укривали приходите си. \"Базата, която той е предложил, обаче не е най-точната. Тя се явява като втори данък недвижими имоти, което е недопустимо по Конституция. Когато говорим за наем, трябва да е ясно, че става дума за курортисти, а не за недвижими имоти, отдавани под наем целогодишно. Заедно с колегите от Министерството на финансите поехме ангажимент с работна група да поработим върху закона. Да намерим подходящото решение, така че да стане работещ и секторът да излезе на светло\", посочи шефката на бюджетната комисия. Тя припомни, че сегашното законодателство изисква с Данък общ доход да се облагат приходите от наеми от апартаментите и къщите за гости, които не са регистрирани по Закона за туризма като туристически обекти. \nВ сряда Симеонов се аргументира пред комисията, ако бъде въведен, новият данък ще обхване около 500 000 апартхотели и къщи за гости в хотелите, които укриват данъци. \"Категорично не съм съгласен с позицията, че това е втори данък. Той е нещо като алтернатива на курортната такса, данък за апартаменти, отдавани под наем\", защити предложението си Симеонов, което предвижда промени в Закона за местните данъци и такси.   \n \t\n", "date": "2018.06.22", "title": "Горанов ще мисли вариант за облагане на апартхотелите"}
{"url": "http://www.duma.bg/node/169576", "text": "Германия е големият печеливш от милиардите евро помощ за подкрепа на Гърция, като от 2010 г. насам е спечелила около 2,9 милиарда евро от лихви по гръцките държавни облигации, съобщава агенция АНА-МПА, като се позовава на отговор на германското федерално правителство на въпрос на Зелените в Германия. Отговорът бил на разположение на германската агенция ДПА. \nСпоред отговора на германското правителство печалбите са се формирали главно от изкупуване на облигации на гръцката държава в рамките на Програмата за изкупуване на активи (SMP) на Европейската централна банка, които са влезли в германската Бундесбанк и се прехвърлят към федералния бюджет от 2010 г. До 2017 г. общо в Бундесбанк са постъпили печалби от 3,4 милиарда евро от покупки в рамките на SMP. През 2013 и 2014 г. печалбите са преведени на Европейския механизъм за стабилност (EMS) и на Гърция, така че от тях остава печалба от 2,5 милиарда. Към нея се прибавят 400 милиона евро от заемите, отпуснати от държавната банка Kreditanstalt fuer Wiederaufbau (KfW). \nВ тази връзка експертът по въпросите на бюджета на Зелените Свен-Кристиан Киндлер е поискал облекчаване на гръцкия дълг. \"Не може правителството да оздравява германския бюджет с печалби от гръцки лихви\", е заявил той. \n    \n \t\n", "date": "2018.06.22", "title": "Германия е спечелила 3 млрд. евро от гръцката криза"}
{"url": "http://www.duma.bg/node/169577", "text": "Националният диагностичен научноизследователски ветеринарномедицински институт потвърди положителни резултати за болестта чума по дребните преживни животни (PPR) в животновъдни обекти в село Воден, общ. Болярово, обл. Ямбол, съобщиха от Българската агенция за безопасност по храните (БАБХ). Заболяването е констатирано за първи път на територията на страната и на Европейския съюз, като пробите са изпратени за потвърждение в референтната за чума по дребните преживни животни лаборатория на ЕС - CIRAD, Франция. Заболяването не е опасно за хората, но е изключително опасно за овцете и козите. Наличие на заболяването на определена територия рязко ограничава възможността за търговия с животни, както и с животинска продукция. \n За ограничаване разпространението на болестта БАБХ незабавно разпореди предприемане на мерки. В тях влиза извършване на епизоотично проучване и проследяване през последните три седмици преди датата на съмнение на движения на дребни преживни животни, продукти, получени от тях, и странични животински продукти, добити от тях, фуража и на транспортните средства, свързани с обектите. Определени са 3-километрова и 10-километрова предпазна зона. \nВ граничните общини Царево, Малко Търново и Средец от област Бургас, Болярово и Елхово от област Ямбол и Тополовград и Свиленград от област Хасково се забранява търговията, придвижването и транспортът на дребни преживни животни с изключение на тези, предназначени за незабавно клане. Също така се забранява организиране на пазари и изложби на дребни преживни животни. \n Заболяването е разпространено в съседна Турция, но на този етап не е ясно как е проникнала заразата на територията на страната, посочват от БАБХ. То се предава при тесен контакт между животните. С цел предотвратяване неговото разпространение и засягане на нови ферми, ще бъдат извършвани проверки за нелегална търговия и придвижване на дребни преживни животни на територията на съответните области.   \n    \n \t\n", "date": "2018.06.22", "title": " За първи път у нас и в ЕС "}
{"url": "http://www.duma.bg/node/169524", "text": "Вълнуваща среща с куклено-импровизационния моноспектакъл на Мануела Саркисян \"Джобни чародейства\" ще се състои на 23 юни от 16 ч. в литературния клуб \"Перото\" в НДК. \"Чародея е пазителка на изгубените приказки. Единствено, ако притежаваш чародейската комбинация, можеш да я видиш. Случи ли се това, то със сигурност не успяваш да преброиш колко точно джоба има тя. Последвай я, за да откриете приказка заедно и да се сдобиеш с таен магически дар\", споделя създателката на интерактивното представление Мануела Саркисян.   \n \t\n", "date": "2018.06.22", "title": "\"Джобни чародейства\" на Мануела Саркисян"}
{"url": "http://www.duma.bg/node/169529", "text": "Деветото издание на \"Опера в Летния театър 2018\" заради Международния балетен конкурс през юли ще се проведе в две кампании - преди и след конкурса. Независимо от това събитието запазва утвърдените вече жанрови модули - опера, оперета, мюзикъл, балет и оперна гала, съобщи на пресконференция Даниела Димова, директор на Театрално-музикалния продуцентски център във Варна. \nСред 13-те събития (20 юни - 23 август) оперните премиери са три - \"Пепеляшка\" по повод 150-годишнината от кончината на Росини (4 юли), \"Летящият холандец\" от Вагнер (12 юли) и за пръв път в 71-годишната история на Варненската опера - \"Джоконда\" от Понкиели (7 август) с Димитринка Райчева в главната роля, информира Виолета Тончева. Премиерните мюзикъли са два - \"Да пееш под дъжда\" по музика на Н. Браун и А. Фрийд (20 юни и 17 август), премиера за България, и \"Зоро\" по музика на \"Джипси кингс\" и Й. Камерън (28 юни и 21 август). Шест от представленията на \"Опера в Летния театър\" влизат и в програмата на ММФ \"Варненско лято\", сред тях \"Летящият холандец\" и \"Пепеляшка\" са резултат от партньорството между оперните театри във Варна, Белград и Истанбул. \nВ духа на традицията лятната сцена ще срещне публиката с български оперни гласове с международна кариера. Тази година това са варненците Валентина Куцарова, която ще изпълни ролята на Пепеляшка, Милен Божков, когото ще чуем като Марио Каварадоси в \"Тоска\" (7 юли) и Иван Момиров, който ще бъде Алфред Жермон в \"Травиата\" (20 август). \nКакто винаги, ще гостуват и именити чуждестранни певци, сред които Росиниевият тенор Пабло Камесеийе като Дон Рамиро в \"Пепеляшка\", примите Саня Анастасия като Кармен (2 юли), Драгана Радакович като Тоска (7 юли) и една от звездите на Метрополитън опера Фабио Армилиато, който ще изпълни няколко от коронните си арии в заключителната Оперна гала (23 август). \nПопулярната версия на \"Царицата на чардаша\" от Калман (14 август) на прочутия Видин Даскалов, възстановена от не по-малко популярния Александър Мутафчийски, също варненец, непременно ще събере почитатели на оперетата, посочва Виолета Тончева. А за почитателите на балетното изкуство е предвиден спектакълът на \"Лебедово езеро\" от Чайковски (9 август), хореографска редакция по Петипа и Иванов на Сергей Бобров, с руски балетни звезди и балетната трупа на Варненската опера, под диригентството на варненеца Мартин Георгиев, който се изявява в Ковънт Гардън. На диригентския пулт в \"Опера в Летния театър\" ще видим още Борислав Иванов, Страцимир Павлов, Иван Кожухаров, Ерих Биндер от Виенската Щастопера, Паоло Олми - артистичен директор на ММФ в Равена, Италия, Григор Паликаров, Цветан Крумов. \nСлед Даниела Димова диригентът Страцимир Павлов и режисьорите Борис Панкин и Петко Бонев представиха своите постановки на мюзикълите \"Да пееш под дъжда\" и \"Зоро\". Борис Панкин намери хубави думи за певческото и артистичното майсторство на Сребрина Соколова (Лина Ламонт), нарече Нейчо Петров-Реджи (Кармайкъл - учител по дикция на Дон Локууд) \"истинско откритие за мюзикъла\". Петко Бонев се спря върху сериозната музикално-театрална драматургия в английската версия на \"Зоро\", която служи за основа на варненската постановка. Той благодари специално на своя постановъчен екип - костюмографката Ася Стоименова, авторката на 3D-мапинга Полина Герасимова и хореографката Станислава Томова.     \n \t\n", "date": "2018.06.22", "title": "Опера в Летния театър събира меломани във Варна "}
{"url": "http://www.duma.bg/node/169525", "text": "Поредицата \"Разказвач на месеца\" продължава с Алек Попов. На 28 юни от 18.30 ч. в литературния клуб на Столичната библиотека (пл. \"Славейков\" 4) той ще бъде представен от проф. Михаил Неделчев, ще чете откъси от своите произведения и ще разговаря с почитателите си. Книгите на Алек Попов на български, както и издадените в чужбина преводи ще бъдат изложени във витрини на втория етаж в направление \"Обслужване на читатели\" до края на месеца.    \n \t\n", "date": "2018.06.22", "title": "Алек Попов е разказвач на юни в Столичната библиотека"}
{"url": "http://www.duma.bg/node/169526", "text": "Българската илюстрация за деца през 20-те и 30-те години на XX век от колекцията на Тони Николов показва галерия \"Васка Емануилова\" до 31 август. Куратор е Красимир Илиев. Много художници, като Александър Божинов, Илия Бешков, Дечко Узунов, Георги Машев, Илия Петров и други, създават илюстрации, които днес обогатяват представите за тяхното изкуство. В изложбата са включени \"Златна книга за нашите деца\" и \"Азбука за малките\" (1921), илюстрирани от Александър Божинов, \"Цар Шишко\" от Елин Пелин (1925), \"Мечо\" и \"Ането\" от Ангел Каралийчев (1934), \"Веселите роднини\" от Йордан Стубел (1926 и 1929), \"Горската къщичка\" от Дора Габе (1934) и др. с рисунки на Илия Бешков. Изкушен от книгите за деца е и Стоян Венев. \"Размирник (Приключенията на Гошо)\" от Пелин Велков (1938) и \"Златотърсачи (Приключенията на Гошо)\" от Цвети Иванов (1938) са чудесна находка за хапливия хумор на Венев. Безспорни шедьоври на родната илюстрация са и кориците на \"Царкиня Лебед\" от Александър Пушкин и \"Неродена мома\" от Ран Босилек (1933), рисувани от Георги Атанасов. Сред майсторските примери се нарежда и \"Крилатият юнак\" на Ангел Каралийчев (1927), нарисувана от Дечко Узунов и др.   \n \t\n", "date": "2018.06.22", "title": "Изложба на илюстрации за децан"}
{"url": "http://www.duma.bg/node/169527", "text": "Да се наемеш да говориш за човек, който сам умее да говори красиво и вярно за себе си, е риск, но и предизвикателство. И след като се замислих над убеждението си, че поредната ми гостенка - поетесата Красимира Кацарска, в многотомното си книжовно дело си е направила разкошен автопортрет, защо да не се позова на нейната услуга, представяйки деветия й том \"Съкровения\" с цитати от собственото й стихотворно творчество. До това решение стигнах след дълго общуване с нейния лиричен том. Та нали в този салон - Файтона, в който тя неведнъж е била, словото на гостуващия автор е с предимство. \n\"Бегли познанства бележат изцяло живота ми./ Срещам се с хора, които със слово спечелвам./ Думи час-два... и - довиждане.../ Мои читатели, мои приятели,/ как е прекрасен денят ми, споделян сред вас.../ Мои отдавнашни, мои сегашни познати,/ седя срещу вас, говорим очи в очи.../ Как искам словата, раждани в радост и болка,/ да бъдат приемани с радост и благослов./ През всички години в моята памет за комка/ вземам единствено вяра и много любов.../ Читатели мои, минавам с драми сърдечни пред вашия поглед...\" \n\"Мартеници пак завързват/ милите ми ученици.../ Празникът така започва/ - часовете просто тичат./ Мисля си, че си е точна/ диагнозата \"обичам\"...\" \n\"Идват пак часове на умора./ Пиша бързо, че времето тича./ И сред чужди книги затворена/ в своя свят пренаселен надничам...\" \n\"Още дълго ще мога да бъда/ само себе си в този живот.\" \n\"Имам вече много приятели,/ преживявам повторно чрез тях./ И не крия, че всъщност обичам/ да пътувам за срещи без страх...\" \n\"Когато заговорят листопадите,/ ще тръгна към голямата река./ И всички ще спася за миг от кладите./ Ще бъда на страдалците сестра...\" \nТова не са нейни камъни, хвърлени от мен в градината й. Това са цветя от нейната градина, за вас, приятели на поетичното слово... Тя самата твърди, че е шемет от думи. И ще го докаже отново... Днес... \nЛиричната книга \"Съкровения\", която е девети том в пълните събрани съчинения на поетесата и публицистката Красимира Кацарска, ще бъде представена на 25 юни от 18 ч. в Националния литературен салон \"Старинният файтон\" на ул. \"Лайош Кошут\" 34, Дома на Дядото.  \n    \n \t\n", "date": "2018.06.22", "title": "Живот, белязан от много познанства"}
{"url": "http://www.duma.bg/node/169528", "text": "Ангелогласната и усмихната Деси Добрева представи неотдавна изключителен, пъстър и много зареждащ авторски спектакъл пред препълнената зала 1 на НДК. Неуморната певица, подкрепена от над 100 артисти на сцената в \"Лудо младо\", ще гостува и във Варна днес, 22 юни, от 19.30 ч. в зала \"Конгресна\" на Двореца на културата и спорта. \nВ зрелищния спектакъл участват музиканти и танцьори от трупата на Нешка Робева, брас бендът на Мишо Йосифов, Стоян Янкулов-Стунджи, Косьо Цеков от \"ФСБ\", Нено Илиев от \"РомаНено проджект\", гимнастички от клуб \"Левски\", водещи фолклорни виртуози, народен хор, духовият оркестър \"Виво Монтана\", формацията \"Жестим\" и внушителна група от 50 кукери-сурвакари от Пернишко. Тази уникална смесица от стилове, събрана в пъстро музикално-танцово и мултимедийно шоу, ще достави неповторими емоции и на варненската публика. Ще звучат любими песни - \"Лудо младо\", \"Червената шапка\", \"Кой уши байрака\", \"Море сокол пие\" и много други, а за финал - всички желаещи ще може да се включат в голямо българско хоро. \n    \n \t\n", "date": "2018.06.22", "title": "Деси Добрева представя \"Лудо младо\" в морската столица"}
{"url": "http://www.duma.bg/node/169579", "text": "Загубите по водопреносната мрежа в централната градска част на Добрич вече достигат 92%, предаде БНР. Това сочат последните разчети на водното дружество в града, което е собственост на регионалното министерство. Огромните загуби се дължат на остарялата инфраструктура, изграждана между 50-те и 70-те години на миналия век и ежедневните аварии. \nВодопреносната мрежа в централната градска част е заприличала на сито, заяви главният инженер във водното дружество в Добрич Павел Павлов. \"Колкото и вода да се налива в тази част, тя се излива, преди да стигне до потребителите. Практиката е такава. Като се затвори и като се отстрани една авария, налягането се вдига и избива друга\". Най-големите проблеми на жителите на тази част на града ще продължат поне до края на есента, когато се предвижда да бъде приключено с подмяната на водопроводите по проекта за обновяването на водния цикъл в Добрич, който се финансира от оперативна програма \"Околна среда 2014 - 2020\". \nКЕВР реши в края на февруари, че потребителите в Добричко ще плащат за вода от 1 март 3,28 лева. Старата цена бе 2,96 лв. Цената за доставяне на питейна вода до потребителите вече е 2,12 лв., за отвеждане на отпадъчни води - 0,25 лв. и за пречистване на отпадъчни води - 0,37 лв. С ДДС цената за кубик вода става 3,28 лева. В решението за поскъпването бе посочено, че цените на ВиК услугите за битови и приравнените към тях обществени, търговски и др. потребители са под нивото на социалната поносимост. Социалната поносимост е определена на база на данни от Националния статистически институт, според които средномесечният доход на лице от домакинство в Добричка област за 2016 година е в размер на 684 лв. Като пределна поносима цена се определят 6,11 лева за кубик. \nГражданите на Добрич излязоха неколкократно на прост срещу високите цени на водата.     \n \t\n", "date": "2018.06.22", "title": "92% са загубите по ВиК мрежата в центъра на Добрич  "}
{"url": "http://www.duma.bg/node/169563", "text": "За пръв път в историята на САЩ бялото население намаляло, което е станало през 2015-2016 г., а миналата година тенденцията се е засилила. \nТова съобщи електронното издание \"Хил\" (Hill), позовавайки се на публикувани вчера данни за преброяване на населението на САЩ. През периода 2016-2017 г. броят на белите американци е намалял с 31 516 души и днес те представляват 197,8 млн., което е окачествено като \"историческо изменение\". През 2017 г. жителите на САЩ от латиноамерикански произход са се увеличили с 2,1% и са 58,9 млн. души. За същия период афроамериканците са се увеличили с 1,2% до 47,4 млн. души, а лицата от азиатски произход са нараснали с 3,1% до 22,2 млн. \nНамалял е притокът на европейски мигранти, което е довело и до спада на белите жители на САЩ. До 2045 г. белите може и да станат малцинство в САЩ, се казва в анализа на данните.   \n \t\n", "date": "2018.06.22", "title": "Спад на бялото население в САЩ"}
{"url": "http://www.duma.bg/node/169564", "text": "Камарата на лордовете на британския парламент окончателно одобри правителствения вариант за законопроекта за излизането на Обединеното кралство от Евросъюза (\"Брекзит\"). \nЛордовете одобриха законопроекта с просто мнозинство, без извършване на процедурата за гласуване. Това решение сложи край на опитите да се внесат поправки в документа, които трябваше да оторизират парламента с правомощия за промяна на условията за \"Брекзита\" или за отмяна на напускането на ЕС при невъзможност да се сключи споразумение с Брюксел. Сега законопроектът ще бъде връчен за подпис от кралица Елизабет Втора, след което ще стане закон. \n\"Парламентът прие законопроекта за \"Брекзит\". Това е важна стъпка за реализирането на спокойно и регулируемо излизане от ЕС\", заяви премиерът г-жа Тереза Мей. По думите й решението на парламента отразява волята на народа. \n    \n \t\n", "date": "2018.06.22", "title": "Британският парламент одобри \"Брекзит\""}
{"url": "http://www.duma.bg/node/169565", "text": "Хиляди румънци протестираха в Букурещ и други големи градове на Румъния срещу смекчаването на Наказателния кодекс, което според тях ще отслаби борбата с корупцията. В Букурещ пред сградата на правителството се събраха около 5000 демонстранти. На няколко места избухнаха сблъсъци с полицията. Осем души бяха задържани, като сред тях е и германският журналист и автор на документални филми Пол Арне Вагнер. Два часа по-късно той бе освободен. Няколко хиляди души демонстрираха в градовете Сибиу, Клуж и Тимишоара. \nВ понеделник парламентът одобри поправки в Наказателния кодекс, които според опозицията целят да \"защитават престъпниците\". Тези промени намаляват броя на престъпленията, за които може да бъде задържано лице, и драстично ограничават продължителността на разследването.      \n \t\n", "date": "2018.06.22", "title": "Румънци протестираха срещу меки закони"}
{"url": "http://www.duma.bg/node/169566", "text": "Световната система за храните крие все по-сериозни неравенства, гласи международно изследване на неправителствената организация \"Оксфам\" (Oxfam), цитирано от медиите. \nСелскостопански производители във Франция и в останалата част на света печелят все по-малко, а големите вериги супермаркети трупат все по-големи печалби, констатира \"Оксфам\". Големите дистрибуторски компании са се превърнали в блюстители на световната търговия с храни, обвинява организация, която остро критикува \"постоянния натиск\", на който са подложени производителите, за да намалят своите цени, докато в същото време отговарят на най-стриктните изисквания за качество. \nСпоред изчисленията на \"Оксфам\" осемте най-големи дистрибутори в света са реализирали един трилион долара от продажби през 2016 г. и близо 22 млрд. печалби. \nВместо да реинвестират в своите доставчици, те дадоха 15 млрд. долара дивиденти на техните акционери, се посочва още в изследването. Непрекъснатият натиск върху производителите да смъкват цените засилва риска от нарушения на човешките права, използване на детски труд и лоши условия, подчертава организация. Само в рамките на ЕС 10 вериги супермаркети покриват повече от половината от продажбите на храни на дребно. \"Уолмарт\", който е номер 1 дистрибуторска компания и принадлежи на най-богатата фамилия в САЩ, е получила приходи през 2016 г. в размер на близо 486 млрд. долара. Това е повече от БНП на страни като Норвегия и Нигерия.    \n \t\n", "date": "2018.06.22", "title": "Световната търговия с храни е грабителска"}
{"url": "http://www.duma.bg/node/169567", "text": "Парламентът на Унгария одобри пакет от закони, които криминализират подпомагането на нелегални имигранти, информира Ройтерс. Законът бе приет със смазващо мнозинство (160 гласа \"за\" срещу едва 18 \"против\"). Новият закон предвижда затвор до една година за всеки, който окаже помощ и съдействие на незаконно влязло в Унгария лице от страна, непринадлежаща към Шенгенското пространство. Изключение се прави само ако животът на въпросното лице е непосредствено застрашен. \nСпоред осведомителната агенция с този ход Будапеща пренебрегва ЕС и правозащитни организации, а също така ограничава действията на неправителствените организации. \nОфициално пакетът закони е наричан \"Спри Сорос\". Парламентът, където дясната партия ФИДЕС на премиера Виктор Орбан има две трети мнозинство, прокара конституционна поправка, според която \"чуждо население\" не може да се устройва в страната. \nПартията на Орбан спечели категорична победа на изборите през април след предизборна кампания, насочена срещу милиардера Джордж Сорос и либерални неправителствени организации. Орбан обвинява Сорос за масовата миграция с цел подкопаване на Европа, което се отрича от милиардера. \nДве водещи правозащитни организации - Съветът на Европа и Организацията за сигурност и сътрудничество в Европа (ОССЕ), разкритикуваха новия закон като \"произволен\" и неясен. Според тях промените са в нарушение на европейските закони. \n\"Унгарският народ основателно очаква правителството да използва всички необходими инструменти за борба с нелегалната имиграция и действия, които я подпомагат\", пише вътрешният министър Шандор Пинтер основание, прикрепено към проектозакона. \n\"Пакетът закони \"Спри Сорос\" обслужва тази цел, правейки организирането на нелегална имиграция наказуемо. Искаме да използваме законите, за да предотвратим Унгария да се превърне в имигрантска страна\", допълва той. \nУнгарска статистика от април показва, че в момента 3555 бежанци живеят в страната. През първите четири месеца на тази година само 342 души са регистрирани като бежанци, които търсят убежище. Те са предимно от Близкия изток. Одобрени са 279 молби. \nПравителството на Орбан очаква правни действия от страна на Европейската комисия заради новия закон. \nПарламентът одобри и други конституционни промени. Законодателният орган прие създаване на нов съдебен орган за административни дела, което според критици може да увеличи политическото влияние над съдиите. Друга промяна ограничава свободата на словото и свободата на сдружаване. \nМеждувременно италианският вътрешен министър Матео Салвини призовава ЕС да \"защитава границите си\" срещу мигрантите, пристигащи от Африка. Той предупреди, че Италия е готова да \"предоговори\" финансовите си ангажименти към блока, ако не се направи повече, за да се помогне на Италия в справянето с мигрантската криза, пише британският в. \"Гардиън\". Салвини посочи с пръст \"трафикантите на хора и добротворците\" като виновни и заяви, че те са отговорни за смъртните случаи в Средиземно море. \nЕвропейската комисия пък предложи граничната служба на ЕС Фронтекс да прерасне в европейска гранична полиция. Предложението бе представено на пресконференция от еврокомисаря по миграцията Димитрис Аврамопулос. \nАврамопулос съобщи, че ЕС води преговори с държавите от Северна Африка да приемат мигрантите, отправили се с кораб към Европа. По неговите думи северноафриканските държави изразяват ясна готовност да сътрудничат. Еврокомисарят отказа да посочи дори една африканска страна, която е готова да приеме обратно мигрантите, докато молбите им за убежище в ЕС бъдат оценени. Дума не може да става за обособяване в Европа на затвор за мигранти като Гуантанамо, против съм, заяви Аврамопулос. \n    \n \t\n", "date": "2018.06.22", "title": "Унгария гласува \"Спри Сорос\" "}
{"url": "http://www.duma.bg/node/169569", "text": "От 2019 г. в Сърбия ще се чества празникът на светите братя Кирил и Методи, тя е решила проблема с образованието на българското малцинство на роден език, а скоро разстоянието Белград-София ще се взима за три часа.     \nТова стана ясно от пресконференцията в Белград на президентите Александар Вучич и Румен Радев, който пристигна на двудневно посещение в Белград.  \nПри откриването на пресконференция след разговори на \"четири очи\" домакинът се обърна към госта със \"Скъпи приятелю\". Вучич изтъкна, че отношенията между страните ни се развиват все по-добре с всяка следваща година, а конфликтите от миналото трябва да бъдат оставени и в него и да се отвори нова страница в двустранните отношения. Вучич отбеляза още, че скоро от София до Белград по магистралата ще се пътува за 3 часа. На въпрос за положението със здравеопазването на българското национално малцинство и образованието му на роден език Вучич отговори, че проблем като цяло няма, имало е само с два учебника, но това вече е решено. Той неколкократно подчерта, че Белград е готов да финансира медии на български език.  \nНа свой ред Румен Радев отбеляза, че с Вучич ще направят в петък първата копка на паметник на Светите братя Кирил и Методи и поздрави сръбското правителство, че от 2019 г. празникът на светите братя ще стане официален празник и в Сърбия. По думите му предстоящата среща с представители на българското малцинство в Димитровград ще е първата такава съвместна среща и българското малцинство щяло да усети промяната.  \n\"Европейската интеграция на страните от нашия регион минава през помирение с миналото и спазване правата на малцинствата\", допълни българският президент. Според него историческото помирение, върху което беше изградена единна Европа, трябва да бъде постигнато и на Балканите. \"Езикът на омразата трябва да остане в миналото\", повтори и президентът ни.  \nОтносно европейската перспектива за Сърбия президентът ни подчерта, че Белград може да разчита на нашата подкрепа. Той окачестви ориентировъчният срок 2025 г. за еврочленство като постижима цел.     \n \t\n", "date": "2018.06.22", "title": "Радев: Сърбия ще чества Кирил и Методи"}
{"url": "http://www.duma.bg/node/169568", "text": "359 косовари воювали за \"Ислямска държава\"  \nПрез периода 2012-2016 г. за терористичната групировка \"Ислямска държава\" (ИД) са воювали 359 косовари, твърди прищинският вестник \"Зери\". От тях 255 са мъже, 49 жени, а останалите 55 са деца. Загиналите са 74, докато 133-ма са се върнали обратно в Косово. По данни на властите 195 косовари все още се бият за ИД. \n Испански остров срещу \"алкохолния туризъм\" \nКурортният остров Майорка въведе глоби за хулигански прояви, извършени под въздействието на алкохол. В град Магалуф например нарушителите са заплашени с глоби 500 евро за консумация на спиртни напитки на обществено място или \"само\" 400 евро, ако се съблекат голи или \"викат, бият се или по някакъв начин притесняват\" останалите хора. Магалуф е популярна дестинация за млади купонджии, предимно от Великобритания и Ирлания. \n Тръмп: Летищата ни са като в Третия свят \nАмериканският президент Доналд Тръмп сравни американските летища с тези на страни от Третия свят. На кръгла маса в град Дълют, щата Минесота, за инфраструктурата в САЩ той каза: \"Работим над летищата. Приличаме на страните от Третия свят с нашите летища. Просто е смешно. Сега кацате на летища в Китай, Саудитска Арабия, Дубай. Гледате тези летища, те изглеждат фантастично\".  \n 36-годишен стана премиер на Грузия \nПарламентът на Грузия утвърди 36-годишния Мамука Бахтадзе за премиер, одобрено е и правителството му. Предишният премиер Гиорги Квирикашвили подаде оставка след протести и разногласия с лидера на управляващата партия \"Грузинска мечта\". Бахтадзе бе финансов министър в кабинета на Квирикашвили. Завършил е Московския държавен университет \"Михаил Ломоносов\".  \nАнглийски лекари виновни за смъртта на пациенти \nНад 450 пациенти са починали само в една английска болница, след като са получили силни обезболяващи, \"без да съществуват медицински причини\". Това гласи доклад на независима комисия, провела разследване в болницата на южния английски град Госпорт. Разследването обхващало периода 1989-2000 година. Пациентите издъхнали от предписани им опиоиди.  \n \n    \n \t\n", "date": "2018.06.22", "title": "Кратки новини"}
{"url": "http://www.duma.bg/node/169585", "text": "Подписка за отчуждаването на частната собственост в парка между блоковете 105, 99, 125 и 108 СУ \"Никола Беловеждов\" започнаха жителите на кв. \"Дружба-1\". Те настояват паркът да бъде облагороден и поддържан и не искат в него да бъде изграждан 7-етажен блок. Хората се обявяват и срещу всякакво ново строителство в квартала им. \"В жк \"Дружба-1\" живеят и отглеждат децата си десетки хиляди граждани, а кварталът не се поддържа, липсва осветление, пейките са повредени, а алеите са опасни\", категорични са хората. Според тях допусната незаконна реституция на земи в парка ги ощетява и ги лишава от жизненото им пространство. Затова жителите на квартала призовават Столичната община, СОС и район \"Искър\" да предприемат незабавни действия за отчуждаване на частните терени в парка и да преговарят със собствениците, за да не се допусне строителство. Хората ще се съберат на протест на 27 юни от 7.30 часа в парка пред блок 105. \nПо повод исканията на гражданите общинският съветник от БСП Борис Цветков е отправил питане към столичния кмет Йорданка Фандъкова какви действия се предприемат и кога ще се премине към отчуждителни процедури.   \n \t\n", "date": "2018.06.22", "title": "Започна подписка за парк в жк \"Дружба\""}
{"url": "http://www.duma.bg/node/169592", "text": "Най-голямо увеличение на подкрепата към себе си през юни е регистрирала БСП, показва проучване на изследователския център \"Тренд\". Според данните при избори сега ГЕРБ има преднина с 3,3% пред социалистите - с 23,1% срещу 19,8%. Подкрепата за БСП се е повишила с 0,7%, докато за гербаджиите е 0,3%. Според изследването за месец гласовете за ДПС намаляват с 0,2%, но въпреки това движението остава трета политическа сила с 6,6%. Четвърта е коалицията \"Обединени патриоти\" с подкрепа от 5,5%, а \"Воля\" на Веселин Марешки не би попаднала в парламента, тъй като може да разчита само на 1,9% от избирателите. Под границата от 4% за Народното събрание са всички десни формации като \"Демократична България\" и Реформаторския блок. \n49 процента искат България да остане в НАТО, а 24% са против, сочи изследването. При референдум за оставане в ЕС 59% от българите биха гласували \"за\", а само 25% с \"против\". 40% от запитаните обаче смятат, че Евросъюзът има нужда от съществена промяна в начина на функциониране, 29% - от малка промяна, а само 7% са доволни и искат нещата да продължат по същия начин. \n56% от запитаните признават, че темата с българското европредседателство им е безразлична, а 40% - че следят новините. 41% смятат, че България се справя с домакинството, докато 19% са на обратното мнение.   \n \t\n", "date": "2018.06.22", "title": "През юни гласовете за БСП нарастват най-много, отчита \"Тренд\""}
{"url": "http://www.duma.bg/node/169587", "text": "У нас най-много са лекарите на 55-64 г. - 10 387, сочат данни на НСИ. Докато практикуващите доктори над 65 г. са 4865, младите до 35 г. са едва 3757 души, като съвсем малко повече от половината са жени. Лекарската професия също е феминизирана - 55,4% са жени. Най-много са общопрактикуващите лекари (4531). Противно на твърденията, че нямаме анестезиолози, статистиката сочи, че втори по брой са специалистите по анестезиология и интензивно лечение, следвани от хирурзите (1495), педиатрите (1475) и АГ специалистите (1447). \nВ края на 2017 г. на 10 хил. души население в страната се падат по близо 43 лекари и 12 зъболекари. С най-много лекари могат да се похвалят жителите на градове, в които има университетски болници. Първенецът е Плевен (59,7 на 10 хил. души), където има и най-много общопрактикуващи лекари. Следват Пловдив (51,4), София-столица (51). С най-малко лекари са хората от областите Кърджали и Добрич. Втори по брой общопрактикуващи лекари са жителите на област Видин, следвани от Монтана, Добрич и Ловеч. \nВ края на 2017 г. лечебните заведения за болнична помощ у нас са 346 и имат 52 744 легла. ДУМА припомня, че в понятието лечебни заведения за болнична помощ са включени болници, центрове за кожно-венерически заболявания, за психично здраве и комплексни онкологични центрове. Болниците в страната са 322, като 184 от тях са многопрофилни. Именно в тях са съсредоточени близо 3/4 от легловия фонд. Специализираните болници са 138. От тях 77 са за активно лечение, 1 със 145 легла е за продължително лечение. За продължително лечение и рехабилитация са 17, за рехабилитация са 31, а държавните психиатрични болници са 12. \nЗаведенията за извънболнична помощ са 2043 и имат 1263 легла, а другите лечебни и здравни заведения са 144 с 2179 легла.   \n \t\n", "date": "2018.06.22", "title": "Лекарите над 65 г. са повече от тези до 35"}
{"url": "http://www.duma.bg/node/169588", "text": "До 4 години заплатите в България ще станат 60% от средноевропейските, ако продължат да растат със сегашните темпове. Това прогнозира президентът на КНСБ Пламен Димитров след доклад на генералния директор на Европейския синдикален институт към Европейската конфедерация на профсъюзите Филип Пуше на тема \"Контурите на трудова Европа-2018\". В доклада бе засегнато и заплащането в ЕС. По думите на Димитров тези 60% са психологическата граница, която кара един европеец да се чувства част от общността, а не в положение, в което му се иска да избяга от страната, в която живее. \nСпоред Пуше десетилетие е необходимо минималните заплати в Източна Европа да стигнат тези в старите страни членки. Макар възнагражденията в Източна Европа да растат през последните години с високи темпове, все още парите са близки до необходимите за оцеляване. \nКлопката на заетостта е това, че вече в Европа все по-разпространена става частичната заетост от по 1-2 часа на ден, нещо, от което засега България е пощадена, коментира Пуше. В Холандия 70% от жените и 30% от мъжете работят на намалено време. Затова, когато ЕК обявява, че заетостта е по-голяма отпреди кризата, трябва да уточни, че броят на часове заетост не е достигнал нивата преди нея, коментира Пуше. \nБезработицата също не е стигнала нивото преди кризата общо за целия ЕС. Различията в Европа са големи, като добре се справят Германия, Малта, Унгария, които имат много различни системи за контрол и достъп до права на пазара на труда. В Полша и Испания над 25% от заетостта е временна, а в Испания почти никой под 30 г. няма постоянен трудов договор вече 25 години, коментира Пуше. По думите му в бедни страни като България, дори и да работи човек на пълна заетост, пак не стигат парите. \nСиндикалистът определи като тревожен факт и все по-малкото покритие с колективни трудови договори в Европа. Най-добре се справя в това отношение Франция, където покритието е 90%. Притеснителен факт в изследването е, че синдикалната плътност намалява - например в Белгия са загубени 100 000 синдикални членове. \nДиректорът на Института за социални и синдикални изследвания към КНСБ Любен Томев обобщи резултатите от изследването - растежът в ЕС се завръща и се очаква тази година да е 2,3. Пазарът на труда обаче има дълбоки белези от рани, които трябва да бъдат лекувани. Ниско е повишението на разходите за социални политики на глава от населението в ЕС.   \n \t\n", "date": "2018.06.22", "title": "До 4 години заплатите ни може да са 60% от европейските "}
{"url": "http://www.duma.bg/node/169586", "text": "На кръстовището на ул. \"Граф Игнатиев\" и ул. \"Денкоглу\" при пл. \"Гарибалди\" в София ще бъде пуснато временно движението, а на следващ етап ще бъде положена и окончателната пътна настилка. В момента трасето е покрито с бетон. Това стана ясно след седмичната оперативка, на която се обсъжда как върви работата по ремонта на ул. \"Граф Игнатиев\". Ръководителят на обекта Георги Гигов увери, че към момента строително-монтажните работи се движат по предвидения линеен график. \nВ отсечката на ул. \"Граф Игнатиев\" от бул. \"Витошка\" до ул. \"Денкоглу\" са изпълнени демонтажните работи на настилката и релсовия път и приключва реконструкцията на подземните комуникации. Изградени са топлофикационният колектор и водопроводната и канализационната инфраструктура, положена е кабелната мрежа на уличното осветление и са изградени нови колектори за електропреносната мрежа. \nВ зоната на площад \"Славейков\" също са изпълнени демонтажните работи и приключва изграждането на подземните комуникации, а на 26 юни започва полагането на релсовия път. Продължават ремонтните дейности и по ул. \"Солунска\".  \nСнимка Столична община \n    \n \t\n", "date": "2018.06.22", "title": "На 2 юли пускат временно движението при пл. \"Гарибалди\" в София"}
{"url": "http://www.duma.bg/node/169589", "text": "Въздушен превозвач, който не предостави при поискване на ДАНС данните за пътниците и за екипажа, се наказва с глоба от 6 до 10 хил. лева. Санкцията е същата, ако превозвачът представи непълни или неточни данни. За неизпълнение на закона глобата ще бъде от 500 до 1000 лева. Това решиха депутатите, които приеха вчера окончателни промени в Закона за ДАНС. Според измененията резервационните данни на пътниците и екипажа ще се съхраняват от Националното звено за обработване 5 години след получаването им. Председателят на агенцията ще определи длъжностно лице, което да отговаря за наблюдението на обработването и за защитата на личните данни. \nНационалното звено към ДАНС ще извършва оценка на пътниците и екипажа преди обявеното време за пристигане или заминаване с цел предотвратяване и разкриване, разследване и наказателно преследване на терористични престъпления. В случай на съвместно използване на кодове при полети от един или повече въздушни превозвачи, задължението за предаване на данните за всички пътници и за екипажа, е на въздушния превозвач, който извършва полета. Той се задължава да предадат на ДАНС данните 48 часа преди обявеното време за излитане на редовните полети и 24 часа за нередовните полети.   \n \t\n", "date": "2018.06.22", "title": " От 6 до 10 хил. лв. глоба за авиокомпания, която крие данни за пътниците"}
{"url": "http://www.duma.bg/node/169590", "text": "Арестант от затворническото общежитие в Ловеч избяга от работен обект около 10,30 часа вчера, а полицията го издирва. От 2011 г. Борислав Иванов изтърпява наказание от 13 години лишаване от свобода за кражби и блудства. Той е на 48 години и е от Добрич. Заедно с още четирима затворници Иванов е работел на територията на бивше млекопреработвателно предприятие в покрайнините на Ловеч, откъдето е избягал. \nСлед поредното бягство на рецидивист БСП поиска на днешното пленарно заседание да бъдат изслушани министрите на правосъдието и вътрешните работи Цецка Цачева и Валентин Радев. \"Тъй като разбрахме, че има нов случай на, както казва главният секретар на МВР, \"отклонило се лице\", а всъщност е избягал от затвора престъпник, искаме от двамата министри обяснение за предприетите действия от двете структури\", заяви от парламентарната трибуна народният представител от ПГ \"БСП за България\" Иван Ченчев. Той изрази притеснение за сигурността на хората в Ловеч.  \nПо-късно на брифинг заместник-министърът на правосъдието Николай Проданов заяви, че 820 затворници работят на неохранявани външни обекти. \"Не става дума за бягство от затвора, става дума за отклоняване от външен работен обект на лишен от свобода, който не е бил охраняван. В такива случаи определени ангажименти за охраната на тези лишени от свобода поемат от съответната фирма, която ги е ангажирала като работна ръка\", настоя той.  \nДУМА припомня, че преди два месеца подобен случай имаше и в Пловдив. Там рецидивистът Георги Танчев \"забрави\" да се върне от работа в затворническо общежитие \"Хеброс\" и на полицията й бяха нужни близо две седмици, за да го хване. От Централния софийски затвор избягаха Владимир Пелов и Радослав Колев. Два месеца по-късно Пелов бе убит при престрелка в Ботевград, а от Колев все още няма следа.     \n \t\n", "date": "2018.06.22", "title": "Затворник избяга, БСП иска изслушване на  министри"}
{"url": "http://www.duma.bg/node/169601", "text": "Медийната и политическата кампания на властта срещу протеста на майките на деца с увреждания прерасна в брутална война. Безпардонно и нагло вчера от Националния съвет за интеграция на хората с увреждания към МС подметнаха, че са давани пари за протестите. Грантаджийски. Що не рекоха направо, че са руски - от Кремъл и лично от Путин. \nНе ги е срам! \nНо сме наясно къде е ключът от палатката. Преди два дни протестиращите поискаха пълен отчет на средствата, изразходвани от националния бюджет и по европейски програми за политиките, свързани с хората с увреждания, от 2012 г. досега. Настояха тези данни да бъдат публикувани до 1 юли. И още: спиране на субсидиите за национално представителните организации поради доказана неефективност и разследване на финансовите източници на дейността на синдикатите. \nТи да видиш! \nЕдна оставка, а те не Му се махат от главата. \nВтора оставка, а те не Му се махат от главата. \nНе стига това, ами протестите се увеличават и обхващат все повече градове. \nВреме е властта да действа. И отговорът не закъсня. След като майките пробват да покажат мръсното бельо на управляващите, те им спретнаха тролска акция. \nС всички бухалки в действие. \nНай-напред интригантски бе вкарана разделителна линия сред организациите на хората с увреждания. Така едните са с властта и искат зам.-министърката с луксозния воаяж до Ню Йорк да остане на поста. А другите - с жертвите на бездушната система. Зам.-председателка на Националния съвет за интеграция на хората с увреждания хвърля бомбата, че майките били спонсорирани за протестите си. Синдикален лидер крещя на жените, сякаш искат да му дръпнат килимчето изпод краката. После се извини през зъби, но останаха въпросителните за автентичността на синдикализма у нас, който се оказа с властта, а не с онеправданите. \nВицепремиерът Валери Симеонов като лъв брани ронещата сълзи зам.-министърка. Цветан Цветанов в ролята на адвокат обяснява, че не е имало друг начин и се е наложило Росица Димитрова да бъде жертвана. Но нищо, ще й намерим подходящо място, реди титанът на мисълта. Блестящ урок за всички партии по политическа битка \"за своите\". \nА те, протестиращите, не само не Му се махат от главата, ами проблемът се задълбочава. Ще има нови форми на протести. Искат и още оставки. А вицепремиерът Симеонов им казва, че не е тяхна работа колко струва билетът на зам.-министърката Росица Димитрова до Ню Йорк (така ли?). \nКакто и да ги удрят медийно и институционално, каквото и да приказват по техен адрес, те няма какво повече да губят. Властта го знае и затова е брутална. А Него го свива под лъжичката. \nЖените от палатките имат моралното право да са гневни, защото оставената на самотек близо четвърт век система убива. Моралните принципи на главните морализатори обаче са наврени в миши дупки. Там са и те, защото ги е страх. Страх ги е да не загубят властта. И колкото повече ескалира протестът, а след вчера това е неизбежно, толкова повече кохортата Му ще изпада в паника. И ще се тресе.   \n \t\n", "date": "2018.06.22", "title": "Ключът от палатката"}
{"url": "http://www.duma.bg/node/169555", "text": "Увлечени от живо интересуващата ни тема с името на Македония, позагърбихме друг важен и близък също до православната ни същност съсед. Думата ми е за Сърбия, която е поредният фокус на евроатлантическите интереси. Защо точно фокус, след като стара Европа и отвъдокеанският й партньор САЩ имат достатъчно проблеми за разрешаване. Ами по простата причина, че западната ни съседка се превръща в своеобразен непревземаем остров за логичните намерения на алианса да установи свое влияние на Балканите. Образувалият се вакуум бързо и сполучливо се запълва от възраждаща се Русия, която в Белград открито квалифицират вече като стратегически партньор. Именно това провокира сериозните притеснения на съюзниците в НАТО и ЕС, които сега, очевидно със закъснение, активират механизми за неутрализиране на въображаемата руска зона на територията на полуострова. И дори забравят за прескачащите искри между Брюксел и Вашингтон в името на други, явно по-високи цели. \nВ играта на сметки и нерви Белград проявява сериозна издръжливост. Без да забравя необоснованите бомбардировки на алианса над тогавашна Югославия по време на Косовската криза, днешна Сърбия намира сили да се стреми към пълноценно партньорство с ЕС и да отстрани пречките за нормални отношения. По свой начин и без да загърбва националните си интереси, Белград преговаря с Прищина и търси изход от кризата с новопоявилата се с активното съдействие на САЩ държава. Безспорно това ще бъде заявено и на поредната среща в Брюксел от сръбския президент Вучич на косовския му колега Тачи. Този път диалогът ще е в присъствието на шефа на ЕС по въпросите на външната политика Федерика Могерини. Повече от ясно е, че Евросъюзът прави пореден опит за активно въздействие, при това твърде припряно. Явно много се бърза за пробив и по сръбското направление, което очевидно засега препятства оформянето на нова геостратегическа матрица на Балканите. \nДобре известно е, че основният проблем пред сръбско-косовското разбирателство е тълкуването на предложеното и одобрено преди пет години от Брюксел създаване на Съюз (Асоциация) на сръбските общини в Северно Косово. Белград настоява за значителна автономия на тази структура, а Прищина се стреми към обезсилване на първоначалния проект и административна подчиненост на населените със сърби територии на централната косовска власт. При тези основни различия е трудно да се повярва както в отстъпчивостта на сърбите, така и в по-голямата кооперативност на албанците. Независимо от преднамерено оптимистичните оценки на американския посланик в Косово Грег Делави, че 2018-а щяла да бъде \"годината на успех в диалога между Сърбия и Косово\". И въпреки окуражаващите Белград сигнали на докладчика за Сърбия в ЕП Дейвид Макалистер за успешното изпълнение на еврокритериите от Белград през тази година. \nТази очебийна активност на европейски и задокеански ментори все повече прилича на размахване на морков пред очите на неотстъпчивата Сърбия. Или както сподели за пореден път оформилият се като неформален говорител на привидно \"по-твърдата\" линия в сръбското ръководство външен министър Ивица Дачич, \"никой не може да поставя ултиматуми на Сърбия\". Този известен политик и лидер на сръбските социалисти отново прозря опит с предистория от времето на Австро-Унгария и тогавашна Турция за създаването на т. нар. зелена (мюсюлманска) дъга. \"Това не е нова идея. Тя предвижда отделянето на Сърбия и Черна гора с линия, която преминава през Косово, Санджак и Босна и Херцеговина. Проблемът обаче е, че Северно Косово е населено със сърби\", посочи Дачич и определи всичко това като твърде \"опасни фантазии\" за региона. \nКъде е нашата страна в този сложен пъзел? Естествено, политиката ни е в синхрон с партньорските ни ангажименти, та дори в такъв \"синхрон\", че понякога напуска пределите на националните ни интереси. Случаят с придатъка \"Северна\" за името на Македония е красноречив пример за лековерност, дори наивност. Но ако тези две състояния на духа бихме отнесли към обикновени особености на дадена личност, то в сериозната политика те са абсолютно недопустими, а понякога и с тежки последствия. Дано направим изключение от повтарящото се правило в международните дела. \nЩо се отнася до западната ни съседка, в Белград е в ход гостуване на президента Румен Радев. В несекващата балканска динамика в последно време визитата е важна и според очакванията ще надхвърли нормално съпътстващите я протоколни прояви. Тъй като съм бил пряк свидетел на многобройни президентски посещения в Сърбия, ми се иска да отбележа, че наред с традиционните въпроси най-много отговори, но и действия от сръбска и от наша страна очакват сънародниците ни от крайграничните райони. Именно те разчитат на активния и прям Радев и на прагматичния Вучич за подобряването на живота в изостаналия край.   \n \t\n", "date": "2018.06.22", "title": "Балкански дилеми"}
{"url": "http://www.duma.bg/node/169561", "text": "Първенци сме в какви ли не негативни класации. Най-много работещи бедни, най-малки заплати, най-ниско БВП, най-мизерни покупателни възможности, най-много болни от сърдечносъдови заболявания... В края на миналата година КЕВР изкара данни, които очертаха огромните загуби на вода по ВиК мрежата. За съжаление това е нещо, за което слушаме от години, но подобрения няма. \nСамо няколко от водните дружества в страната могат да се похвалят с под 50% загуби. Потресаващо! От данните за пореден път се видя, че \"шампион\" е ВиК Добрич, където \"изпарилата\" се вода надхвърля 84%. Оказва се обаче, че към днешна дата световният антирекорд е надхвърлен. Последните разчети на тамошното дружество показвали загуби по водопреносната мрежа в централната градска част на Добрич от 92%. Това не е само скандално, без значение какви са оправданията, а е показателно за това какво са свършили правителствата и всякакви контролни органи. Още повече, че въпросното дружество е под шапката на МРРБ. Което управлява политиката във водния сектор. \nГодини наред слушаме оправдания, винаги последвани от обещания за водна реформа и т.н. административни алабализми, а резултатите са все по-плачевни. През това време (не)зависимата регулаторна комисия КЕВР не спря да разрешава повишаването на цените. Последното от които през миналата година изкара хиляди протестиращи пред сградите на МС и КЕВР. Заради това увеличение прокуратурата излезе със становище, което най-просто означава, че КЕВР с незаконни процедурни трикове е нагласила увеличението на тарифите. Впрочем комисията миналата година одобри и 5-годишните планове на водните дружества, което значи, че до 2021 г. всяка година същите тези красавци ще разрешават поскъпване. Щото необходимите милиарди за сектора ще бъдат изсмукани от всички нас, чрез цената на водата. \nКрайно време е да пуснем всички тези наглеци да изтекат в тръбата за мръсната вода.      \n \t\n", "date": "2018.06.22", "title": "Да ги пуснем в канала"}
{"url": "http://www.duma.bg/node/169562", "text": "С деликатен отказ БНБ отряза депутатите от информация кой аджеба финансира фирмата на Гинка Върбакова \"Инерком\", която иска да купи активите на ЧЕЗ у нас. Има банка, която участва в играта, като дава гаранции, а други 4 само били заявили интерес към сделката. Дотук нищо ново. Имена и суми не се споменават заради куп изисквания, свързани с банковата тайна и европейските регламенти. Дали и доколко в парламента са били наясно какъв ще е отговорът на БНБ, е отделен въпрос. Така или иначе, отново се доказа максимата \"ако не искаш да свършиш работа - създай комисия\"...   \nВъпреки това цяла България узна истината още преди няколко месеца, благодарение на чешките медии, които скандализираха обществото ни и поставиха куп наши управници в обяснителен режим. Борисов и хората му така се оплетоха, че отначало не искаха, после поискаха, накрая отново се отказаха от идеята за участие и на държавата в сделката. Но тъй като у нас скандалите следват един след друг, всеки отшумява за няколко дни, както се случи и с въпросната Гинка. Никой овластен така и не пожела да обясни като как едно дружество с капитал 50 000 лв. по данни на търговския регистър ще осигури ресурс от 1,5 милиарда евро (ако включим инвестициите и изплащането на дълговете), за да стартира бизнеса си с тока на половин България. Защото и най-големият идиот не би се вързал на приказките, че може да се намери сериозна банка, която да ги отпусне на някаква си Гинка, ако същата тази Гинка няма зад себе си солиден гръб. А такъв гръб за милиарди може да даде единствено държавата, разбирай властта и нейният предводител. Това не е като да си купиш квартална бакалница, в която, ако няма праз, утре ще ти докарат. Това е \"национално значим бизнес\". \nПо същата мошеническа схема маса подставени лица изкупуват остатъците от държавата. А тя впрочем отдавна е разпродадена, благодарение на алчността на управниците и страха на обикновения човек.     \n \t\n", "date": "2018.06.22", "title": " Фатки за патки   "}
{"url": "http://www.duma.bg/node/169593", "text": "Разискванията по вота на недоверие към кабинета \"Борисов 3\" ще бъдат на 26 юни, а гласуването - на 29 юни на извънредно заседание от 13 часа. Това реши парламентът вчера. Предложението на парламентарния шеф Цвета Караянчева беше прието със 170 гласа \"за\" и 4 \"въздържал се\". По правилник разискванията по вота започват не по-рано от 3 дни и не по-късно от 7 дни след внасянето му, а гласуването е не по-рано от 24 часа след разискванията. За да бъде вотът успешен, са необходими 121 гласа. \nПрипомняме, че БСП внесе в сряда искане за оставка на правителството за провала му в сектор \"Сигурност\" с подписите на всички 80 депутати от парламентарната група на левицата. Тогава говорителят на ПГ \"БСП за България\" Eлена Йончева заяви, че правителството на Бойко Борисов е вредно за всеки гражданин, опасно е за България и трябва да си ходи. Тя отбеляза, че когато и да бъде внесен вотът на недоверие, ще е закъснял, защото всички български граждани страдат от некадърното управление.   \n \t\n", "date": "2018.06.22", "title": "НС гласува вота на недоверие във вторник"}
{"url": "http://www.duma.bg/node/169548", "text": "1675 - ОСНОВАНА Е ОБСЕРВАТОРИЯТА В ГРИНУИЧ, ДНЕС КВАРТАЛ НА ЛОНДОН. Това прави кралят на Англия Чарлз II. Меридианът, който минава през нея, е приет за нулев и спрямо него се определя географската дължина. Това става международна норма едва в края на ХIХ в. Средното гринуичко време (GMT) някога e било наблюдавано от Гринуичката обсерватория, която днес не работи, но все още там се намира топка, която пада всеки ден, за да отчете точно 13 ч. 1898 - РАЖДА СЕ ЕРИХ МАРИЯ РЕМАРК, НЕМСКИ ПИСАТЕЛ (УМИРА 1970 Г.). Рожденото му име е Ерих Паул Ремарк. Един от най-известните автори на антивоенни романи. През 1928 г. създава творбата, донесла му световна слава - \"На Западния фронт нищо ново\", в която разказва за жестокостите на войната през погледа на 19-годишно момче. Романът и неговото продължение \"Обратният път\" са изгорени публично от националсоциалистите през 1933 г. Автор на още десет романа, сред които \"Трима другари\", \"Триумфалната арка\", \"Време да се живее и време да се мре\" и др. Книгите му са преведени на 58 езика. 1933 - РАЖДА СЕ ДИМИТЪР КАЗАКОВ, ХУДОЖНИК (УМИРА 1992 Г.). Известен с псевдонима Нерон. Работи с всички техники и разнообразни материали. Прави 15 самостоятелни изложби, като най-успешната е през 1980 г. Излага свои картини в най-престижните галерии в Ню Йорк, Париж, Мадрид, Виена, Токио, Торонто, Атина, Базел, Люксембург. Творби на Нерон са притежание на Националния фонд за съвременно изкуство в Лувъра (Париж), на музея \"А.С. Пушкин\" (Москва), както и на Императорската колекция в Токио. 1941 - НАЦИСТКА ГЕРМАНИЯ НАПАДА СССР, БЕЗ ДА ОБЯВИ ВОЙНА. Кодовото наименование на операцията е \"Барбароса\". В навечерието на нападението до границата на Съветския съюз са съсредоточени 180 дивизии, 4 въздушни флота, финландски и румънски войски. Цялата групировка включва 3,9 млн. души, 3600 танка, над 46 000 полеви оръдия и минохвъргачки и около 4400 бойни самолета. Най-голямата военна операция в историята прераства във Велика Отечествена война и завършва с разгром на хитлерофашизма. 1996 - УМИРА НЕДЯЛКА КЕРАНОВА, НАРОДНА ПЕВИЦА (Р. 1941 Г.). Солистка на фолклорния ансамбъл в Пловдив, на Държавния ансамбъл с ръководител Филип Кутев. Пее с почти всички инструментални групи в Тракия - Леновската, Конушенската и др. Наричали са я \"най-мъжката певица\", \"българската Ела Фицджералд\", \"доайенът на сватбарската песен\", \"перлата на Тракия\". Носител на златни медали от музикални фестивали в Румъния, Австрия, Югославия, България. Сред най-популярните й песни са \"Мама на Георги думаше\", \"Стано, бяла Стано\", \"Заради тебе, Гроздано\" и др.     \n \t\n", "date": "2018.06.22", "title": "Датата"}
{"url": "http://www.duma.bg/node/169551", "text": "Сещам се за оня Асклепий, дето свирил на арфа, за да откъсне околните от трудното всекидневие. На колко ли инструмента трябва да свири моята съпруга, та и в нашия дом да цари спокойствие, равновесие и, дай Боже, радост? Моята съпруга си остава великият координатор на всички приливи и отливи в семейството ни. Но понякога запрашвам за кварталната кръчма да си кажа приказката с приятели, да ударим по една пещерска гроздова и да попсуваме на воля днешните управници на Бойко Борисов, за да си освободим душите. Вярно е, че станахме на години - стяга ни сърцето, придърпва ни радикулитът, обажда се язвата... И забравяме, че най-страшните болки идват от страданията на сиромашките ни души. И като че отвикнахме да се грижим за това невидимо кътче в самите нас. А то, в зависимост от житейските обстоятелства, може да ни отвори към света, но може и уплашено да се притаи чак в петите ни. \nЖивотът постоянно ни доказва колко елементарни стават нашите представи за човешката същност, щом почнем да се делим на бедни и богати, на силни и слаби. А не разбираме най-важното - всичко, което правим на този свят, е задвижено от душите ни. Затова стореното непременно се връща в нея - душата човешка. Всичко това казвам не заради ония, които тровят водата и въздуха и превръщат природата в \"лунен пейзаж\". Не и за другите, за които понятието душа е повод да сметнат притежателите й за безнадеждни будали. Нито за тези, които се опитват да ни хранят с партийни обещания, а след изборите забравят за тях и за нас. Най-малкото за тези, които ни държат прави пред бюрата си, принуждават ни да пишем излишно молби, за да получим полагащото ни се законно. Думите ми са за всички, които съзнават колко страшно е да поощряваме у себе си мазохистичния стремеж на всяка цена да демонстрираме власт. Страшно е за едно демократично общество, ако хората в него забравят, че всеки от нас е преди всичко поданик не на силните на деня, а на душата си.  \n    \n \t\n", "date": "2018.06.22", "title": " Поданици на сърцата си"}
{"url": "http://www.duma.bg/node/169552", "text": "\n  \nНа този ден - 22 юни, се сещам как в неговото навечерие преди време се появиха странни публикации за \"безхаберието и трагизма\" на съветското правителство, оглавявано от Йосиф Сталин, в първия ден от вероломното нахлуване на хитлеристките войски на територията на СССР - 22 юни 1941 г. Упорито се тиражира версията, че Сталин бил \"изпаднал в шок и дезертирал от проблемите на държавата, като оставил нововъзникналите военни, държавни и политически проблеми на автопилот\" (виж в. \"Трета възраст\", бр. 25 от 22.Vт.2016 г., стр. 20, автор Страхил Николов). \nВероятно този автор е прегледал една от трите книги на Д. Волкогонов \"Триумф и трагедия\", издание на АПН, Москва, 1989 (книга тт, част 1 , стр. 154, \"Парализиращ шок\"), но произволно е избрал някои от изразите на Волкогонов за неочакваната тревога на Сталин от нарушаването на договора от Хитлер, сключен през август 1939 г. за ненападение между Германия и Съветския съюз. Вечерта на 21 юни 1941 г. ген. Жуков звъни по телефона на Сталин и му съобщава за твърдението на немски фелдфебел, озовал се пред граничарите в Киевския окръг, че немските войски излизат на изходни позиции за настъпление. Сталин изслушал генерала като поискал потвърждение за истината на донесението, и му наредил да дойде веднага в Кремъл заедно с народния комисар по отбраната Тимошенко. Там вече били всички членове на Политбюро, пред които ген. Жуков прочел проект на директива за превеждане на всички войски от пограничните окръзи в пълна бойна готовност. Към нея Сталин без всякаква паника прибавил свои бележки. В директивата се заповядва скрито заемане на огневи точки в течение на нощта на 22 юни 1941 г. по цялата държавна граница преди разсъмване, да се размести по полевите аеродруми цялата авиация и тя да се замаскира, всички части да се приведат в бойна готовност, в това число и противовъздушната отбрана, като се проведат мероприятия по затъмняване на градовете и обектите. Директивата, редактирана късно вечерта на 21.Vт.1941 г., е била незабавно отнесена в Генералния щаб, който в същия момент я предава по военните окръзи. Това предаване по окръзи завършва в 00.30 минути на 22 юни 1941 г. \nТези факти, които опровергават мнението на Страхил Николов, са описани от Маршала на Съветския съюз Г. К. Жуков в неговата книга \"Спомени и размисли\", издание на АПН, Москва, 1974 г., стр. 261-263. Връщайки се късно вечерта на 21 юни 1941 г. в Народния комисариат по отбраната, двамата - Г. К.Жуков и С. К. Тимошенко, тревожно мислили, че редица важни военни мероприятия не са завършени, което може сериозно да усложни борбата с опитния и силен враг. \nОпитите да се омаловажи историята на Великата Отечествена война, а Великата победа да се изкара случайност, са историческа фалшификация. Истината е, че Съветският съюз бе вероломно нападнат, но с таланта на своето военно ръководство и със саможертвата на милиони войници, партизани и граждани в тила успя да обърне хода на войната и да освободи Европа от фашизма. И както казва руският учен акад. Андрей Фурсов, победата е била невъзможна без политическото ръководство на СССР, тоест - без системата или въпреки системата.                                                     \n \t\n", "date": "2018.06.22", "title": " Подвиг срещу \"безхаберието и трагизма\"  "}
{"url": "http://www.duma.bg/node/169550", "text": "Дойде и новият летен сезон, а аз пак питам кой \"мъдрец\" е разрешил строежа на басейни в свлачищен район на вилната зона \"Фиш-фиш-юг\", между гр. Балчик и курорта \"Албена\"? Районът е без канализация и се намира на самия бряг на морето. От безнаказаното строителство на басейни красивата вилна зона е превърната в пустеещ район. \nПогледнете улиците под шосето за Балчик. Общината намери начин да оповести гражданите за трагичните последствия и отговорът е един и същ - няма пари. Къщите, дворовете се рушат от изливаната произволно вода от множеството басейни, изградени в дворовете на къщите, разположени над шосето. Не се потърсиха причините за бедствията, предизвикани от хората, да не говорим за липсата на защита и отговорност от централно, областно и местно ниво на властта.   \n \t\n", "date": "2018.06.22", "title": " Като риби в басейни"}
{"url": "http://www.duma.bg/node/169549", "text": "Слушах телевизия \"Европа\", като всяка истинска българка исках да чуя резултатите от президентските избори в Русия. Браво на руския народ, че избра истински държавник, който мисли за народа, особено за младите и за бъдещето на Русия. Който резултат пък вгорчи настроението на враговете на Русия. Това, което ме възмути, не възмути, а вбеси, беше коментарът на гостите на Коритаров - журналистът Ибришимов и политологът Василев. Русия се меси във вътрешните работи на държавите, каза журналистът. Намеси се в изборите на САЩ, в Германия, сега и в Англия и къде ли не. Русия никога не е била приятел на България, изкаканижи политологът. Господи, и това доживях да чуя. Тези юначаги, добре платени русофоби, трябва да знаят, че пред телевизорите не са само младежи под 30-те, а слушат и побелели глави над 80 и над 90 като мен, които добре помнят. \nКоя държава си изпробва атомните бомби в Нагазаки и Хирошима? Русия ли? Не! Америка. Кой се натресе в Ирак да търси оръжие за масово унищожение? Русия ли? Не! Америка и Англия. Намериха ли това, което търсеха? Не. Намериха на босия цървулите. Но убиха Саддам и семейството му. След изсмукване на това, което им беше необходимо, се изтеглиха. Какво оставиха след тях? Разорен Ирак. Кой се намеси в Либия? Една богата държава. Русия ли? Не, Америка! На какво прилича Либия сега? Кой окупира Куба и колко време я държа под ботуш? Русия ли? Не, Америка! Кой използва нашето въздушно пространство и смаза Югославия? Русия ли? Не, Америка! От голяма любов към България Америка и Англия през 1943-1944 г. ни смляха столицата... \nПо чий сценарий се движи България вече 29 години? По руски ли? Не! По американски. И вижте къде сме сега. Като резултат на голямото си уважение и приятелство към България се натресоха у нас американци и натовци и се разпореждат като у тях си.  \nМлади българи, не допускайте да ви настройват срещу Русия. Русия е велика и миролюбива държава. Русия винаги е била приятел на България и България - приятел на Русия! \nПравителството на Борисов трябва сериозно да прецени дали е в състояние да оправи батаците в държавата, или да си подава оставката. За да се запази това райско кътче на земята, наречено България, за младите българи!   \n \t\n", "date": "2018.06.22", "title": "За да я има България"}
{"url": "http://www.duma.bg/node/169594", "text": "Публикация на ДУМА в увеличен размер е поставена от вътрешната страна на стъклото в клуба на БСП, който се намира в центъра на Сандански. Социалистите в града имат практика да поставят значими материали по този начин, за да бъдат разгласявани пред гражданите. \nНа 13 юни тази година ДУМА публикува разследването \"В лабиринта на корупцията\" за корупционни схеми в гр. Сандански, където фирма се опитва да заграби терен на градинка, намираща се пред сградата на две училища, а в незаконно поставеното там заведение се продава алкохол на деца, гърми чалга и нощем се навъртат проститутки. От 2016 г. е доказано с официални документи, че фирмата се е сдобила с незаконен нотариален акт и общината трябва да поиска съдът да го отмени. \nЗавчера Цветан Цветанов бе на посещение в  Сандански, за да утвърди кмета Котев за лидер на организацията на ГЕРБ в града. Практика на Борисовата партия е кметове да съвместяват партийната с публичната длъжност и да прокарват интересите на ГЕРБ. Според официалните съобщения зам.-председателят на ГЕРБ е обявил Котев за единствена алтернатива в Сандански. Според участник в партийната среща на ГЕРБ Цветанов е бил бесен, че активистите на партията му допускат публикация за далаверите с участие на кмета да виси пред погледа на всички в центъра на града.    \n \t\n", "date": "2018.06.22", "title": "В ГЕРБ бесни от публикация в ДУМА"}
{"url": "http://www.duma.bg/node/169556", "text": "Картата на България може да бъде единствено в код жълто и оранжево вече почти тридесет години. Този път и столицата наистина се оля. А където е текло, пак ще тече... \nОткакто Деси Банова сложи бялата рокля, вижте какво стана не само с прогнозата на синоптиците! Да му мислят лелята и майката на Емо Чолаков! \nРоди се и най-новият почин: \"Да измием София за един ден!\" А който ползва Софийското метро, да носи със себе си плувки, плавници и шнорхел. \nТеатър 199 спокойно може вече да постави и \"Лебедово езеро\". \nМежду внезапните дъждовни капки НСО вече ще раздава чадъри и ще бди и пази любовта на отделни избрани двойки. Първата е избрана на кастинг по презумпция. \nЮлиана, не се мъчи. Росен Плевнелиев не пощади народа си, та синовете си ли!? \nА за кмета на Варна Иван Портних не се притеснявайте. В дъжда той има най-малко два чадъра... \nМакедонското девойче вече ще пее \"Северина\" на Митко Щерев и \"Диана експрес\". \nЕдна, че две, че три... мандата ни управлява Борисов и все излиза сух от мокрия режим и всякакви кодове в прогнозата на времето през Прехода и българската демокрация. \nА Цецо пак по гуменки официално обявява: \"Политическа партия \"ГЕРБ\" е... като слънцето и въздуха за всяко живо същество!\" \nСпете спокойно, деца и родители. Спите ли, спите ли? Избори и референдуми в нашата мила родина скоро няма да има. Защо да харчим излишни и грешни пари за хора с увреждания и за пенсионери, като можем да ги дадем за селфи в Америка на някой заместник-министър. Само някакви си нищо и никакви 16 хиляди лева струвало едно кратко пътуване до САЩ в подкрепа на хората с увреждания. Как да не ги дадеш!? \nСъединението прави силата ... на силните на деня. \nПоручик Галицин, не падайте духом! \n       \n  \n    \n \t\n", "date": "2018.06.22", "title": "Внезапни дъждовни капки..."}
{"url": "http://www.duma.bg/node/169553", "text": "Кой в България няма да подкрепи хората, работещи в БАН, че са излезли да протестират - че заплатите им са като на чистачките, че нямат условия за труд, че не могат да си платят тока примерно за измервателни станции, с които обслужват цялата държава, че младите напускат... Поне от десетилетие насам се знае, че парите, които българската държава, сиреч намиращата се у властта върхушка, дава за наука, са смешни, но с тия смешни стотинки родната ни наука трябва да се мери с десетки пъти по-добре осигурените си колеги в Европа и в света. Поне от десетилетие насам учените ни масово, на несекваща върволичка, се изнасят през Терминал 2 и отнасят със себе си акъла на нацията. Така че всеки нормален човек може да разбере поредния протест - този път на работещите в Националния институт по метеорология и хидрология. \nСамо едно в случая не е ясно - кой заблуди тези хора, че трябва да насочат гнева си към БАН, а не към тези, които са ги довели до хала им. Кой тури чадър над властта, пращайки ги по грешната писта за зелен хайвер? Как така тази година в НИМХ установиха, че парите им стигат само до 9 юли, след като сега субсидията им е увеличена с над 1 млн. лв. спрямо 2017 г. (по постановлението на МС за повишаване на минималната заплата на института са му необходими под 300 000 лв.). Не са ли присъствали представителите му в Общото събрание, когато то се гърчеше как да разпредели 15-16 млн. лв., определени за дейностите в академията. И тази година, както и миналата, от тези пари за оперативните дейности в НИМХ бяха специално заделени около 1,3 млн. лв. плюс 3 млн. лв. за задължителния членски внос в европейската служба Eumetsat. А останалите \"пари за дейност\" се разпределят по правила, еднакви за всички институти, според вида на дейностите, според средните заплати за броя учени по научни и помощни длъжности, има и компонента, която е според постигнатите научни резултати. Защото и в БАН удовлетвориха мантрата на властта \"пари срещу резултати\", макар че парите тук всъщност стигат да се покрият половината от разходите на институтите за ток, вода и за парно, и не целия размер на национално известните като крайно ниски заплати в академията. ДУМА неведнъж е коментирала, че само Христос може да нахрани народа с пет хляба и две риби... \n И още един въпрос възниква покрай протеста на хората от НИМХ. Цялата академия знае, че проф. Христомир Брънзов, бидейки директор на публичен институт, субсидиран от бюджета на БАН, в драстично нарушение на Устава на БАН и на законите си има частна фирма и разни договори за добри пари се насочват към нея, не към института. С разследване, публикувано на 12 юни т.г. (\"Двама директори в БАН омесват науката с частните си фирми\"), ДУМА установи, че Брънзов има три частни фирми и участва в едно НПО с паралелна на института дейност. Странното е, че ръководството на БАН си трае по въпроса; МОН, където водят Брънзов да преговаря - също, а нито един журналист не задава \"неправилни въпроси\". Що? Май някой \"горе\" е турил чадър над директора на синоптиците да го пази от \"екстремни явления\"...   \n              \n \t\n", "date": "2018.06.22", "title": "Чадър за синоптиците "}
{"url": "http://www.duma.bg/node/169557", "text": "МАЙКА В БЪЛГАРИЯ, демографска криза, направо катастрофа. \nВ моето детство си спомням колко много деца имаше, сега са малко, много, много малко. Държавата смята майките, също както и пенсионерите, за основните търтеи, които изяждат държавния бюджет. Защото политиците не виждат смисъл да подпомагат децата - та те не гласуват. \nСемейства вече има рядко. Има съвместно съжителство. Съжителстваш си с някой, който не знаеш дали утре ще продължи да съжителства с теб, нямате взаимно права и задължения и като се появи детето, изведнъж се оказва, че ако съжителстващият няма чувство за отговорност, си оставаш самотна майка, която трябва да доказва произход, да го съди за издръжка, да го издирва за всяко нещо, свързано с детето... \nДетските стоки са луксозни! Обикновени ританки струват колкото блуза среден клас на майката. С тази разлика, че обикновено омаляват за две-три седмици. И са некачествени. Памперсите заформят едно значително перо в разходния бюджет. Златни ни излизат, направо. \nПюрета, сокчета, бисквити, биберони... всичкото това струва пари, които не могат да се осигурят дори с две нормални средни за страната заплати. И снижаваш качеството - вземаш по-евтини пюрета и сокчета, наблъскани с нишестета и захар, евтини шишета и колички за разходка. \nЛишаваш себе си, за да има за детето ти. Държавата ти подхвърля едни мизерни детски (и то ако си на ръба на оцеляването, ако си на нормална заплата, няма такова нещо), с които нищо не може да се купи. Но таксата за яслата и детската градина си я иска - всеки месец! Ако, разбира се, успееш да си вредиш детето там. \nНе дай, Боже, детето ти да се разболее. Без да упреквам никого, за пенсионерите лекарствата са безплатни или с намаление. За децата обаче - не! Всяка настинка коства на родителите минимум 60-70 лева. Всичко детско е скъпо! \nНали децата са ни най-скъпото, ще плащаме, нямаме друг избор. Ще плащаме сами, ако детето ни е с увреждания и се нуждае от асистент, от специални съоръжения и медицински изделия или дефицитни лекарства. Ще просим по телевизии и институции хората да се смилят да дарят някой лев, защото държавата отказва лечение в чужбина на детето и се налага сами да се справим, защото животът на децата е най-важното нещо. \nКъде е държавата? За българчетата тя е мащеха, която постоянно ги държи в ъгъла. Те нямат права, майките им нямат права. Дори преди няколко години държавата съди майките - по погрешка взели обезщетения за майчинство и позволили си голямото престъпление да дадат децата си на ясла или градина и да не върнат парите! Защо не - направо са престъпници, държавата няма прошка за тях! \nЗа престъпниците има амнистии, но за майките - няма! Колко са децата със специални потребности? Какво е направила държавата за тях? Какво е направила, ако трябва да си говорим, и за здравите дечица? Детски площадки ли има, градинки ли останаха по градовете от застрояването, детски лагери ли има да можем да си пратим децата на почивка, условия за спорт ли има? \nЕдна нация започва да се топи, когато не вижда надежда. Дори в най-трудните времена българките са раждали деца. Сега обаче - за какво? Да произвеждаме гастарбайтери, да раждаме деца в една прогнила държава? Където наглостта и простотията са предпоставки за успех? \nНе остава време. Не остава време за раждане, за възпитание, за отглеждане на децата. Имаме време само за оцеляване. А се оцелява най-лесно сам...                           bulbg.blogspot.com   \n \t\n", "date": "2018.06.22", "title": "Майка в България"}
{"url": "http://www.duma.bg/node/169558", "text": "Македонският премиер направи изказване в парламента, което е поредно доказателство за истинската му същност на радикален македонист, отричащ всичко българско. \"Сбъдваме вековните мечти на предците - да бъдем македонски народ, който говори македонски език. Имаме договор с ясно признаване на македонския език и идентичност. Защитихме идентичността за векове\", заяви Зоран Заев... \nПрав е македонистът Заев! С гръцко-македонския договор и българо-македонското споразумение от 1 август миналата година се сбъдна мечтата на сръбските шовинисти да отродят българите в Македония от Майка България. Сбъдна се мечтата на Илия Гарашанин и Стоян Новакович да наложат чужда идентичност на македонските българи и им дадат написан на сръбска пишеща машина \"македонски език\". \nСбъдна се мечтата на гръцките андарти да обезбългарят с реки от кръв Егейска Македония. Сбъдна се мечтата на диктатора Тито и сръбските комунисти Вардарска Македония да е вечен враг на България. Както Димитров се прегърна с Тито и македонизира Пиринския край по заповед на Сталин, така Борисов и Заев удушиха българската кауза в Македония по команда от Брюксел. \nСамо едно не е ясно след днешното (вчерашното - бел. ред.) изявление на Заев: След като няма никакъв отказ от антибългарския македонизъм, за какво ще преговаря смесената българо-македонска комисия за учебниците?   \n \t\n", "date": "2018.06.22", "title": "Шамар от Заев за Борисов "}
{"url": "http://www.duma.bg/node/169580", "text": "- Под ръководството на Валентин Радев МВР започва акция \"Бради\". Всеки брадат екземпляр ще бъде поставен под наблюдение със специални средства и в последствие - арестуван. По този начин Радев се надява да ликвидира леката, тежка, конвенциална и другите видове престъпност в България \n- Следват акции \"Мустаци\", \"Качулки\", \"Каскети\" и к'вото още може да послужи за смяна на външността \n- Аз съм с брада, ама не бягам, щото ако трябва да бягам няма да е от затвор, а от БГ. \n- имаме нов случай на отклонило се лице от български затвор. става все по-весело.  \n- дали и този няма сметки за разчистване? ама то така е по-хубаво - сами се избиват, сами разчистват улиците \n- а малоумния шеф на МВР кога ще \"избяга\" от топлото столче или той е цената на поредната сделка? \n- Затворниците бягат, но Валентин Радев и Цецка Цачева не мърдат от министерските си кресла. Тези министри не знаят колко хора има в затворите и колко щъкат на свобода. По някои данни, на свобода са между 500 и 10 000. Сега Цецка уточнявала цифрите, а Радев се готвел да ги излови ... ако не си пуснат бради. \n- няма да има оставки! Хвърляйте боб да го убие друг престъпник или някоя чистачка да го изненада, да не пострадат невинни.. \n- За затворника не знам, но ние всички \"брадясахме\" от постоянните издънки на аматьорите от ГЕРБ. Цели 9 години да се учиш на управление и да си останеш аматьор означава само едно: избрали сме отбора на бавноразвиващите се! \n- България е страна, в която трудно се влиза в затвора, но пък лесно се излиза. \n- Поредна спортна дисциплина \" бягане от затвора\" ! Принос на премиера, да се свети името му ( да не затриете ей), в световния спорт! \n- Герб тренират за цоко и боко, когато влязат в затвора, откъде могат най-лесно да избягат. трябва да е в почивката на чистачките задължително! \n- Учудващо е, че толкова малко затворници бягат, явно животът там е по-хубав ... Учудващо е, при тази липса на КАТ и стаквизи пътища, знаци и прочие, даваме сравнително малко жертви... Имаме късмет и явно сме добри хора, иначе при тази вопиюща липса на държава и контрол, положението трябваше да е като в някоя дива страна !!!  \n- я по добре ги пуснете всички, за кво да ги храниме и да плащаме на некадърни надзиратели заплати. то и без това цялата ни държава е престъпническа \n- Сега ще кажат, че бягството е планирано и финасирано от БСП партизаните, да се случи точно днес, когато внасят иска си за вот на недоверие към Слънцето. \n- Въх, как не е имало чистачка наоколо! Щеше да хване беглеца, ама на... \n- Комедия \" БЯГСТВОТО\" български сериал ...найсти сезон! Сценарист и постановчик МВР,режисьор МВР оператор на ефектитеМВР В ролите участват- МВР и статисти от творчески колектив \" Затвори \" към МВР!!!   \n \t\n", "date": "2018.06.22", "title": "Наз@ем от мреж@та"}
{"url": "http://www.duma.bg/node/169581", "text": "Вина за състоянието на медиите у нас имат политиците. Този извод се налага от поредната позиция на Асоциацията на европейските журналисти - България (АЕЖ). Текстът е провокиран от поредните сигнали на колеги за изработени, но неполучени възнаграждения. \nОт АЕЖ отбелязват, че печатните медии и като цяло традиционните журналистически форми преживяват трудности по цял свят, но според нея немалка вина за тежкото състояние в България имат управляващите от последното десетилетие. \"Правителствата, които се изредиха през този период, си позволиха да поставят своите политически интереси над медийния плурализъм и обществения интерес. Влизането в съмнителни отношения с различни собственици на медии доведе до изкривяването на пазара. В наложения проБИТ модел удобните медии се фаворизират, получават достъп до обществени фондове, а в замяна изпълняват политически поръчки и се разправят с опоненти, а критичните издания се подлагат на натиск и се използват различни инструменти за маргинализирането или овладяването им. Например, но не само, затруднява се достъпът им до пазара чрез контрол над разпространителската мрежа, оказва се натиск над издателите им с внушения, че бизнесът на последните може да пострада, използват се държавни органи като Комисията за финансов надзор или Комисията за отнемане на незаконно придобито имущество или дори се купуват от някой с една-единствена цел - да ги закрие\", констатират от АЕЖ. \nОрганизацията очаква правителството да приеме прозрачни правила за разпределяне на обществени средства към медии, обвързано със спазването на етичните норми и с яснота относно действителния собственик. Призоваваме компетентните институции да се задействат по отношение на сигналите за неспазване на трудовото законодателство и ощетяване на журналисти, добавят от журналистическата асоциация.   \n \t\n", "date": "2018.06.22", "title": "АЕЖ обвини политиците за медийните проблеми у нас"}
{"url": "http://www.duma.bg/node/169583", "text": "Държавната агенция за закрила на детето ще извърши поредна проверка на работата на дирекция \"Социално подпомагане\" в София по случай с две деца, въвлечени в тежък и продължителен родителски конфликт. За такива действия от страна на компетентните държавни институции настоява майката на децата в писмо до вицепремиера по икономическата и демографската политика Валери Симеонов. \nСтава въпрос за конкретен случай с разведени родители, които водят битка за попечителските права в съда. Делото приключва в полза на бащата, с което майката не може да се примири, защото смята, че там децата са в опасност и не са предприети необходимите мерки за закрилата им.   \n \t\n", "date": "2018.06.22", "title": "ДАЗД започва проверка на случай с деца, въвлечени в родителски конфликт"}
{"url": "http://www.duma.bg/node/169559", "text": "Допреди петнадесетина години нашите статистици брояха със задоволство с колко левчета заплатите ни са по-високи от румънските. Тази статистика постепенно потъна безславно някъде сред прахоляка на историята. Разликата в размера на минималните доходи между двете страни е чувствително нараснала, за съжаление не в наша полза. \"Минималната работна заплата тази година в България е 260,80 евро, пред нас е Литва с 400 евро, а в Румъния тя е 407,30 евро - изтъкна икономистът проф. Боян Дуранкев. - През 2021 г. сегашното правителство, ако още е на власт, ще увеличи заплатите на нивото на Румъния от 2016 г.\" \nПроблемът не е само в минималната заплата. Според Института за синдикални и социални изследвания на КНСБ две трети от нашите сънародници получават под средната заплата за страната, която е 1060 лв. Президентът на този синдикат Пламен Димитров посочи: \"Истинският проблем на пазара на труда у нас е, че не получаваме толкова, колкото заработваме. Производителността на труда е измерена през промишленото производство, т. е. изработеното в промишлеността надвишава с много проценти това, което е получено като работна заплата за изработването му.\" \nПретенциозният частен бизнес, за който все не се намират достатъчно подготвени специалисти у нас, със своята интересчийска логика всъщност прогонва масово икономически активните българи извън пределите на страната. Проблем, натрупван и мултиплициран вече три десетилетия. Непоклатима спекулативна логика - колкото е възможно повече производителност, колкото е възможно по-ниски заплати, с никакви или с минимални социални осигуровки, т. е. безнаказано масово прилагане на сива икономика. Държавата десетилетия наред си затваря очите, за да не убива на частника. Трудоспособните българи предпочитат да заминат в чужбина, където ценят в пъти по-високо производителността на труда им. Частният ни бизнес не се притеснява - свят широк, кандидати да работят за още по-ниски заплати - колкото щеш. \nТогава какво означават тези три процента икономически ръст на страната, които изтъкват управляващите, постигнати с най-ниско заплатения труд в Европа Означават, че България върви в обратна посока на европейското развитие. Доказателство за това е близо двойно по-високата минимална заплата спрямо нашата, постигната от северната ни съседка. Доказват го и периодичните статистически данни за брутния вътрешен продукт. За миналата година е отчетено, че БВП на човек от населението в нашата страна е 7000 евро. Струва ни се, че тази стойност е доста преувеличена. Цифрата би се доближила повече до действителните стойности, ако ставаше дума за левове, а не за евро, но нека да го приемем условно. \nСредно за Европа БВП на човек през същия период е 30 000 евро. Изоставането ни е повече от четири пъти. Нашите управляващи не спират да се хвалят, че икономическият ръст в България е близо 4%, което прави 280 евро. Европа отчита едва 2% икономически ръст, което за тях прави 600 евро. Разликата - 320 евро в полза на развитите икономики. Следователно тези 4% стопански ръст означават безнадеждно отдалечаване на България от средния жизнен стандарт на Стария континент. За да се постигне приблизително синхронно изравняване на икономическия ръст, ако се запазят тези 2% средно нарастване на брутния вътрешен продукт на глава от населението, родната икономика трябва да се задвижи толкова силно, че да достигне ниво от над 8%. Стойност, която засега тук е непосилна и немислима. \nНякои икономисти биха изтъкнали, че за такова постижение са потребни много инвестиции, а за да стане България привлекателно място за инвеститорите, е необходима коренна промяна на инфраструктурата. Промяна, но с несравнимо по-добро качество от прехвалените магистрали, за изграждането на които бяха изхарчени стотици милиони левове. За техен кръстник се втасваше шумно премиерът Борисов, а сега те не по-малко шумно дефектират при настъпването на всеки нов годишен сезон. \nЗа да ни повярват големите инвеститори и финансистите от Европейската централна банка, е задължително да бъде подобрена морално-етичната инфраструктура в съзнанието на нашите управляващи. Оттам трябва да започне голямата промяна, за да се подобри и доверието на Европа към нас, за да ни приема не с учтиви усмивки и с протоколни целувки и жестове, а да станем органична част от самата нея. За такъв тип \nинфраструктура в областта на мисленето и нравствеността са потребни чисти сърца, честност, общественополезни и добронамерени идеи, необходимо е начело на властта да застанат достойни и добронамерени личности, които са високо над дребнавостта и егоизма, над злобата и алчността. За съхраняването ни като народ са потребни морална чистота и съзнание за служба не за лична изгода и непремерено забогатяване, а за народно добруване. Авторитет и власт се градят с добронамереност и с мъдрост. А това е добрият пример, от който се нуждаем и ние като общество.   \nДнес корупцията е простряла костеливата си ръка навсякъде. В разговор с позната научих, че за да запише дъщеря си в престижно училище в центъра на София, се налагало да даде подкуп. Не посмя да сподели подробности. Какви ли камари от корупционна шлака има в съдебната ни система, която помилва, без да й мигне окото, богаташа рецидивист, а си измива очите с кокошкаря. Тази отпадна маса, разляла се и сред училищата, и сред комерсиализираното ни здравеопазване, се трупа върху народния гръб. Този гръб е мястото, използвано небрежно от силните на деня като заден двор за нерегламентирано сметище. В плановете на сегашното правителство явно не е включено изграждането на завод за преработка и неутрализиране на тази шлака, наречена корупция.   \n \t\n", "date": "2018.06.22", "title": "България върви в обратна посока  "}
{"url": "http://www.duma.bg/node/169584", "text": "Управляващите в София опитаха да заобиколят Столичния общински съвет при гласуването на решение за бъдещото трасе на трамваи. Това е станало на съвместното редовно заседание на комисиите по транспорт и по архитектура към СОС в сряда. \n\"Изборът на един от предложените два варианта за трасе на трамваите с номера 1, 6 и 7 и подмяната на линия 6 с тролей трябва да направи СОС, а не ресорните комисии\", категорична бе общинската съветничка от БСП Милка Христова. \nНа заседанието е било предложено за обсъждане писмо от главния архитект Здравко Здравков за решаване на проблемите на транспорта в югозападната част на големия център в София. Освен транспорта в \"Лозенец\" и \"Манастирски ливади\" на комисията е обсъдено и бъдещето на трамвай 6. След като експертният съвет от НАГ от 10 предложения е одобрил 2, на комисията е било предложено да избере само едно и да го предложи на СОС за окончателно решение. Според БСП обаче това е реално заобикаляне на общинския съвет, тъй като не се дава възможност за избор, който вече е направен от комисиите. \n\"Това е стар спор между мнозинството от ГЕРБ и опозицията от БСП, тъй като много често се правят опити постоянните комисии да изземват правомощията на СОС и да го поставят пред свършен факт. Затова се радвам, че този път им осуетихме плановете\", обобщи Милка Христова. \n    \n \t\n", "date": "2018.06.22", "title": "ГЕРБ опита да заобиколи Столичния общински съвет"}
{"url": "http://www.duma.bg/node/169582", "text": "Сривът на вестникарските тиражи в България продължава с пълна сила, става ясно от данните на Националния статистически институт. Според проучванията на НСИ през 2017 г. у нас са издавани 245 вестника с общ годишен тираж 196 288 хил. Спрямо предходната година вестниците са със 17 по-малко, което е спад с 6,5%. Общият вестникарски тираж пък се е сринал с 32 720 хиляди бройки, което е малко повече от 14 процента.  \nТенденцията за свиване на вестникарския бизнес у нас е факт още от 2012 г. ДУМА припомня, че от 2010 до 2016 г. 97 вестника изчезнаха от будките, а за шестте години предишната статистика на НСИ отчете спад в тиражите от 111,8 млн. копия.  \nМалко над 47 процента от вестниците у нас излизат в София, където м.г. са се издавали 116 заглавия. Само по един вестник е регистрирала НСИ в Сливен и Шумен, по два са в областите Перник, Търговище, Разград и Монтана. \nНай-многобройни са ежедневниците, които са 37, а тиражът им е общо 124 640 хиляди за година. 2-3 пъти седмично се появяват 13 заглавия, веднъж - 106. С по-малко от едно издание седмично се разписват 90 вестника. \n98% или 240 вестника се издават на български, има три на турски и един на немски. \nСпад има и в броя на списания и бюлетини, издавани у нас - първите са намалели с 4,3%, а вторите с осем спрямо 2016 г. 510 списания и 93 бюлетина са били по реповете в България м.г. 78 от тях са издавани на чужди езици, повечето от тях са на английски и имат тираж от 148 хил., има две издания на румънски и по едно на турски и френски. \n8640 книги с тираж близо 5 млн. екземпляра са излезли от печат м.г. Книгоиздаването бележи ръст, а общият тираж е скочил с 43% спрямо предходната година. Заглавията са с 16,5% повече, сочи проучването на НСИ. Най-много са четивата за деца и юноши - издаден са 1,564 млн. броя, следва художествената литература за възрастни с 1,540 млн. екземпляра, популярната литература се отчита с 928 000 копия, а научната - с 415 000. \n73% от издадените книги и брошура са на български език, преведени са малко над 2600 заглавия. Половината от преводните книги идват от английски, осем на сто са от немски, с по 7% се отчитат руските и френските автори. \n    \n \t\n", "date": "2018.06.22", "title": " 17 вестника са изчезнали през 2017 г.  "}
{"url": "http://www.duma.bg/node/169600", "text": "Национално представените организации на и за хората с увреждания имали сигнали, че с над 1 млн. лв. от чужди фондации се финансирали протести. В момента единственият протест в тяхната сфера на дейност е този на майките на деца с увреждания.   \nДен по-рано протестиращите родители в писмо до премиера Бойко Борисов настояха за отмяна на националното представителство на организации на хора с увреждания поради неговата неефективност.  \nЗа да няма подозрения, че работата й e политизирана, омбудсманът Мая Манолова заяви, че е готова да напусне поста си, щом бъдат решени проблемите на майките и приети съответните закони. БСП пък   си НС да не почива, докато не приеме нужните закони.     \n \t\n", "date": "2018.06.22", "title": "Нарочиха протеста на майките за платен "}
{"url": "http://www.duma.bg/node/169560", "text": "\"Гласуването по вота на недоверие ще покаже кой какво подкрепя.\" \n- Г-н Зарков, БСП внесе вот на недоверие срещу кабинета и несправянето му в сектор \"Сигурност\". Това ли е най-проблемната зона на правителството? \n- Това правителство има страшно много проблемни зони, но през последните месеци тази се обостри изключително много. Като основна опозиционна сила в този парламент БСП не може да не реагира! Провалите са толкова дълбоки, инцидентите толкова зачестиха, че единственият правилен ход на правителството е да напусне. След като не се сеща само, това, което ни остава, е да внесем и да защитим вот на недоверие. \n- Току-що споменахте думата \"провал\", тя е доста често срещана в мотивите за вота. Това ли е оценката, която давате на кабинета? \n- Ние оценихме усилията на кабинета като провал още в началото на т.г. по тема, различна, но свързана със сигурността, а именно борбата с корупцията. Вместо да бъдем опровергани, съмненията ни се засилват. Във вот на недоверие през януари обяснихме, че системата на митниците в България е манипулируема. Тогава ни казаха, че това не е толкова страшно. Преди няколко седмици обаче излезе доклад на ОЛАФ, който потвърждава всичките ни тежки съмнения. Накратко - единствената дума, която може да опише действията на това правителство в тази област, както и в други, е провал. А политическата отговорност за провал се търси чрез вот на недоверие. \n- През януари обаче вотът не успя да мине. Смятате ли, че този път ще успеете да свалите правителството, или поне да го накарате да понесе отговорност? \n- Вотът на недоверие не е просто аритметика. Правителството може да падне чрез него, може и да остане, но вотът на недоверие принуждава всяка от политическите сили в парламента да се позиционира. Ние казваме ясно и неоспоримо какво не успява да направи това правителство. Тези, които приемат този факт, са длъжни да гласуват \"за\" нашия проект на решение. Тези, които крепят правителството на власт с цената на всичко, може и да го спасят, но рано или късно ще поемат своята политическа отговорност за действията си -  тя може да дойде от парламента или директно от гражданите. \n- Кое според вас е най-силното доказателство, че ГЕРБ и коалиционните им партньори не се справят в сектор \"Сигурност\"? \n- Най-силното доказателство са хората. Вчера дочух, че от ГЕРБ критикуват нашите мотиви, стрували им се недостатъчно сериозни. Ако не им харесват нашите мотиви, призовавам всеки от тях да излезе и да пита първия срещнат гражданин има ли усещане за сигурност, за адекватност на органите на реда, за професионализъм в ръководството на МВР. Отговорът ще е категоричен! Това е най-силното ни основание. \nВ мотивите за вота в максимална степен използвахме думите на извънпарламентарни фактори - на обикновените хора, синдикатите и ключови институции, които в продължение на месеци предупреждават за огромните проблеми в сектора. В началото на т.г. главният прокурор Сотир Цацаров изнесе доклад за слабостите при опазването на затворниците и при тяхното издирване, след като са избягали. Нищо не се направи, а бездействието доведе до бягство и убийство. Ето, че има пореден случай на избягал от затвора в Ловеч... Бездействието също трябва да се накаже, без значение дали се дължи на некомпетентност или на нежелание за справяне с проблема. \n- В мотивите е посочено, че правосъдният и вътрешният министър показват неспособност да намерят решение на острите проблеми, включително и темата, която повдигнахте за затворите и издирването на бегълци. Ако вотът не успее, трябва ли те да подадат оставки? \n- Дали ще подадат оставки, това е тяхно решение. Не бих се задълбал във въпроса за оставките, тъй като в това правителство министрите играят единствено и само ролята на спасителен механизъм, който да пази ключовите фигури от ГЕРБ. Теменужка Петкова изгоря като бушон, но беше върната, Бисер Петков изгоря като бушон и беше върнат... Дали ще изгорят и други \"бушони\", не се наемам да гадая. Това, в което съм сигурен, е, че единствената истинска отговорност е оставка на цялото правителство. \n- Ако вотът бъде успешен, готова ли е БСП да предложи управленски ходове, които да решат посочените проблеми? \n- Знаете, че след месец ще представим нашата визия за бъдещето на България. В нея ще заявим ключови теми, по които сме готови да внесем нужната промяна. В сектор \"Сигурност\" също имаме виждания за това какво и как трябва да се направи. Дали това е достатъчно и дали е убедително, могат да решат само избирателите. Според мен - да, имаме готови решения за проблемите. \n- Кои неща в сектор \"Сигурност\" се надявате да бъдат решени приоритетно и в по-кратки срокове? \n- Преди всичко трябва да се изпълнят мерките, които вече са набелязани в най-различни доклади на специализираните институции. Те са много ясни и конкретни. За тях обаче е необходимо едно условие - да се заложи на експертизата и професионализма, а не на политическата целесъобразност. Ние сме готови да го направим. \n- През последните няколко дни Народното събрание прие някои уж дребни промени в Закона за МВР и Закона за ДАНС, БСП вече изрази свои възражения срещу тези законопроекти... \n- Това са две различни теми, еднакво важни. По Закона за ДАНС се въвеждат определени европейски изисквания. Ние възразихме срещу честата практика в този парламент покрай изискванията на директиви да се оправят и други въпроси, които не са много ясно обяснени и мотивирани.  \nПо втората част - през 2014 г. беше приет изцяло нов Закон за МВР. Той беше приет от правителството на Пламен Орешарски и тогавашното мнозинство след много тежка работа, включваща всички синдикати. Мина без никакви полицейски протести. Оттогава досега, вчера беше 20-то изменение на този закон. 20 пъти той се кърпи тук-там и решава определен казус! Това е най-яркото доказателство, че няма цялостна политика във вътрешното министерство, а се действа в ход и според \"зависи от ситуацията\". Сложна система като тази на сигурността и на МВР в частност изискват далеч по-задълбочен и отговорен подход. \n- Подобни кръпки, нови и нови допълнения се направиха и на друг закон, с който управляващите много се гордееха, прословутия Антикорупционен закон. Като юрист каква е вашата оценка на подобни ходове? \n- БСП критикува сериозно този закон. Определихме го като объркан още при неговото приемане. Само няколкото месеца след неговото прилагане вече е ясно, че сме били прави. Практически законът още не беше влязъл в сила, а започна да се поправя, след като се оказа, че в определени аспекти той е практически неприложим. \nСвидетели сме на едно объркано законодателство, което, убедени сме, няма да доведе до нужния резултат. От ключово значение за България е именно борбата с корупцията, и то тази по високите етажи на властта. Необходимо е да се постигнат резултати и то бързо, защото общественият ресурс изтича оттам. Заради това после се чудим защо не достигат средствата за майките на деца с увреждания, за преизчисляване на пенсиите, или най-общо казано, за повишаване на доходите... \n- Законодателството само по себе си е част от сигурността на страната. Това заложено ли е в мотивите ви за вота на недоверие? \n- Отбелязали сме честите поправки на Закона за МВР. Действително в теоретичен аспект понятието \"национална сигурност\" включва и нормативната база, нейната устойчивост. Този парламент и начинът, по който законодателства, са обект на наши критики всеки ден. Ние обаче тук сме длъжни не само да критикуваме, а бидейки вътре със солидна група, да се опитваме да смекчаваме негативните ефекти, причинени от това мнозинство. Стараем се все пак да прокарваме нужните за хората решения. \n- Очаквате ли мотивите ви да бъдат разбрани от управляващите ? Какво очаквате да постигнете с вота? \n- Не сме наивни. Важно е хората да се запознаят и да припознаят нашите мотиви, да успеем да ги обясним правилно, да покажем, че това не е просто някакво заяждане, а ключов въпрос, който трябва да бъде поставен на най-високо ниво. Сигурен съм, че огромна част от населението ще разбере причините ни, тъй като те отговарят на обективната истина. Другият важен аспект, който вече споменах - нека хората бъдат наясно кой къде седи в българското политическо пространство. Гласуването на вота ще покаже кой какво подкрепя. \n    \n \t\n", "date": "2018.06.22", "title": " Време е кабинетът да понесе отговорност за провалите си"}
{"url": "http://www.duma.bg/node/169591", "text": "БСП настоява Министерството на земеделието, храните и горите (МЗХГ) да подпише рамков договор с Националния институт по метеорология и хидрология (НИМХ) на БАН, с които да се извършват агропрогнози. Това заяви за ДУМА депутатът от БСП за България\" Светла Бъчварова по време на среща с протестиращите метеоролози вчера. Тя, заедно със съпартийците си Румен Георгиев и Даниел Йорданов, разговаря с недоволните учени. Социалистите ще искат среща с министър Румен Порожанов през следващата седмица, на която ще апелират за отпускането на 400 000 лв. допълнително. Бъчварова припомни, че по време на правителството на Сергей Станишев подобен контракт за обслужване е имало. Става дума за това от НИМХ да изработват прогнози за предстоящи градушки, засушаване или поройни дъждове, уточни Бъчварова. Това ще помогне на земеделските стопани да мога да реагират адекватно и бързо при природни бедствия. \nСветла Бъчварова припомни, че правителството отпусна тази година 15 млн. лв. допълнително за БАН, но дупките в хронично недофинансираната академия са толкова много, че няма как да се запълнят всичките. Според нея, в академията са успели малко да вдигнат парите за докторантите, които във водещата научна организация БАН бяха най-ниски в сектора и сега се изравняват с тези в Селскостопанската академия. Общото събрание на академията разпределя субсидията по правила и компоненти, но ние от години настояваме в НС съществено да се увеличат парите за академията, за да има в нея поне средни условия на труд в сравнение с академиите в другите страни, каза Бъчварова. \nМетеоролозите се събраха за час пред сградата на БАН. Те носеха плакати и национални флагове и освиркаха ръководството на академията. Учените предупредиха, че на 9 юли парите им свършват и от НИМХ ще започнат да отпадат дейности. Според директора на института проф. Христомир Брънзов ще започнат да отпадат дейности - първо гражданските прогнози и други, които не са свързани с националната сигурност. \nПротестиращите се оплакаха, че от два месеца на сайта на НИМХ е публикувано протестното им писмо с исканията им. Никой обаче не му обръща внимание. Едва днес, когато учените решиха, че е дошло времето за уличен протест, от ръководството на БАН решиха да ги приемат. По-късно стана ясно, че ръководството на БАН подкрепя искането за достойно заплащане. Метеоролозите обаче настояват в Закона за БАН бюджетът на института им да се разпише в отделно перо, за да не можело субсидията му да се пипа от ръководството. Ръководството на БАН завчера съобщи, че в сайта на НИМХ са обявени неверни твърдения, че никой не е \"пипал парите\" на НИМХ, ОС не е прехвърляло нищо от него другаде, а субсидията на института тази година е увеличена с над 1 млн. лв. спрямо 2017 г. Разследване на ДУМА на 12 юни т.г. пък установи, че директорът Брънзов в нарушение на законите има паралелни лични частни фирми, към които са прехвърлени договори, които може да се изпълняват от НИМХ.   \n                             \n \t\n", "date": "2018.06.22", "title": " БСП иска Порожанов да даде повече пари за агропрогнози "}
{"url": "http://www.duma.bg/node/169596", "text": "Апелативният съд във Велико Търново остави в ареста общинската съветничка от ГЕРБ в Ловеч Йовка Тодорова, съобщиха от прокуратурата. Искането за тази мярка за неотклонение са внесли Ловешката окръжна прокуратура и Великотърновската апелативна прокуратура. Определението на апелативната съдебна инстанция не подлежи на обжалване. \nПрипомняме, че Тодорова, за чиито арест ДУМА писа, е обвиняема за длъжностно престъпление, извършено от юни 2017 г. до март 2018 г. Като служителка в Дирекция \"Бюро по труда\" в Ловеч тя не е изпълнила служебните си задължения по предоставяне на безвъзмездна финансова помощ от Агенцията по заетостта. С цел да набави за другиго имотна облага, Тодорова е причинила финансови вреди за 117 300 лв. на Агенцията по заетостта. Неизпълнението на служебните задължения се изразява в извършване на рекламна дейност, чрез насочване на кандидати за обучение към конкретна фирма, която не била контролирана дали изпълнява ангажиментите си.   \n \t\n", "date": "2018.06.22", "title": "Съдът остави в ареста ловешка общинарка от ГЕРБ"}
{"url": "http://www.duma.bg/node/169554", "text": "Водещи учени от три континента съдят агенция на МОН заради европейските средства за наука, разпределени по оперативната програма на МОН \"Наука и образование за интелигентен растеж\" (ОПНОИР), съобщи вчера news.bg. С множество публикации от 2016 г. насам ДУМА нееднократно предупреждаваше, че това ще се случи, след като по времето на министър Меглена Кунева с програмата бе забъркана истинска каша. Дори одит на Еврокомисията установи множество нарушения, конфликт на интереси на хора от МОН, които ръководят проекти по ОПНОИР, сбъркани конкурси, срокове и пр. Служебният министър Николай Денков се опита да поправи грешките, като специално в частта за наука на програмата бе обявен нов конкурс за оценители - през централния орган за европрограмите в МС. Според този конкурс за оценители можеха да кандидатстват учени от целия свят, като критериите за постиженията им бяха високи. \nМинистър Красимир Вълчев с помощта на съда обаче върна идеята на Кунева да се обяви обществена поръчка за фирма, която да подбере оценителите, като критериите за научната им компетентност бяха много занижени. Така фирма посредник за набиране на оценители стана \"Прогетти плант\". Вторият голям проблем - това, че МОН едновременно управляваше програмата и негови служители получаваха пари по проекти, управляващ орган стана агенция към МОН, която от формална гледна точка е отделена от министерството. \nАгенцията проведе два конкурса в науката - за центрове за върхови постижения (200 млн. лв.) и за центрове за компетентност (150 млн. лв.). Сега се оказва, че и по двата конкурса има подадени в съда възражения срещу класирането. А други 120 млн. лв. за регионални научни центрове заради разтакаването в МОН отпадат от ОПНОИР и се прехвърлят към друга оперативна програма! За което МОН не говори, разбира се. \nУчени от научен консорциум, който бе кандидат в конкурса за центрове за компетентност с проект за \"Център по био и нанофотоника \"Джон Атанасов\", оспорват в съда класирането, стана ясно вчера. Проектът е плод на усилията на световно утвърдени учени и на млади изследователи - възпитаници на известния по цял свят учител Теодосий Теодосиев, които имат вече авторитет в САЩ, Европа и Австралия. Първоначално проектът не е бил дори допуснат до оценяване още при предварителната техническа оценка - причината обаче е била грешки в дизайна на системата за подаване, допуснати от управляващия орган. Екипът оспорва решението в административния съд в София, който задължава предварителната комисия да допусне проекта за оценяване. Оценителите, подбрани от \"Прогетти плант\" обаче, преценяват, че проектът не заслужава финансиране. Мотивите за такава оценка, макар и задължителни според правилата, и до момента не са известни. Според учените в консорциума, има риск парите по програмата просто да бъдат завъртени в схема за \"усвояване\". И напомнят за скандалния одобрен проект за развиване на музейни и ИТ дейности в минералната баня в Овча купел. Според news.bg, към проекта за центъра \"Джон Атанасов\" са съпричастни известни български учени, работещи в чужбина, като проф. Самуил Рефетов (САЩ), номиниран многократно за Нобелова награда по медицина; създателят на рентгеновия лазер проф. Теньо Попминчев от Калифорнийския университет в Сан Диего - един от 10-те млади учени на бъдещето за 2016 г. в класацията на Science News; проф. Драгомир Нешев от Националния университет на Австралия - един от водещите изследователи в света по метаматериали; Христо Иглев - единственият българин, ръководил проект в Мюнхенския изследователски център по фотоника \"Макс Планк\", и  др. \nПреди дни нашумя скандалът и с проекта за Национален център по биомедицинска фотоника на проф. Лъчезар Аврамов, директор на Института по електроника на БАН. Той пък кандидатства в конкурса за центрове за върхови постижения, разработва методи и апарати за терапия на рака. Учените от този проект също обжалват пред съда решението на агенцията към МОН за отпадането му. Всъщност, проекти, свързани с медицината и качеството на живот, не са финансирани по програмата. В конкурсите по оперативната програма за наука и образование има корупционен замисъл, понеже става дума за хубави хапки за десетки милиони, заяви пред \"Труд\"\" проф. Аврамов. Конкурсите бяха организирани по нечуван в световната наука начин - МОН чрез обществена поръчка плаща на фирма посредник без научен капацитет, която набира оценителите по занижени критерии и после те изчезват и никой не може да упражни контрол и да носи отговорност, добави той. Парите пък отиват \"където трябва\". \nТъй дълго очакваната европрограма за наука си остава една многострадална Геновева. Виновни за страданията й обаче и излъганите надежди на мизерстващата българска наука... няма.   \n \t\n", "date": "2018.06.22", "title": " Програмата за наука - многострадална Геновева "}
{"url": "http://www.duma.bg/node/169597", "text": "Уволнената от Бойко Борисов зам. социална министърка Росица Димитрова може да бъде назначена за съветник на ресорния вицепремиер Валери Симеонов. Това каза в телевизионно интервю вчера зам.-председателят на ГЕРБ Цветан Цветанов. Според него Димитрова \"нямала полезен ход, освен да подаде оставка, след всичко, което се е изсипало върху нея\". Припомняме, че в сряда тя бе принудена да подаде оставка, която премиерът веднага прие. Причината бе разкритието, че в средата на юни зам.-министърката и експертка от МТСП са били командировани на конференция в Ню Йорк, като самолетните им билети за бизнес класа са стрували общо 16 800 лв. Симеонов пък се разгневи на Борисов, че е жертвал Димитрова, а уволнението й не било консултирано с него като ресорен вицепремиер. \nЦветанов също защити Росица Димитрова. \"Тя работи повече от 20 години в социалната сфера и винаги е била съпричастна. Това не означава, че ще я изгубим като експерт. Евентуално може да бъде назначена като съветник към ресора на Валери Симеонов, за да може да продължи да работи\", обясни зам.-председателят на ГЕРБ. Министър Бисер Петков е издал заповедта за командировката, а след това процедурата са задействали служители в социалното министерство, настоя Цветанов.     \n \t\n", "date": "2018.06.22", "title": " Гласят уволнената зам.-министърка за съветничка на Валери Симеонов"}
{"url": "http://www.duma.bg/node/169599", "text": "БСП внесе вчера в НС предложението си през август парламентът да не почива. Настояваме правителството да си свърши работата и да изпълни обещанието за решаване на проблемите на хората с увреждания, обясни секретарят на ПГ \"БСП за България\" Филип Попов. Той припомни, че въпреки приетия от Бойко Борисов и министрите му ангажимент Законът за социалните услуги да бъде приет още през 2016 г., той все още е на ниво концепция. \"Даваме срок до края на юли да изработят закона, както и тези за хората с увреждания и за личната помощ, и да ги внесат в НС. А през август да дебатираме по тях и да ги приемем. Чашата на търпението на хората с увреждания преля\", предупреди Попов. Той уточни, че според правилника с решение на НС може да се промени лятната ваканция. \nОставките в това правителство са много интересна величина, те се подават и след около час-час и половина се оттеглят в зависимост от настроението на премиера, коментира депутатът оставката на зам.-социалния министър Росица Димитрова. \"В своя типичен стил, когато назрее проблем, Борисов иска да го потуши с министерска оставка. Когато види, че тя няма да доведе до разрешаване на проблема или до неговото заглушаване, оставката не е приета. Ето това е липсата на политика, на концепция от страна на това правителство. Отговорността най-вече пада върху МС и премиера и нека той да си подаде оставката\", смята Попов. \nАко управляващото мнозинство реши, че трябва да почиваме, добре, но поне да направим извънредни заседания до лятната ваканция, предложи съпартиецът му Георги Гьоков. \"Миналата година ПГ \"БСП за България\" внесе през юни искане за разискване, подписано от мен, от Антон Кутев и от Михаил Христов, с които настоявахме да се задължи социалният министър Бисер Петков в срок до 15 юли 2017 г. да направи това, за което сега протестират хората. По неизвестна причина предложението ни беше отхвърлено. Парламентът трябва да се извиси на нивото на желанията на хората, които стоят отвън и са ни пратили да решаваме техните проблеми\", призова Гьоков. \nУправляващите дадоха да се разбере, че не им се работи през август. Десислава Атанасова от ГЕРБ напомни, че когато се е налагало, НС работи с удължено работно време и прави извънредни заседания. Ако Корнелия Нинова ме убеди, бих подкрепил решение да няма лятна ваканция, заяви  председателят на ПГ на \"Обединени патриоти\" Волен Сидеров. Според него, ако се наложи, може да работим и нощна смяна, но парламентът не е цех, в който се произвеждат части. \nПрезидентът на КНСБ Пламен Димитров пък призова социалният министър Бисер Петков да излезе с позиция как ще се решат проблемите на хората с увреждания и колко пари ще струва това. Омбудсманът Мая Монолова е готова да хвърли оставка заради подозрението, че зад работата й стоят краткосрочни политически цели. \"Разбрах, че проблемът на всички, които са срещу палатковия лагер и срещу решаването на проблема на майките, е високото доверие в институцията на омбудсманът, което беше съпроводено с укори и подозрения за лични амбиции. Е, аз нямам такива\", категорична бе тя. За да падне всяко подозрение, Манолова е готова да напусне поста си в момента, в който бъдат решени проблеми на майките и бъдат приети законите, които ги касаят плюс законите за частния фалит и за свръхправомощията на банките, които се искат от 80% от хората. \n\"Сегашната ситуация разделя хората с увреждания. От 169 млн. лв., които се харчат за чужда помощ и асистентски услуги, реално такива по данни на МТСП, се предоставят на 11 508 души. За останалите се дават по едни 90 лв., които не стигат за нищо. Тези пари не се харчат целесъобразно, честно и справедливо. Като човек съм трогната от страданието на майките и от тяхната смелост. Ще стоя с тях докрай и по този начин се надявам да мотивирам всички, които се притесняват от мен да решат проблемите им\", заяви омбудсманът. \nНе знам какво е казала Мая Манолова, но ако е казала, че ако се решат проблемите, е готова да подаде оставка, не е нормално, защото има други групи, които се нуждаят от подкрепата й, коментира Георги Гьоков от БСП.  Търпението на хората с увреждания е изчерпано, поради очевидната и безспорна невъзможност да оживяват в условията, в които ги поставят българското правителство и парламент. Тази група се нуждае от обществена подкрепа, в най-голяма степен. Отказът на държавата да изпълни ангажиментите си към тази най-уязвима група от населението води до реални човешки трагедии. Докато майките и децата с увреждания протестират пред НС, излизането на депутатите във ваканция би представлявало недопустим акт на бездушие и безотговорност. Отсъствието на властта в такава обстановка би довело до множество страдания за хората с увреждания, а забавянето на реакцията за някои от тях може да се окаже дори фатално. \nСложността на тази материя, както и необходимостта от съгласуване на законодателството с организациите на хората с увреждания, профсъюзите, работодателските организации, институциите и др. правят процеса на изработка на работещо законодателство труден и бавен. Именно затова, ние правим предложение да се отдели месец август само на тази тема, с което да се осигури достатъчно време за изработка, съгласуване и приемане на работещи решения, които да доведат до реални резултати за хората с увреждания.     \n \t\n", "date": "2018.06.22", "title": "БСП внесе искане за отмяна на лятната ваканция на НС  "}
{"url": "http://www.duma.bg/node/169598", "text": "Реформи в социалната сфера у нас са крайно наложителни, но те не бива да се правят \"на парче\", под натиска на определени кръгове и в интерес на малка група от засегнатите лица за сметка на всички останали. Зад това становище се обединиха представители на национално представителни организации на и за хора с увреждания, членове на Националния съвет за интеграция на хората с увреждания към МС. Те попитаха кой има интерес от противопоставянето на хората с увреждания. \n\"Обвиняват, че не подкрепяме проектозакона за личната помощ, който стои на масата повече от 8 г. Не може да подкрепим проект, който е в услуга само на 77 000 души, а не на всички хора с увреждания\", коментира зам.-председателят на Националния съвет за интеграция на хора с увреждания Адриана Стоименова. По думите й  по разчетите на омбудсмана Мая Манолова са заложени по 2 часа на човек и е дискриминационно само 15 хил. души да имат личен асистент. По думите на Стоименова в организацията са постъпили и сигнали за получени пари (над 1 млн. лв.) от външни източници и грантове за социални проекти, които впоследствие били изхарчени за финансиране на протести. \n\"Искаме Законът за личната помощ да влезе в Закона за социалните услуги, за да може всички нуждаещи се да получат помощ. Не смятам, че за всяка услуга трябва да се пише закон. Текстовете в него трябва да бъдат съобразени с Конвенцията на ООН за хората с увреждания\", категорична бе председателката на Асоциацията на родителите на деца с епилепсия Веска Събева. Тя уточни, че близо 650 хил. са хората с увреждания в България, а родителите на деца с увреждания трябва да се подкрепят, не да враждуват помежду си. \nПредставителите на хората с увреждания се обявиха и срещу прибързаните оставки в МТСП, които на този етап на интензивни обществени и междуинституционални дискусии по-скоро ще забавят, отколкото ще подпомогнат вземането на полезни решения. Те изразиха подкрепа за зам.-министър Росица Димитрова.      \n \t\n", "date": "2018.06.22", "title": " Организации питат кой има интерес от противопоставянето на хора с увреждания"}
{"url": "http://www.duma.bg/node/169595", "text": "Една от кредитните институции у нас е издала банкова гаранция за участие в процедурата по продажба на активите на ЧЕЗ България, като тази гаранция е \"обезпечена с парични средства по сметка на наредителя\". Това заявяват от БНБ в официален отговор до парламента, подписан от управителя Димитър Радев, с който ДУМА разполага. Запитването бе направено преди месец от временната комисия по сделката, която изиска от БНБ информация има ли поети ангажименти от български банки, които да финансират дружеството купувач \"Инерком\". В писмото на БНБ се посочва, че 4 от общо 21 кредитни институции у нас са заявили интерес за потенциално участие във финансирането на евентуална сделка по придобиване на активите на ЧЕЗ България от дружеството на Гинка Върбакова \"Инерком\". Това на този етап обаче са само намерения, които нямат обвързващ характер и не пораждат някакъв правен ангажимент. \nС това приключва яснотата по въпроса дали и кой би финансирал скандалната сделка. Припомняме, че още докато работеше временната парламентарна анкетна комисия, проверяваща опита за продажба, от националния трезор отказваха информация по темата. Въпреки изискването от Народното събрание в писмото изрично пише, че \"надлежният ред\", по който парламентът настоява за повече данни, \"не отменя законово установените императивни изисквания за разкриване на информация, защитена като банкова или професионална тайна\". От БНБ се позовават на Закона за кредитните институции и на европейски регламенти, които не позволявали да огласят никакви конкретни имена или суми освен изложеното по-горе - дори пред НС, както става ясно от писмото. \nВ чешкия официоз \"Лидове новини\" през февруари обаче се появи информация, според която от \"Инерком\" са обявили пред ръководството на ЧЕЗ Груп откъде могат да дойдат средствата за покупка на българските дружества - 260 млн. евро, или 6,5 млрд. крони, според документи до борда на ЧЕЗ, са обещани от две частни банки - \"УниКредит Булбанк\" (180 млн. евро) и Първа инвестиционна банка (80 млн. евро). Споменаваше се и Българската банка за развитие (ББР), която щяла да се погрижи за рефинансиране на вече съществуващ заем от ЕБВР, предоставен на ЧЕЗ. \n    \n \t\n", "date": "2018.06.22", "title": "БНБ отказа да разкрие банките по сделката за ЧЕЗ"}
{"url": "http://www.duma.bg/node/169570", "text": "Съветникът на американския президент по националната безопасност Джон Болтън ще пристигне в руската столица през следващата седмица за подготовка на срещата между президентите Доналд Тръмп и Владимир Путин, съобщиха източници от Вашингтон. \nПрессекретарят на руския президент Дмитрий Песков потвърди информацията, като заяви: \"Доколкото ни е известно, такова посещение наистина ще се състои. Засега това е всичко, което можем да кажем\". По-рано външният министър Сергей Лавров отказа да коментира изтеклите в медиите информации за възможна среща между Тръмп и Путин. \nВчера британският вестник The Times написа, че президентите на САЩ и Русия се подготвят да се срещнат по време на визитата на американския президент в Европа през следващия месец. \nПерспективата за среща подхранва опасенията за отдадеността на Тръмп към НАТО и въздействието на посещението му във Великобритания. \nВисши източници от британското правителство са заявили пред The Times, че американските представители ще търсят насрочването за дата на разговорите или преди срещата на върха на НАТО в Брюксел на 11 юли, или след като Тръмп завърши срещата си във Великобритания, която е веднага след това. Виена е вероятното място, заради намиращото се там централно управление на Организацията за сигурност и сътрудничество в Европа, на която членове са и САЩ, и Русия. \n\"Неясно е дали тази среща ще бъде след или преди посещенията в НАТО и Великобритания. Очевидно след тях ще бъде по-добре за нас\", заяви представител на британското правителство. \nИзточник от Белия дом е заявил пред The Times, че не се предвижда изявление по повод среща между САЩ и Русия. \n По-рано президентът на САЩ Доналд Тръмп заяви, че неговата администрация желае да се разбира с Русия, макар че в Москва, по негово мнение, предпочитат да работят с Хилари Клинтън, предава ТАСС. \"Искам да ви кажа нещо. Ние искаме да се разбираме с Русия\", заяви той пред своите привърженици в град Дълут, щата Минесота. \"Русия поглежда назад и казва: \"Знаете ли, бихме искали двуличната Хилари да бе спечелила тези избори, това щеше да е най-добре за Русия\", смята американският държавен глава. \nМеждувременно Москва обеща сурови последици, ако заповедта на президента на САЩ Доналд Тръмп за изграждане на нов, космически ориентиран военен клон към американската армия наруши споразумението, забраняващо ядрените оръжия в космоса, пише руското електронно издание The Moscow Times. \nТръмп заяви през тази седмица, че ще създаде шести вид армейски сили на САЩ, наречени \"Космически сили\". Идеята ще изисква от САЩ да се оттеглят от Договора за открития космос от 1967 година, който забранява дислоцирането в Космоса на оръжия за масово унищожение, но не и традиционни конвенционални оръжия. \nВиктор Бондарев, началник на комисията по отбрана и сигурност на горната камара на руския парламент, заяви пред РИА \"Новости\", че се надява \"все още да има остатъци от здрав разум в американския политически елит\", който ще принуди САЩ да останат част от споразумението. \n\"Но ако САЩ се оттеглят от споразумението, тогава, разбира се, не само нашата, но и другите страни ще отговорят твърдо, насочени към осигуряването на глобалната сигурност\", заяви Бондарев във вторник. \"Милитаризацията на космоса е път към катастрофа\", отбеляза Бондарев.     \n \t\n", "date": "2018.06.22", "title": " Тръмп праща висш съветник в Москва"}
