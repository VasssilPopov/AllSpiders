{"url": "https://duma.bg/energiynata-kamara-prizova-vlastta-da-zachita-investitorskiya-interes-n201708", "text": "Легитимният интерес на инвеститорите да бъде зачетен по време на всякакви дискусии за съществуващите дългосрочни договори в енергийния сектор. Това призоваха от Националната енергийна камара по повод дадения преди месец мандат на вицепремиера Томислав Дончев и министрите на енергетиката Теменужка Петкова и на финансите Владислав Горанов за започване на преговори с ТЕЦ \"КонтурГлобал Марица изток 3\" за разваляне на нейния договор с \"Националната електрическа компания\" за изкупуване на тока по фиксирана и по-висока от пазарната цена. В камарата членуват най-големите частни инвеститори в енергетиката и нейни съпредседатели са Роберт Дик, който представлява собственика на електроразпределителната мрежа в Югоизточна България ЕВН, и Оливие Маркет, президент на \"Ей И Ес България\", чиято въглищна централа в Гълъбово също има дългосрочен договор за изкупуване на тока, но срещу нея още не са предприети действия. От енергийната камара посочват още, че очакват политиките, насочени към дългосрочна сигурност на доставките и стабилност на електроенергийната системата чрез оптимално използване на местни енергийни източници, при съблюдаване на екологичните изисквания, да продължат да се прилагат.", "date": "2019.10.18", "title": "Енергийната камара призова властта да зачита инвеститорския интерес"}
{"url": "https://duma.bg/masovi-zhalbi-ot-losho-kachestvo-na-vodata-n201710", "text": "Многобройни жалби на граждани срещу лошото качество на водата са постъпили при омбудсмана Диана Ковачева. Хората настояват за по-справедливо решение при заплащането на услугата, която постоянно поскъпва. Заради лошото качество и невъзможността на хората с ниски доходи да плащат за услугата, омбудсманът е изпратила препоръки до двама министри - строителния и социалния. Ковачева настоява за бърза процедура за корекция на цената при лошо качество. За пореден път тя поиска да има подпомагане за социално уязвими граждани при заплащане на услугите за вода. В същото време властта се готви да въведе нова такса за водата, което неминуемо ще увеличи нейната цена. \"Когато доставяната вода е негодна за питейно-битови цели, е налице неизпълнение на задължение на ВиК оператора, поради което и цената на водата следва да бъде като за вода с непитейни качества\", пише доц. Ковачева до регионалния министър. Омбудсманът настоява за изготвянето на ясна процедура, при която да се констатира в бърз срок лошото качество на водата за питейно-битови нужди и да се направи корекция на заплащаната цена. Ковачева обръща внимание, че няма реални последствия след общественото обсъждане на Проекта на Наредба за условията и реда за присъединяване на потребителите и за ползване на водоснабдителните и канализационните системи. \"Гражданите очакваха нова Наредба да регламентира и по-справедлив начин за разпределението на разход вода \"общо потребление\" в сгради-етажна собственост\", пише още омбудсманът до министър Аврамова. В препоръката до министър Петков доц. Диана Ковачева за втори път поставя въпроса за необходимостта от подпомагане на социално уязвими граждани при заплащане на услугите за вода. Водоснабдяването за питейно-битови нужди, като основна жизнена потребност, е извън обхвата на Закона за социалното подпомагане. Омбудсманът подчертава, че цената на водата се повишава непрекъснато, докато доходите на домакинствата намаляват и затова е наложително държавата да подпомогне социално слабите граждани - клиенти на ВиК, като им гарантира достъпа до вода, за да водят нормален и пълноценен живот. ", "date": "2019.10.18", "title": "Масови жалби от лошо качество на водата"}
{"url": "https://duma.bg/bolnitsite-shte-plashtat-na-republikanskite-konsultanti-n201712", "text": "Възнаграждение не по-малко от 15% от стойността на клиничната пътека или процедура трябва да плати лечебно заведение, повикало републикански консултант. Този процент се дава, ако към момента на консултацията не е направена операция. Това предвиждат промени в Наредба 47 на МЗ за организацията, дейността и условията и реда за финансиране на експертните съвети и на републиканските консултанти в здравеопазването. Ако при консултацията е извършена и операция, консултантът получава от болницата до 30% от стойността на клиничната пътека. С осигуряването на гарантирано плащане ще се ликвидират отказите за оказване на консултация, пише в мотивите за измененията. У нас средно на година се правят по 400 такива консултации, поясняват от МЗ.  От 2019 г. вече няма национални консултанти - длъжността им се поема от 54 експертни съвета, в които са включени от 3 до 7 изявени лекари, като единият от тях е главен координатор. До април у нас имаше 81 национални консултанти, които на практика бяха съветници на здравния министър и играеха важна роля за въвеждането на нови терапии или лекарства, плащани от НЗОК, или при приемането на медицински стандарти.  ДУМА припомня, че републиканските консултанти и досега получаваха пари от болниците, потърсили услугите им. Според промените в Наредба 47 от 2010 г. възнагражденията им се оформяха по други правила: за консултация получаваха 100 лв., за извършване на инвазивна процедура/интервенция/манипулация - 200 лв., а за операция - 400 лв.", "date": "2019.10.18", "title": "Болниците ще плащат на републиканските консултанти"}
{"url": "https://duma.bg/chehat-kelner-e-ostanal-edinstven-kandidat-za-btv-n201707", "text": "Инвестиционният фонд на най-богатия човек в Чехия - Петр Келнер, е близо до финализиране на сделката за придобиване на Central European Media Enterprises (CME), която притежава българската телевизия БТВ (bTV Media Group). Според източници, цитирани от чешкия новинарски сайт hlidacipes.org, инвестиционната група е последният останал кандидат за CME. Медийната компания беше наследена от AT&T след сливането с Time Warner и държи 75% от компанията. Според неофициалната информация AT&T търси 1,82 млрд. евро за цялата група, в която влиза и българската телевизия. И двете компании отказаха коментар по темата. PPF притежава множество различни активи, включително оператора O2 в Чехия. Сделката за придобиване на CME би оказала значително влияние на чешкия пазар, тъй като фондът на Келнер притежава и водещия телевизионен канал TV Nova. В България PPF притежава телекомуникационния оператор Telenor и опита да купи \"Нова броудкастинг груп\", която притежава Нова телевизия. Комисията за защита на конкуренцията обаче не разреши сделката. CME управлява телевизии в пет централни и източноевропейски страни и през март стартира стратегически преглед на активите, в който се казва, че продажбата на цялата или на част от компанията, е сериозна възможност за намаляване на дълговете й. В момента те се оценяват на 633 млн. долара.", "date": "2019.10.18", "title": "Чехът Келнер е останал единствен кандидат за БТВ"}
{"url": "https://duma.bg/sreden-prast-n201718", "text": "България май се утвърждава като държава на средните пръсти. След гръмкия расистки скандал от мача с Англия, с който ни размазаха британските медии, родните МВР и прокуратура си свършиха работата, като... задържаха 8 футболни хулигани, от които накрая само един се сдоби с обвинение. И то не за нещо друго, а заради... свалени гащи и показан среден пръст към противниците. Агитките са си взели урок и обещават повече да не правят така... Но \"убедителният\" среден символ не е само техен патент.   го размаха и то в ефир на една от телевизиите преди ден, за да покаже, че не са прави ония, които са пуснали Полфрийман от затвора. Добре, че поне не си свали и гащите... Така Каракачанов повтори австралиеца, който на излизане от затвора също ни показа кукиш. Тук позволяват.  Изглежда за интелекта на хората, които консумират някаква власт в държавата, без значение в каква институция, публичността на средния пръст е повод за самоутвърждаване. Така безнаказано се издигна до поста генерален директор на БНТ и Емил Кошлуков, помните жеста му от екрана, нали? А докато властващата простотия е на пиедестал, ще продължат да ни възприемат като страната на средните пръсти и свалените гащи.", "date": "2019.10.18", "title": "Среден пръст"}
{"url": "https://duma.bg/mozhe-da-zagubim-pari-za-magistrala-struma-n201709", "text": "Автомагистрала \"Струма\" през Кресненското дефиле може да не бъде построена и до 2027 г. За да не бъдат изгубени европейските средства за настоящия програмен период, те ще отидат за изграждането на участъци от скоростния път Видин-Мездра, както и към строящия се в момента София-Калотина. Това става ясно от публикуваната стенограма от последното заседание на Комитета за наблюдение на оперативна програма \"Транспорт\". Тъй като това е второ поредно отлагане на завършването на ключовата не само за България, но и за ЕС, магистрала, представителят на ЕК Аурелио Сесилио пита дали \"Струма\" ще бъде завършена през този век. Пътят през Креснеското дефиле е с дължина близо 65 км. Първоначално беше планирано това да се случи още през миналия програмен период 2007 - 2013 г. Не се случи, а виновни бяха еколозите, според пътния бранш, и премиерът Бойко Борисов. Така доизграждането на магистрала \"Струма\" остана за този програмен период и ако другите участъци се строят, а един вече беше пуснат в експлоатация, то за Кресна все още не са приключили тръжните процедури. В началото на август 2019 г. България е внесла апликационната форма за изграждането на 41% от лявото платно и обхода на Кресна. Тези 41% се равняват на 267 млн. евро. Те трябва да бъдат усвоени до края на 2023 г., което означава  тези участъци дотогава трябва да са завършени. Останалите 59% ще се правят през следващия програмен период и прогнозно трябва да са готови до 2025 г.", "date": "2019.10.18", "title": " Може да загубим пари за магистрала \"Струма\""}
{"url": "https://duma.bg/stolichnite-advokati-s-ostri-vaprosi-kam-ivan-geshev-n201714", "text": "20 остри въпроса към единствения кандидат за главен прокурор Иван Гешев отправят адвокати. Питанията на Софийската адвокатска колегия са обобщени от Софийския адвокатски съвет и са изпратени до ВСС. Юристите настояват те да бъдат зададени при изслушването на претендента, а той да отговори публично. Как Гешев се отнася към опитите за оказване на влияние върху решенията на съда и прокуратурата чрез общественото мнение, както и одобрява ли разпространяването на подбрани материали от досъдебното производство, обслужващи обвинението, без да се даде възможност на обвиняемия да разполага с материалите по делото, питат адвокатите. \"Как следва да се реагира при прояви от страна на прокурор на дискриминация? Допустимо ли е прокурорът, респективно главният прокурор, в това си качество да изразява в публичното пространство мнения за политически партии и медии? Допустимо ли е прокурори да изказват в публичното пространство становища относно виновността на обвиняемите или подсъдимите?\", са друга част от въпросите.", "date": "2019.10.18", "title": "Столичните адвокати с остри въпроси към Иван Гешев"}
{"url": "https://duma.bg/anton-mitov-poema-vremenno-bnr-n201715", "text": "Директорът на архивния фонд на БНР Антон Митов поема временно ръководството на националното радио до финализирането на конкурсa за избор на нов генерален директор. Митов поема поста, след като вчера Съветът за електронни медии (СЕМ) единодушно реши да отстрани Светослав Костов. Той напуска шефското място едва три месеца и половина, след като го получи от СЕМ. Като основен мотив бе посочено, че Костов е допуснал \"груби нарушения на Закона за радиото и телевизията заради безпрецедентно дългото спиране на ефирното излъчване на програма \"Хоризонт\" на 13 септември 2019 г.\". Преди седмица Бетина Жотева (квота на президента Росен Плевнелиев) и Галина Георгиева (квота на ГЕРБ) гласуваха \"въздържал се\" за откриването на процедура по отстраняване на БНР шефа с мотива, че е извършено само едно нарушение, което не е достатъчно според законовите изисквания. Вчера обаче те се присъединиха към желаещите да го отстранят. На пресконференция по-късно вчера Костов обяви, че ще обжалва уволнението си. С решението си СЕМ показа, че или е над законите на страната, или цели дестабилизация на БНР, заяви той. Адвокатът му смята, че СЕМ е нарушил закона, тъй като основанията за предсрочно освобождаване на генералния директор на БНР са изчерпателно посочени от законодателя, а СЕМ е изтъкнал други мотиви. Костов намекна, че уволнението му има връзка с предстоящите избори и предположи, че случилото се ще попречи на нормалната работа на радиото. Той се оплака от преднамерено отношение от страна на медийните надзорници.", "date": "2019.10.18", "title": "Антон Митов поема временно БНР"}
{"url": "https://duma.bg/bsp-iska-zashtiteni-bolnitsi-v-otdalechenite-rayoni-n201717", "text": "Дълг на политиците е в отдалечените и планински райони да има защитени болници, заяви Корнелия Нинова в Девин. Председателят на БСП припомни спора си със здравния министър Кирил Ананиев заради лъжата му, че се увеличават заплатите на медицинските сестри. \"Преброих в изказването му поне девет пъти думите \"оборот\" и \"печалба\", но нито веднъж не чух \"здраве\". За управляващите здравеопазването е оборот и печалба, и докато болниците са търговски дружества, ще бъде така\", възмути се тя. Според нея природните ресурси на Девин трябва да се използват от общината, а приходите от води, пещери и природни богатства да остават при хората. Председателят на БСП подчерта, че кандидатът на левицата за кмет на община Девин Здравко Иванов е умен, честен, професионално подготвен и отдаден на работата си. \"Той ще работи да се задържат хората в Девин чрез безплатни детски градини, помощ за млади работещи семейства, стипендии за студенти по медицина, които след това да се върнат тук и да работят в болницата\", увери тя. Експертният съвет по архитектура и градоустройство във Варна трябва да бъде възстановен, смята кандидатът на левицата за кмет проф. Анелия Клисарова. Според нея основните й задачи са осъвременяването на Общия устройствен план на града и преразглеждането на всички важни проекти. \"Градът се презастроява без визия и цялостен план. Има цели новообособени квартали, където няма улици и номера, нито нормални комуникационни връзки и подземна инфраструктура\", подчерта тя. Ще направим общинската администрация в Нова Загора отворена към хората, за да се решават по-бързо и лесно проблемите им, заяви кандидатът на БСП за кмет Румен Христов в с. Пет Могили. Той е уверен, че с по-доброто разходване на общинските средства Нова Загора ще се превърне и в община с по-добри и достъпни социални услуги.  Парите на хората от данъци и такси трябва да им бъдат връщани под формата на грижа от страна на Столичната община, настоя председателят на БСП в София и водач на листата за общински съветници Калоян Паргов в телевизионно интервю. Той коментира възможността за повече свобода на районните кметове в управлението на бюджетните средства и припомни, че това е идея на БСП от над 20 години. Според него това може да се случи по два начина. \"Първият е чисто законодателен, но за това е необходимо мнозинство в НС, което да гласува промени. За втория начин е необходима политическа воля в СОС\", поясни Паргов. ", "date": "2019.10.18", "title": " БСП иска защитени болници в отдалечените райони"}
{"url": "https://duma.bg/maya-manolova-parite-za-sofiya-shte-doydat-kato-se-spre-koruptsiyata-n201716", "text": "В бурен втори телевизионен дебат влязоха вчера двете основни кандидатки за кметския стол в София Йорданка Фандъкова и Мая Манолова. В рамките на предизборния сблъсък Манолова атакува Фандъкова за неуспехите й в опазването на междублоковите пространства и зелените площи в кварталите, заради презастрояването и липсата на места в детските градини и яслите. Тя се зарече да не вдига данъците, тъй като парите ще дойдат, като се спре корупцията в общината. \"За да дойдат инвеститори в София, трябва да има почтено управление и чиста от корупция бизнес среда\", каза Манолова в отговор на въпрос на водещите как ще бъдат привлечени големи инвеститори. Според нея обществените поръчки трябва да са публични и прозрачни, без предварително определени победители. Мая Манолова подчерта, че с Фандъкова имат коренно различни концепции за строителството. Докато настоящият кмет е за сгъстяване в центъра и западна София, визията на Манолова е за разширение на града на север. Тя засегна и темата за чистотата на въздуха, като настоя за въвеждане на бял билет за безплатен градски транспорт в дните с най-мръсен въздух. \"Никога не съм се стремила към власт и позиции\", коментира Фандъкова. Тя призна, че не се гордее с организацията при ремонта на ул. \"Граф Игнатиев\", който бил урок, научен по трудния начин.", "date": "2019.10.18", "title": "Мая Манолова:  Парите за София ще дойдат,  като се спре корупцията"}
{"url": "https://duma.bg/karakachanov-pokaza-sreden-prast-po-televiziyata-n201713", "text": "Вицепремиерът Красимир Каракачанов показа среден пръст в телевизионно интервю по Канал 3, за да илюстрира общественото възмущение от предсрочното освобождаване на Джок Полфрийман. Неприличният жест бе направен по повод обществената реакция на \"озадачаващото поведение на някои съдии, включително на шефа на съдиите Лозан Панов\", които искали Полфрийман на свобода. Лидерът на ВМРО заподозря, че БХК и Съюзът на съдиите играят комбина. \"Имаше ли становище от зам.-шефа на затвора, че лицето не се е поправило и не заслужава да бъде предсрочно освободен? И какво излезе - хулиган излезе и показа среден пръст, и каза това е поздрав за зам.-директора и го спомена по име\", възмути се Каракачанов, показвайки неприличния жест. Преди ден в коментар на расисткия скандал по време на мача България-Англия лидерът на ВМРО нареди в графата \"престъпници\" и протестиращите еколози, приравнявайки ги с нацистките агитки на футболните фенове. Междувременно стана ясно, че само един от задържаните футболни хулигани ще бъде обвинен. 18-годишният Ц. Гечев е извършил непристойни действия, като показване на среден пръст и нацистки поздрав с изпъната нагоре дясна ръка. Освен това младежът се обърнал с гръб към игрището, свалил си панталона и на два пъти си показал задните части. Според прокуратурата  деянието се отличава с изключителен цинизъм. Гечев е осъждан и е в изпитателен срок. Наблюдаващият прокурор смята, че нарушенията на обществения ред не са достатъчни, за да се обвинят и останалите седем задържани.", "date": "2019.10.18", "title": " Каракачанов показа среден пръст по телевизията "}
{"url": "https://duma.bg/stokoobmenat-s-bavariya-nadhvarlya-1-mlrd-evro-n201705", "text": "На годишна база двустранният стокообмен с Бавария вече надвишава един милиард евро, като за 2018 г. достигна рекордни стойности от 1.3 млрд.евро. Над 930 баварски фирми развиват производствена и търговска дейност в България. Това заяви зам.-министърът на икономиката Лъчезар Борисов на церемония за връчване на Наградата на Баварското представителство в България.  Зам.-министър Борисов посочи, че сред баварски фирми, които развиват дейност в страната ни, са както международно опериращи технологични концерни, водещи автомобилни производители, банкови и застрахователни институции, така и много малки и средни фирми от различни сектори на икономиката. В редица области българо-баварското сътрудничество бележи постижения и открива нови възможности за взаимодействие, а Германия е наш основен стратегически партньор, допълни Борисов.", "date": "2019.10.18", "title": " Стокообменът с Бавария надхвърля 1 млрд. евро"}
{"url": "https://duma.bg/zavarshi-restavratsiyata-na-plevenskata-panorama-n201711", "text": "Приключи реставрацията на художественото платно в зала \"Панорама\" на художествения музей Панорама \"Плевенска епопея 1877 г\", съобщи директорът на Военноисторическия музей в града Емилия Зорнишка. Това се случва за първи път от откриването на емблематичния обект през 1977 г., построен за 100-годишнината от Освобождението на Плевен от турско робство. Средствата за реставрацията в Панoрaмата са събрани от националната кампания \"Ние обичаме България\", започнала през 2016 г. По линия на кампанията бяха подкрепени още два български символа - Паметникът на свободата на връх Шипка - през 2016 г., и Мадарският конник - през 2017 г.", "date": "2019.10.18", "title": " Завърши реставрацията на Плевенската панорама"}
{"url": "https://duma.bg/rumanskata-opozitsiya-poluchi-mandat-n201703", "text": "Държавният глава на Румъния Клаус Йоханис възложи на председателя на най-голямата опозиционна партия в страната задачата да състави следващото правителство в Букурещ, след като кабинетът на Виорика Дънчила не преодоля вота за недоверие. Ако Людовик Орбан от Националнолиберална партия (НЛП), член на Европейската народна партия (ЕНП), ако успее да състави правителство, ще отговаря за номинирането на следващия кандидат на страната за Европейската комисия. Първият кандидат на Румъния Рована Плум беше отхвърлена миналия месец от Европейския парламент. Ако Орбан определи някого от собствената си партия за заместник на Плумб, това увеличава шансовете на ЕНП да получи допълнително място в следващата комисия за сметка на Партията на европейските социалисти (ПЕС). Орбан разполага с 10 дни, за да предложи на румънския парламент кабинет и план за управление. Той обаче ще се нуждае от подкрепата на мнозинството депутати, за да встъпи в длъжност.", "date": "2019.10.18", "title": " Румънската опозиция получи мандат"}
{"url": "https://duma.bg/izlozhenie-n201706", "text": "В Националния дворец на културата започна специализираното търговско изложение за архитектура, строителство и обзавеждане \"Стройко Експо 2019\". Представените продукти са свързани с ремонта и обзавеждането на дома и са съобразени със сезона - различни видове дограма и нови решения за отопление на дома.", "date": "2019.10.18", "title": "Изложение"}
{"url": "https://duma.bg/tsva-tsva-i-us-makata-n201698", "text": "Западните медии изпаднаха в горестна печал от арабската обиколка на Владимир Путин, а евроатлантическият център на Цвъ Цвъ още не се е центрирал как да реагира на събитието.  \"Посещението в Саудитска Арабия свидетелства за растящото влияние на Путин в Близкия изток\",  проплака агенция Ройтерс.  \"Благодарение на няколко години изкусна дипломация Русия се оказа в ново положение в Близкия изток: това е единствената страна, с която могат да преговарят всички страни\", изхлипа и \"Вашингтон пост\".  \"Путин пристига в Саудитска Арабия като \"създател на крале\" в Близкия изток\", през сълзи реди \"Индипендънт\" от Великобритания, която преди век се пъчеше, че е създателка на народи и държави в същия регион.  \"Абсолютно неутрално може да се каже, че Путин за разлика от своя американски колега Доналд Тръмп, се занимава с политика в Близкия изток. От Ер Риад най-главният в момента близкоизточен политик се отправи за Абу Даби\", с трезво примирение констатира австрийският \"Дер Щандарт\".  А центърът на Цвъ Цвъ вече трети ден не отронва и сълзица заради триумфалната обиколка на руския президент. Ами ако го заподозрят, че не е солидарен с американската жалба? Че не е съпричастен на евроатлантическите сълзи и безутешни ценности?  Никаква тъга не се центрира от центъра и по отношение на геополитическия стил на обиколката. Медиите в САЩ например не пропускат да отбележат, че в саудитската столица е бил оказан истински кралски прием на главния противник на Америка, на смъртния враг на нейната \"дълбока държава\", която подозирам, че е износила въпросния център у нас. А в Абу Даби емирски изтребители изрисували на небето цветовете на руския флаг... Та, българският Център за евроатлантическа сигурност още не е заридал от мъка, че в тези страни са приели Путин, както са посрещали  традиционните съюзници от Запада. Още не е изразил жал, че обиколката на Путин може да всее раздор в евроатлантическото пространство и в частност - да попречи на членството на Северна Македония в ЕС и НАТО. Дали няма да му спрат парите, ако продължава да не рони сълзи за американската горест?", "date": "2019.10.18", "title": "Цвъ Цвъ и US мъката "}
{"url": "https://duma.bg/zdravko-milev-predlagam-nova-perspektiva-za-kyustendil-n201697", "text": "- Решението ми беше дълъг процес. Аз съм си кюстендилец. Независимо, че дълго време работих в чужбина, често се връщам в родния си град, където имам много приятели.  Колебаех се, преди да приема номинацията за кмет. Знам, че залогът за Кюстендил е много висок, тъй като сегашният градоначалник Петър Паунов е от доста време на кметския пост и е натрупал много разочарования сред кюстендилци. Убеден съм, че е необходима нова перспектива за града - развитие на икономиката и туризма, разкриване на нови работни места, връщане на младите хора в града. Имам много контакти с инвеститори у нас и в чужбина и вярвам, че ако местната власт им предостави добри условия, те ще инвестират в Кюстендил. Мои партньори с инвестиционни намерения вече бяха гости на града. Представих им възможностите. Очаквам отговора им. Не съм член на БСП, но бях член на БКП.  - Много от тях ме познават добре. От стар кюстендилски род съм с авторитет в града. Завършил съм Английската езикова гимназия в София, а след това с отличия Школата за запасни офицери \"Хр. Ботев\". Година по-късно бях приет международни икономически отношения в УНСС с държавни изпити по руски, немски и английски. Работих във Външнотърговска банка като дилър, а след това бях шеф на представителството на \"Булбанк\" във Виена. Бил съм на специализации в Токио, Сингапур, Хонконг. След това използвах контактите си в банковия сектор и се захванах с частен бизнес. Заедно с бившия посланик на България в Украйна Александър Димитров открихме фирма в енергетиката, чрез която докарвахме въглища за ТЕЦ Варна. -  Поканих мои колеги от Австрия в Кюстендил да разгледат възможностите за изграждане на плодово-зеленчуково преработвателно предприятие в общината. Представих им всички предимства като климат, плодородие, трудоспособни хора. Оцениха високо възможностите на Кюстендил за развитие на бизнес и имат готовност да инвестират над 20 млн. лв. в този проект. Всички знаем колко важно е за Кюстендил едно такова предприятие и колко отдавна го чакат моите съграждани. Не бива да изхвърляме плодовете на земята си! Не бива да продаваме труда на земеделските си производители на унизително ниски цени!   Разработил съм конкретни проекти за развитие на Кюстендил като комуникационен бизнес и индустриален център. Общината ни е разположена в близост до столицата и на кръстопътя на двата европейски коридора, прекосяващи България и Европа и е удобна за развитие на крос-гранични фирми, бизнес иновации между Сърбия, Македония и Южна България. В Кюстендил има условия за изграждане и успешно функциониране на смесена Българо-Сръбско-Македонска бизнес камара. Тя би се превърнала в координационен инвестиционен хъб за малки и средни предприятия в областта на земеделие, хранително-вкусова и текстилно-шивашка промишленост, фармацевтика, строителство, туризъм, балнеология и др. Ако не бях от Кюстендил и не познавах особеностите на местната общинска управа, щях да се чудя защо всичко това не е отдавна започнато. То е възможно и осъществимо. Кюстендил е бил индустриален, туристически и спортен център. Може отново да стане и да се развие като голям град и важна община в България. - За да стане това, ни трябват две основни неща. Първото - законност, прозрачност, ефективност в управлението на общината. Чуждестранните инвеститори го изискват. За тях законността и предвидимостта са основни при планирането на бизнеса. Как да вложат 20 млн., като не са сигурни дали утре на кмета няма да му щукне да затвори предприятието? Този филм Кюстендил го гледа от 12 години. Идват инвеститори и си тръгват. Тук читавите не остават, ако виждат голяма корупция и несигурност.  Второто е дългосрочно мислене за развитието на Кюстендил. Европейските градове днес планират стратегия за развитие до 2040 г. Кюстендил е европейски град. На него също му е жизнено нужна стратегия \"Кюстендил 2040\". Започнахме вече с екипа ми да разработваме тази стратегия. Успех ще е за нас да насочим мисленето на кюстендилци напред. Да им помогнем да повярват в достойнствата и силите си.  - Един от най-важните проблеми е, че заплащането на труда е ниско и че безработицата е голяма. Като имаш малко пари, разпределяш ги ден по ден и така живееш. И още един проблем виждам - не си сигурен дали ще преживееш до утре, дали ще запазиш работата си до вдруги ден. За тези проблеми кметът и общинската управа имат пряка отговорност. Няколко проекта вече развивам и ще продължа да работя по тях и като кмет, за да се намали бедността в общината. Привличам инвестиции, чрез които да се осигури добра работа за хората.    Екипът ми работи по проекти за изграждане на индустриален парк \"Кюстендил\", за туристически атракционен парк в планината, по подобие на Рила \"Фън парк\" над Белица. Защо и при нас да не идват български, сръбски и македонски туристи, да си оставят парите и любовта тук. Разработваме и проекти за опазване на богатствата на Кюстендил - минералната вода, културното наследство. Наше най-голямо богатство са децата ни - работя по проект за сътрудничество между кюстендилските училища, няколко български университета и бизнес организации, за да може да е по-лесен преходът от средно към висше образование и от образование към работа на децата ни. Децата и семействата са основна моя грижа. Без деца няма бъдеще. Работя за това да се осигурят добри условия и сигурност за семействата, за да отглеждат и възпитават те нашето кюстендилско и европейско бъдеще.  ", "date": "2019.10.18", "title": "Здравко МИЛЕВ:    Предлагам нова перспектива за Кюстендил"}
{"url": "https://duma.bg/ivelin-nikolov-gabrovo-ima-shans-da-poeme-po-nov-pat-n201695", "text": "Дали е привлекателно да си кандидат за кмет? Тук не става въпрос за привлекателност. За главния редактор на ДУМА Ивелин Николов участието в местните избори е преди всичко отговорност. Отговорност към съграждани и приятели, към техните деца и родители. Които в последните години на отчаяние, липса на перспектива за достоен живот и старини стават жертва на омразата и ненавистта. Онези, които познават Ивелин, знаят, че не обича да се хвали. Биографията му като журналист, политик и общественик е пребогата. Роден е в Габрово, завършил е габровската Математическа гимназия, а след това Висшето военно артилерийско училище в Шумен. Офицерската служба в Българската армия е направила от него човек на духа, но и на думата. Гражданската специалност педагогика от военното училище, както и допълнителното образование по търговско право от ВТУ \"Св. Св. Кирил и Методий\" и магистратурата по политология от Софийския университет не са просто част от визитката. А години, донесли опит и познание. Като офицер или шофьор на такси в града на Рачо Ковача, монтажник в малка габровска фирма или педагогически съветник в \"родното\" 8-о Основно училище, като специализант по организационна психология в Прага или председател на ОбС на БСП в Габрово, Ивелин остава верен на принципите си. Бил е зам.-председател на Комитета за младежта и децата, зам.-изпълнителен директор на агенция в Министерството на отбраната, преподавател в университети, автор е на сборници и учебници. Създател и дългогодишен директор на Института за социална интеграция, един от основателите на Програмния съвет на Българското училище за политика към Съвета на Европа. И през цялото време е журналист по душа и сърце - пише за \"Българска армия\", \"Земя\", ДУМА... Габровци си спомнят за него от вестниците \"Балканско знаме/Габрово днес\" и \"Движение\", от Кабелното радио. От 2009 до 2013 г. Ивелин Николов е народен представител от Габрово, а в момента е директор на Националния политически институт \"Димитър Благоев\" и главен редактор на вестник ДУМА. Богатата визитна картичка ще е празна без най-важното, с което Ивелин наистина се гордее - прекрасното му семейство. Съпругата му Ралица е журналист, а двете му деца - Нина (на 8) и Никола (на 5), го карат всеки ден да преоткрива живота. * * * Днес Габрово има шанс да поеме по нов път. Посоката я задават кандидатите на левицата за общински съветници. Чертае я водачът на листата и кандидат за кмет Ивелин Николов. Неговият път в политиката започва от Габрово и затова натрупалият управленски опит, познания и мъдрост социалист има ясен поглед върху днешния и утрешния ден на родния си град. \"Пари в Габрово има, но не и за габровци. Проблемът не е в средствата, а в това как се харчат и как се разпределят. И в контрола. Управляващите явно смятат, че градът се простира от Дома на хумора и сатирата до Шиваровия мост. Да, центърът е красив, има цветя, пейки - друг е въпросът, че не може да се види никъде колко струват. Само че Габрово е дълъг град и в крайните квартали \"Ябълка\", \"Русевци\" и \"Болтата\" например не се радват на красотата на центъра. През последните три седмици властта усилено асфалтира улиците и междублоковите пространства в големите квартали като \"Младост\" - нещо, което не е правила в последните 12 години. Хората там даже си пожелават избори да има на всеки шест месеца, за да се случва нещо добро и за тях\", разказва Ивелин Николов. Той знае, че да си габровец и кмет на Габрово не е шега. За да се променят нещата, време е да спре рекетът на общината към местните малки фирми. По-голямата част от тях разчитат на трохите от големите залъци, които се дават на външни изпълнители, на ръба на фалита са и държат ниски заплатите, за да оцелеят все пак. Ако това се промени, малките фирми ще могат да повишат доходите на заетите в тях и да осигурят не само достойно заплащане, но и възможности за пълноценен живот на габровци. Да, в Габрово почти няма безработица, защото няма хора, допълва с болка Ивелин. Но и доходите на хората са много ниски, продължава той. По официални данни средната заплата в града е над 1000 лв. Всъщност малка, избрана част получава от 2 до 3000 лв., а мнозинството - 600-700 лв. Затова младите си тръгват, обяснява Николов. Разказва, че проблемът не е в образованието, защото градът е известен с елитните си гимназии. Младите обаче завършват, отиват да учат другаде висше образование и не се връщат. Само за 30-ина години след промените градът официално е намалял с близо 50 хиляди души. Къде е онзи стохилядник, който посрещна промените през 1989-а? Останали са най-възрастните, които четат книги от библиотеката, споделя разочарованието си от разрухата Николов. Програмата на екипа му за възраждане на града предвиждат общинска подкрепа за областната болница и достъп до здравеопазване на всички. Къде са мобилните аптеки и мобилните лекарски екипи, за които слушаме от години, пита Николов и уточнява, че това е приоритет и за него трябва да мисли кметът. А не как да възложи големите проекти в града на софийски фирми или на активисти на управляващата партия.  Не на последно място по важност за Габрово е транспортният проблем. И тук се изградиха кръгови движения като по шаблон - явно едни и същи фирми ги правят в цялата страна, разказва Ивелин. В същото време като областен център градът има връзка само със София и с Велико Търново. Нужна е нова схема на междуселищния транспорт. Габрово е град на леките коли, защото транспорт има само в центъра, допълва той. Според него са нужни проекти, свързани с бъдещето, а не само с тротоарните плочки, бордюрите и благоустрояването на центъра. \"Културата, младите хора, историята къде са? Някога Габрово имаше младежки център, който днес го няма. И младите няма къде да прекарват свободното си време. Властта кога ще стигне до крайните квартали? Те са непривлекателно място за спорт, за свободно време, за социални контакти\", споделя Ивелин. Убеден е, че е време Габрово да получи статут на Културен маршрут на Съвета на Европа, защото този край има какво да покаже като история и традиции на света. * * * Необитаемите и рушащите се сгради в Габрово, които приличат на призраци, могат да изчезнат, а габровци да станат отново същите, каквито бяха в младостта ми - спокойни, усмихнати, добри и ведри, не крие амбициите си кандидатът за кмет на левицата. Споделя, че в листата с общински съветници са включени представители на различните граждански и професионални среди в Габрово, но и хора с активно изразена чувствителност към проблемите на града. Които не се притесняват да изразяват позициите си. \"Това е особено важно за габровци, които в последните години разчитат на слухове и на социалните мрежи, за да се информират какво става в дома им и в страната. А това е тревожно. Няма общинска медия, няма общинско радио, националните медии също изчезват от Габрово\", споделя като журналист тревогата си за своя град Ивелин Николов. Къса се \"разговорът\" между властта и хората, допълва той. Габрово повече не може да бъде град на сенките, та оттук е тръгнал първият министър-председател на свободна България Тодор Бурмов, категоричен е Николов. Това са неговите думи към габровци, а те, убеден е той, ще направят мъдър избор. С мисълта, че казаното преди време от габровския зевзек Керката \"Има начало, край няма\" може да е валидно за празниците на хумора и сатирата, за вицовете и лафовете на и за габровци, но не и за търпението на местните, принудени да оцеляват не на шега.", "date": "2019.10.18", "title": " Ивелин Николов:  Габрово има шанс да поеме по нов път"}
{"url": "https://duma.bg/otkritie-n201699", "text": "Томислав Дончев, който от 10 г. е все във властта и като зам. министър-председател в третото правителство на Борисов отговаря за икономическата политика, от няколко месеца е на път да открие топлата вода. В началото на годината той прозря, че икономическият ни растеж е крайно \"недостатъчен, за да достигнем нивото на европейските държави\". Даже заговори за нов икономически модел!? Вчера пък на едно сборище рече: България трябва да спре да е работилницата на Европа. Причината някой да си изработва нещо тук са по-ниските разходи, прогледна той. Това според него обаче била важна стъпка в годините след прехода, било еволюционна придобивка - научили сме се били да реиндустриализираме, да произвеждаме, да оцеляваме на общия пазар...  Дали преходът е приключил е спорно. Но ако погледнем от другия му край, сиреч преди началото му, тогава България бе добре развита индустриална държава. А сега, макар и делът на индустрията в БВП на думи да е достатъчен, за да издърпа тя стопанството ни, е необходим доста дълъг период, за да стане това факт. Сега да се говори за реиндустриализация е смешно. Явно и Дончев като своя шеф започва да обитава мисловни пространства, нямащи общо с реалността. По-голямата част от фирмите нищо не произвеждат, защото са в търговията, а почти две-трети от всички компании даже не отчитат дейност. Стопанството расте, но ръстът е недостатъчен, а и икономиката ни - ишлемарска, или както я наричат сега \"аутсорсинг\". Високият износ, с който се хвали Борисов, е нелепица, защото повече от 20 г. външнотърговското ни салдо е на минус. Чуждите фирми все повече ни заобикалят, а нашите бягат. Сивият сектор е огромен. Колкото до провиденията на Дончев, че трябва да се научим да произвеждаме по-скъпи продукти, въпросът е как кореспондира това с присъствието му във властта. Прави ли се нещо? Предвид резултатите - отговорът е не.", "date": "2019.10.18", "title": "Откритие"}
{"url": "https://duma.bg/parvan-dangov-iskame-v-dupnitsa-da-sme-alternativa-na-loshoto-n201696", "text": "- Ние към настоящия момент сме преодолели абсолютно всички противоречия, които сме имали. Те са били винаги принципни - за позиции, никога не са били лични нападки. Имали сме принципни различия, но стигнахме до извода, че те са работили в поза на хората. Твърдо сме решени да дадем отпор на безхаберното управление на общината от ГЕРБ в продължение на два мандата. Партийната организация е решена да стигнем до успех в предизборната битка.  - Аз винаги съм имал последователна позиция и съм защитавал онова, което е справедливо за хората и за обществото. Винаги съм бил на страната на онези, които са били потискани, онеправдани, винаги съм казвал всичко на глас публично и съм отстоявал своите позиции. Разбира се, за всичко това съм си носил и последствията - и в държавната служба, и в обществено-политическия живот.  - Дупница има два основни проблема. Единият е влошената екологична обстановка и продължаващото вече 8 години горящо сметище. Този проблем и към днешна дата стои с особена острота. Управляващите от ГЕРБ абсолютно неглижират проблема с  оползотворяването на битовите отпадъци и не предлагат никакво решение. Дори напротив - имаше податки за реализиране на един голям проект за регионално депо, упорството им стигна дотам да изберат неподходящ терен в близост до с. Джерман, което се превърна наистина в боклукчарник. От това пострада и магистралата около Дупница преди около два месеца. И един от най-големите жилищни квартали в Бистрица всекидневно е обгазяван от горящото сметище. Там в момента се води като площадка за транспортиране на битовия отпадък до сметището във Филиповци, като общината е задължена с нормативни документи от държавата да го извозва дотам. Само че вместо това да се прави, сметището се запалва и битовият отпадък гори на място. Това са факти, които притесняват хората. Ние имаме готово решение за това, в спешен порядък там може да бъде изградена сепарираща инсталация, с което да бъдат осигурени и работни места, където да се отделя всичко, което подлежи на преработка като суровина и минимално количество да бъде транспортирано до сметището във Филиповци, като се спази законовата рамка. И там вече да бъде реализиран проект за рекултивация на старото сметище. Теренът е преотреден и няма никаква пречка да се реши проблемът с битовите отпадъци.  - А вторият проблем е това, че Дупница в момента е на воден режим - не само градът, а и селата. Нещо, което беше забравено. Винаги съм казвал, че управляващите от ГЕРБ не решават нито един проблем трайно, напротив - действа се на парче, а ако нямат някакъв личен интерес, свързан с обществени поръчки и дивиденти за местния екип в лично качество, с нищо не се захващат. Давам за пример веднага близкото с. Баланово, което отстои на около 4 км от града, там от май месец водата е негодна за пиене, негодна е за битови нужди, алтернатива няма, селото е на воден режим. Нито е отишъл на място директорът на ВиК, нито пък настоящият кмет. Хората са забравени и не вярват, че някой може да им помогне. Управляващите от ГЕРБ съсипаха институциите. Една институция като ВиК, която е призвана да решава проблема с питейното водоснабдяване и за битови нужди, не работи ефективно. Такова е положението и в с. Самораново -голямо село, с около 2000 жители, такова е положението и в с. Крайници, и в с. Джерман, и в града. Вместо проблемите да бъдат решавани, те се задълбочават. И то от недалновидни управленски решения и липса на каквато и да било социална чувствителност и отговорност. - С моя екип имаме готови решения последователно да се заемем с всичко, което е належащо, и на първо място - проблема с битовите отпадъци и водоснабдяването. - Спешни действия се налагат и за цялостното реализиране на инфраструктурния проект в жилищен квартал Бистрица. Това е пример за лошо управление на пари от европейските фондове, които общината е спечелила. Този проект включваше подмяна на цялата подземна инфраструктура, ВиК и мръсен канал, само че изпълнението е крайно некачествено и там се носи в момента зловонна миризма, когато хората вървят по улиците и тротоарите. Заустването на дъждовната вода в мръсната канализация и непоставянето на предпазни съоръжения на шахтите, които да предотвратяват излизането на миризмите в атмосферния въздух, доведе дотам да се усеща неприятна миризма в целия квартал. Първата работа ще бъде фирмата да бъде незабавно извикана, за да си отстрани проблемите при некачественото изпълнение на проекта. Той беше за около 11 млн. лв., никакъв контрол не е оказван от страна на общината, да не говорим, че в хода на изпълнението бяха създадени редица неудобства на гражданите, свързани с недопускането на противопожарни услуги, линейки. Там има например един блок 59, който в момента е ограден от високи тротоари и предпазни съоръжения, до който нямат достъп нито машините на пожарната, нито линейките.  - Смятам за свой дълг да провокирам у хората активна гражданска позиция и публично говорене. Наистина се управлява със страх и заплахи, например за уволнение на държавни и общински служители, за да се чува само една позиция. Смятам като кмет да организирам ежедневни приемни в населените места, особено в селата, за да може управлението да има коректив.  И важни въпроси, които засягат големи инфраструктурни проекти, екологията, да бъдат решавани на консултативни референдуми, инициирани от нас, за да може гражданското общество да има позиция. Сега никой не обръща внимание на хората и те нямат вяра, че изборите променят нещо, ето това е голямото предизвикателство. Има апатия в хората и те не искат да гласуват. А високата избирателна активност е гаранция, че гражданското общество е живо и е в състояние да взима решения. В крайна сметка то ползва облагите на всичко онова, което се прави.  - Ние излизаме с послание за справедливост, защото в момента много хора се чувстват пренебрегнати, несправедливо захвърлени в ъгъла. Справедливост на улицата, справедливост в работата, справедливост, ако щете, за хората на наемния труд за справедливи доходи и заплащане. Справедливостта обаче може да дойде само и единствено с промяна на статуквото в момента не само в Дупница, но и в държавата. За да можем да бъдем добра алтернатива на лошото. Смятаме да предложим визия за добро управление в близките 10-15 години оттук нататък. ", "date": "2019.10.18", "title": "Първан Дангов:  Искаме в Дупница да сме алтернатива на лошото "}
{"url": "https://duma.bg/valensa-kritikuva-demokratsiyata-i-hvali-rusiya-n201701", "text": "В момента демокрацията се намира в криза, за която предупреждавах преди 20 години, заяви бившият полски президент Лех Валенса на международна конференция \"Форум 2000\", която се провежда в Прага.  \"При демокрацията печели мнозинството, но днес мнозинството не гласува. Затова къде е тя, демокрацията? След 10-20 години на избори ще ходят само онези, които трябва да бъдат избрани, а останалите хора няма да ходят\", смята Валенса.  Той призова гражданите да се организират по-добре. За бъдещето на Евросъюза бившият президент отбеляза, че реформаторите и почтените хора трябва да се сражават с помощта на аргументи. \"Демагозите нанасят удар на ЕС, но тогава къде ще се договаряме\", попита бившият лидер на движението \"Солидарност\".  В отговор на въпрос за Русия той каза: \"Русия толкова много се е променила, че не мога да я позная, но и това е твърде малко към днешна дата. Това, което правят руските демократи, е добре, но то трябва са въплъщава активно и по-солидарно. Русия е необходима на целия свят, това е една прекрасна страна\", подчерта Валенса. ", "date": "2019.10.18", "title": "Валенса критикува демокрацията и хвали Русия"}
{"url": "https://duma.bg/rusiya-poema-venetsuelskiya-neftodobiv-n201702", "text": "Венецуелското правителство е готово да прехвърли контрола върху държавната петролна компания PDVSA на руската Роснефт. Това съобщава местният вестник El Nacional, позовавайки се на източници в енергийния сектор на републиката. Предложението да се прехвърли управлението на PDVSA на Роснефт идва от венецуелските власти, като с помощта на сделката те искат да постигнат отписване на дълга си към Русия се казва в публикацията, цитирана от \"Ведомости\". Венецуела вече е посетена от руски експерти, които са направили оценка на ситуацията с PDVSA и жизнеспособността на предложеното споразумение. Те са заключили, че компанията трябва значително да намали персонала си, за да стане конкурентоспособна. В PDVSA официално има около 70 000 служители, въпреки че в действителност броят им достига 140 000, твърди източник на изданието. Сега страните търсят законен начин да прехвърлят контрола върху венецуелската държавна компания на Роснефт, който би избегнал приватизацията. ", "date": "2019.10.18", "title": "Русия поема венецуелския нефтодобив"}
{"url": "https://duma.bg/es-i-velikobritaniya-imat-sdelka-za-brekzit-n201704", "text": "Евросъюзът и британският премиер Борис Джонсън постигнаха споразумение за Брекзит, което обаче е отхвърлено от Демократическата юнионистка партия (ДЮП) на Северна Ирландия. Тази партия е против отделянето на провинцията от Великобритания и обединението й с Република Ирландия.   Преговарящите от ЕС и Великобритания постигнаха след над две денонощия непрекъснати преговори договореност по \"допълнителния протокол за Северна Ирландия и политическата декларация, които допълват споразумението за излизането на Великобритания от ЕС\", написа в туитър председателят на Еврокомисията Жан-Клод Юнкер. По думите му това е справедливо и балансирано споразумение за ЕС и Великобритания\". Юнкер призова също за одобрение на споразумението от лидерите на държавните глави, които в късния следобед в четвъртък се събират в Брюксел.   На свой ред Борис Джонсън написа в туитър: \"Имаме отлично ново споразумението, което възстановява нашия контрол. Сега парламентът трябва да одобри Брекзит в събота, за да се заловим с други приоритетни въпроси, като стандарта на живот, Националната служба за здравеопазване, престъпността и екология\", изкоментира той в туитър.  Но още преди да се стигне до договореността, северноирландската партия я отхвърли. Потвърди го и след новината за постигнатата сделка. В нейно съобщение, се казва, че не може да подкрепи положенията за митниците, съгласието на северноирландския парламент и липса на яснота по отношение на ДДС. ДЮП се притеснява например от предложението на Джонсън Северна Ирландия да бъде третирана различно от останалата Великобритания. Що се отнася до парламента, не е ясно какъв е смисълът на възраженията на ДЮП. Проектът на споразумение за Брекзит съдържа механизъм, който позволява на Северна Ирландия да одобрява или да отхвърля плановете за границата. Това ще даде шанс на нейния парламент да подложи на гласуване договореностите за Брекзит четири години след приключването на транзитния период през 2020 г. ДЮП би трябвало да е доволна, защото нещата няма да стават зад гърба на местния парламент, но ето, че това не задоволява партията.  Макар да се декларира, че партията ще продължи да работи с правителството за договаряне на споразумение, нейната позиция е удар за Лондон. Подкрепата на ДЮП се смята като решаваща, за да получи Джонсън подкрепата на британския парламент за споразумението и Великобритания да напусне на 31 октомври. Според Би Би Си отказът на ДЮП е \"голям саботаж на работата\", а  \"хореографията\" на срещата на ЕС е поставена под \"опасност\". По принцип партията подкрепя правителството на британските консерватори от изборите през 2017 г. Освен че трябва да се спогоди с ДЮП, Борис Джонсън ще трябва да убеди 21-те разбунтували се депутати от собствената му партия, както и опозиционните лейбъристи. Иначе Брекзит няма да мине в парламента в Лондон. А лейбъристкият лидер Джеръми Корбин вече разкритикува новото споразумение. \"От това, което знаем, изглежда, че премиерът е договорил дори по-лошо споразумение от това на Тереза Мей, което беше отхвърлено от мнозинството\", написа Корбин. Според него сделката ще изправи страната пред ред проблеми - от риск за безопасност на храните до приватизиране на британското здравеопазване от корпорации на САЩ. ", "date": "2019.10.18", "title": "ЕС и Великобритания  имат сделка за Брекзит"}
{"url": "https://duma.bg/nay-barzi-sa-srebristite-mravki-n201683", "text": "Харалд Волф и Сара Пфефер от университета в Улм успели да заснемат на видео как сребристите мравки от Сахара са постигали скорост, равна на 108 пъти от телесната им дължина, измината за 1 секунда, съобщи Франс прес.  Германското изследване установило, че скоростта им може да достигне 0,855 метра в секунда. Официалното наименование на вида е Cataglyphis bombycinas. Той е познат на учените и със способността му да броди из дюните в търсене на храна при температури от 60 градуса по Целзий. Било установено, че тези спринтьорки са по-бързи, когато температурите са по-високи. Цялата техника на атлетичните мравки се криела в крачетата им. Те се оказали изключително пъргави и можели да осъществят до 47 стъпки в секунда.", "date": "2019.10.18", "title": "Най-бързи са сребристите мравки"}
{"url": "https://duma.bg/isak-nyuton-se-rodi-kray-moskva-n201684", "text": "Чернокож Исак Нютон се роди в семейството на на студенти от Кот д'Ивоар, живеещи в близост до град Балашиха, разположен край Москва. Момченцето им било кръстено на големия английски учен, съобщава БГНЕС, като се позова на тв канала „360\". Родителите му учели математика и компютърни науки в Московската международна академия. Те искали да останат в Русия и се готвели да получат разрешение за пребиваване. Бащата на детето каза, че е избрал името на сина си още в девети клас на урок по физика.  \"Надявам се той да бъде толкова добър, колкото Исак Нютон\", споделя той и добавя, че ще назове втория си син на физика Алберт Айнщайн. ", "date": "2019.10.18", "title": "Исак Нютон се роди край Москва"}
{"url": "https://duma.bg/kratki-novini-n201700", "text": "Унгарският премиер Виктор Орбан заяви, че Унгария ще трябва да \"използва сила\" на южната си граница, за да защити границата на Европейския съюз, ако Турция изпълни заплахата си за \"отваряне на портите\" за бежанци. \"Следващите седмици ще решат какво прави Турция с тези хора. Може да ги насочи в две посоки: да ги върне обратно в Сирия или да ги отправи към Европа\", допълни той. Турският президент Реджеп Тайип Ердоган „хвърлил в кошчето“ писмото на американския президент Доналд Тръмп, в което той казва на Ердоган: \"Не бъдете твърдоглав човек. Не бъдете глупак!\" В същото време американският вицепрезидент Майк Пенс и държавният секретар Майк Помпео пристигнаха в Анкара в опит да осигурят примирие за прекратяване на турската офанзива в Сирия. Ердоган обаче заяви, че няма да се срещне и с двамата. Украйна разработва свръхзвукова ракета, с която да контролира Черно море, пише \"Известия\", позовавайки се на китайското издание Sohu. На 11 октомври конструкторското бюро \"Южное\" е представило своя разработка - макет на свръхзвукова ракета \"Блискавка\" (\"Мълния\"). С помощта на тази ракета Украйна иска да поеме контрол над Черно море. 130-годишен температурен рекорд  бе счупен вчера в Москва. Kъм 14.00 (московско време) температурата на въздуха достигна +18 градуса. Предишният рекорд за 17 октомври бе поставен през 1889 г. с температура +17,4 градуса. Синоптиците обещават на руснаците топъл ноември. Температури над нормалните с няколко градуса се прогнозират в повечето региони: Москва и Санкт Петербург, Волга, някои райони на Якутия, Приморие, Хабаровска територия, както и в Урал.", "date": "2019.10.18", "title": "Кратки новини"}
{"url": "https://duma.bg/zmiyata-e-perfektniyat-domashen-lyubimets-n201685", "text": "Според специалистите от пресслужбата на Московския ветеринарен комитет змиите са идеалните домашни любимци, съобщава агенция Москва, цитирана от Дарик.  Влечугите не изисквали много внимание, защото били независими животни. Освен това не стрували много на стопаните си, нямали мирис и не повреждали мебелите. В същото време обаче те се нуждаели от терариум, който да имитира природните условия, характерни за тези змии. На всичко отгоре терариумът щял да украси допълнително къщата.  Ветеринарите успокояват, че змиите могат да бъда спокойно хващани с ръка и това дори успокоявало студенокръвните, които се загрявали от човешката топлина. Гадинките обаче не бивало да бъдат галени в посока срещу люспите. \"Ако змията е недоволна, тогава тя може да започне да съска. В този случай трябва да бъде оставена на мира\", предупреждават ветеринарите.", "date": "2019.10.18", "title": "Змията е перфектният домашен любимец"}
{"url": "https://duma.bg/nadpis-sos-spasi-avstraliyka-n201686", "text": "55-годишната австралийска жителка от Аделаида Дебора Пилигрим е успяла да се спаси, след като се е загубила в пущинака, като е написала сигнала за помощ SOS на пътя, съобщава \"Дейли Мейл\".  На 13 октомври Дебора Пилигрим се загубила по време на туристически поход с приятели на стотина километра от град Аделаида. Жената написала сигнала за помощ на пътя, а освен това оставяла различни знаци през местата, където минавала. Махала с ръце пред камерите, монтирани покрай пътя. В продължение на три дни била издирвана от полицаи и хеликоптер, които обаче така и не я открили.  Сигналът за помощ, е бил забелязан от местен жител, чийто дом бил на около 70 км от мястото на инцидента. Той излязъл, за да провери камерите за наблюдение, защото чул, че има изчезнала жена. Забелязъл написания на пътя SOS, какъвто знак е нямало предишните дни. Мъжът се обадил в полицията и след сигнала му спасителната операция се концентрирала в този район. Пилигрим била открита късно вечерта същия ден. Тя самостоятелно се добрала до изоставена къща, където имало прясна вода.  Пред полицията Дебора разказала, че се откъснала от групата, за да се разходи настрани, но скоро забелязала, че е попаднала в непозната местност. През деня тя блуждаела из пущинака, а нощем търсела убежище в изоставени постройки. Жената вече била загубила надежда, че ще я намерят, когато я открили. След преглед в болница било установено, че е добре здравословно, след преживяното изпитание. ", "date": "2019.10.18", "title": "Надпис SOS спаси австралийка"}
{"url": "https://duma.bg/pusnaha-dopalnitelni-bileti-za-kontserta-na-sara-braytman-n201687", "text": "Kонцертът на Сара Брайтмън на 20 октомври в зала 1 на НДК е част от световното й турне \"HYMN: Sarah Brightman In Concert\". Спектакълът с продължителност над два часа включва великолепни светлинни и сценични ефекти, а певицата ще заблести със зашеметяващи костюми. Освен великолепните музиканти от бенда на Сара Брайтмън, в концерта ще вземат участие и музикантите, и хорът на Софийската филхармония. Поради огромния интерес организаторите от \"София мюзик ентърпрайсис\" и \"Лайв нейшън\" пуснаха допълнителни билети от всички ценови категории, вкл. втори балкон. В неделя входовете на НДК ще бъдат отворени в 19 ч., а Сара Брайтмън ще излезе на сцената в 20 ч.", "date": "2019.10.18", "title": "Пуснаха допълнителни билети за концерта на Сара Брайтмън"}
{"url": "https://duma.bg/pochina-hudozhnikat-slav-bakalov-n201688", "text": "Известният режисьор, художник, скулптор, аниматор, сценарист и писател Слав Бакалов почина на 74 години, съобщиха от СБФД. Отличен е с многобройни награди, най-престижната от които е \"Златна палма\" в Кан - за филма \"Женитба\". Слав Бакалов остава в историята на родната анимация като майстор, чието ярко дарование вдъхновяваше поколения млади творци и завладяваше въображението и сърцата на публиката. Роден е на 6 юли 1945 г. в София, където завършва Художествена гимназия, след това - \"Живопис на анимационни филми\" в Националния институт по кинематография в Москва. Ръководи основаната от него студия \"Каданс\" за анимационни филми към киноцентъра \"Бояна\" (1988-1990), където създава над 55 ленти. Поклонението е на 19 октомври от 14 ч. в столичната църква \"Възнесение Господне\" на бул. \"Ситняково\".", "date": "2019.10.18", "title": "Почина художникът Слав Бакалов"}
{"url": "https://duma.bg/shtastliviyat-prints-pristiga-v-teatar-vesel-n201689", "text": "В съботния афиш на куклен театър \"Весел\" на 19 октомври от 11 ч. в читалище \"Искра\" във Велико Търново ще гостува спектакълът на Държавния куклен театър в Търговище \"Щастливият принц\". Постановката и сценичната адаптация са на Съби Събев, а сценографията, куклите и костюмите - на Галина Абаджимаринова. Участват Стела Стойнова, Цветина Иванова и Мартина Нацкова. ", "date": "2019.10.18", "title": "\"Щастливият принц\" пристига в театър \"Весел\""}
{"url": "https://duma.bg/elena-alekova-predstavya-novata-si-kniga-v-ban-n201690", "text": "Премиера на книгата на Елена Алекова с публицистика \"Родопа е предел\" ще се състои на 22 октомври от 18 ч. в големия салон на БАН. Слово ще произнесе акад. Г. Марков, ще участват Валя Балканска, Петър Янев, Илия Луков, Димитър М. Димитров и Мирослав Попов. Водещ е Красимир Премянов. Ето и част от въвеждащите думи на акад. Георги Марков към книгата: \"Публицистиката на Елена Алекова съчетава силата на фактите с плама на поезията, което я прави истинска и четивна. Авторката е толкова убедена в правотата си, че я предава убедително и на неизкушения от тематиката читател, за да почувства и разбере премеждията в съдбата на родопските българи. Аз се надявам, че всеки, прочел тази народополезна книга, когато се озове във вълшебните Родопи, ще погледне с други очи и на природата, и на историческите паметници, и на своите сънародници в планината на Орфей. Придобитите знания ще спомогнат за усилването на българщината, от която толкова много се нуждаем в епохата на всеядната глобализация, за да можем успешно да римуваме Отечество с Човечество.\"", "date": "2019.10.18", "title": "Елена Алекова представя новата си книга в БАН"}
{"url": "https://duma.bg/hudozhnikat-dian-kostov-predstavya-balgariya-na-florentinskoto-bienale-n201692", "text": "Иконописецът Диан Костов е избран измежду стотици кандидати за участие в 12-ото световно Биенале на съвременното изкуство във Флоренция. Форумът е от 18 до 27 октомври във Fortezza da Basso. Журито се състои от 29 личности с международен авторитет в областта на изкуството. Избраните са разпределени в 12 категории - живопис, скулптура, графика, дизайн, фотография, арт инсталации, видеоарт и др.   Международното биенале във Флоренция и участието на Диан Костов в него се случва в годината, в която светът отбелязва 500 години от смъртта на гения Леонардо и то в епицентъра на неговата родна обител. Началото на световния арт форум е поставено през 1997 г. Журито присъжда отличия в отделните категории и една голяма награда за цялостен принос в развитието на световното изкуство - \"Лоренцо ил магнифико\". Сред нейните лауреати е Христо Явашев-Кристо (2005).   \"Who Are You?/Кой си ти?\" Това е въпросът. Това е творческият код в идейния замисъл на Диан Костов. Най-силно въздействие върху българския зограф идва от космическата енергия на флорентинския гений, от художника, изпреварил с векове времето, в което се ражда и твори. В инсталационния проект на Костов си дават интерактивна, интересна и нестандартна среща източноправославната художествена традиция и западната християнска култура. За първи път гости, участници, жури, журналисти ще видят съвременна инсталация на българския автор, сътворена и изведена с изразните средства на иконописта.", "date": "2019.10.18", "title": " Художникът Диан Костов представя България на Флорентинското биенале"}
{"url": "https://duma.bg/sladka-bobena-pasta-pokazva-dnes-sinelibri-n201691", "text": "Пленила сърцата на читателите в много страни по света, прозата на Дуриан Сукегава за първи път се появява на български език. Красиво адаптиран на големия екран от Наоми Кавасе, романът (изд. \"Колибри\", превод Маргарита Укегава) е завладяващ, поетичен и чувствен - вълшебно обяснение в любов към сетивата, към радостта от живота и към изцелителната сила на приятелството въпреки многобройните повратности на съдбата. За да приготвите хубава сладка бобена паста - ан, основна част от японските сладки дораяки, най-важното е \"да се вслушате в гласа на бобчетата, да им проговорите, да ги почувствате...\". Такава е тайната рецепта на Токуе - мила възрастна дама с мистериозно деформирани пръсти, появила се през пролетта заедно с цъфналите вишни. Сентаро не без колебание се съгласява да я наеме в своята пекарна за дораяки, но с удивление установява, че клиентелата му като по чудо се е удвоила, покорена от сладкарския талант на Токуе... Но възрастната дама крие и друга, несподелима история и не след дълго изчезва, както и се е появила, оставяйки Сентаро да преосмисля уроците за живота, получени от нея. Дуриан Сукегава е артистичният псевдоним на Тецуя Сукегава, който освен с проза, активно се занимава с поезия, музика и радио. Роден е през 1962 г. в Токио, но завършва гимназията в Нагоя, където играе американски футбол, след което завършва азиатска философия в университета \"Васеда\" в Токио. Номиниран в категория \"Особен поглед\" от филмовия фестивал в Кан през 2015 г., филмът \"Сладка бобена паста\" е в програмата на \"СинеЛибри 2019\" и ще бъде представен в рамките на японска галавечер днес, 18 октомври, в Сити марк арт център в София, бул. \"Янко Сакъзов\" 30. ", "date": "2019.10.18", "title": "\"Сладка бобена паста\" показва днес \"СинеЛибри\""}
{"url": "https://duma.bg/kulturata-na-drevniya-svyat-ozhivyava-v-nim-n201693", "text": "Националният исторически музей и Детският музейно-образователен център към НИМ организират на 18 и 19 октомври фестивал на древните култури \"Приключения в Древния свят\". Заниманията са от 11 до 15 ч. в централното фоайе на музея, вход - с билети на НИМ. В последните слънчеви дни на октомври в партньорство с Българското египтологическо общество, Сдружението за антични реконструкции \"Mos Maiorum Ulpiae Serdicae\", Националната гимназия за древни езици и култури - НГДЕК \"Св. Константин-Кирил Философ\", НИМ и Детският музейно-образователен център ще запознаят малките посетители (6-14 г.) и техните родители с вълнуващия свят на древните култури на Египет, Тракия, Гърция и Рим. В двата дни малчуганите ще имат възможност да се включат в ателиета и работилници, където ще могат да научат как се четат и пишат египетски йероглифи, ще имат възможност да сглобяват макет на древноегипетски храм, а по-малките дами ще разберат как са поддържали красотата си древноегипетските царици. Малките любители на Древна Тракия, Гърция и Рим ще разгадаят тайните на тракийски съкровища, ще се запознаят с римската мода и прически - отражението на социалния статус във външния вид и представяне на най-популярните дамски фризури, характерни за Античността. Друг интересен акцент във фестивала ще бъдат римските настолни игри, чрез които малки и големи посетители ще разберат на какво са играели в Античността, какви игри са достигнали до наши дни, от какви материали са били изработени и как се играят. Ще бъдат представени правилата на настолните игри Rota и Latrunculi. Националната гимназия за древни езици и култури ще представи света на древните гърци и римляни с театрално ателие, в което всяко от децата ще може да се преобрази в античен герой и да участва в драматизация на различни старогръцки митове. За по-малките посетители са предвидени ателиета по рисуване, в които децата ще могат да оцветяват гръцки храмове, богини и богове и ще се превърнат в малки архитекти. В края на приключенията в Древния свят ще се проведе викторина, а победителите ще бъдат наградени с книги, предоставени от издателствата \"Златното пате\" и \"Фют\".", "date": "2019.10.18", "title": "Културата на Древния свят оживява в НИМ"}
{"url": "https://duma.bg/datata-n201694", "text": "ЕВРОПЕЙСКИ ДЕН ЗА БОРБА С ТРАФИКА НА ХОРА. Отбелязва се от 2007 г. Със специална декларация европейските лидери обявяват този ден за начало на дългосрочно и последователно обвързване на Европа с борбата за предотвратяване на това явление. От 2002 г. на 18 октомври се отбелязва Световният ден за мониторинг на водата. ПРАЗНИК НА ХУДОЖНИЦИТЕ. Отбелязва се в деня на Св. апостол Лука, който се смята за пръв християнски иконописец. Според свещеното предание той нарисувал две икони - на Св. Дева Мария с Божествения Младенец на ръце и на Светите апостоли Петър и Павел, и по този начин сложил началото на църковната иконопис. ДЕН НА ПАРАШУТИСТА ОТ БЪЛГАРСКАТА АРМИЯ. Чества се от 1994 г. На тази дата през 1944 г. сформираната на 18 март година по-рано Парашутна дружина получава бойно кръщение в битката при Стражин. 1795 - ОБЕСЕНА Е ЗЛАТА МЪГЛЕНСКА, БЪЛГАРСКА СВЕТИЦА. От малка проличава нейната рядка красота, смиреност, благочестивост и непоклатима вяра в Господ. Рядката хубост й донася големи изпитания. Измъчвана е зверски от османците заради отказа й да приеме мохамеданството. Канонизирана е за светица, а на някои от иконите е изографисвана в народна носия. 1920 - РАЖДА СЕ МЕЛИНА МЕРКУРИ, ГРЪЦКА АКТРИСА И ПОЛИТИК (УМИРА 1994 Г.). Става световноизвестна с филма \"Никога в неделя\", режисиран от съпруга й Жул Дасен. След военния преврат в Гърция през 1967 г. посвещава голяма част от времето си на лобиране срещу хунтата в Западна Европа и САЩ. През 1974 г. се завръща в страната и се присъединява към ПАСОК. Министър на културата в правителствата на Андреас Папандреу (1981-1989 и 1993-1994). 1936 - ПОСТРОЕНА Е СЪДЕБНАТА ПАЛАТА В СОФИЯ. Една от монументалните и най-представителни сгради от първата половина на ХХ в. Изградена е през 1928-1936 г. за нуждите на съдопроизводството. На обявения международен конкурс през 1914 г. първа награда получава арх. Никола Лазаров, впоследствие проектът му е реализиран от арх. Пенчо Койчев. Сградата е построена на площ от 8500 кв.м. 1981 - ОТКРИТ Е АНТИЧНИЯТ ТЕАТЪР В ПЛОВДИВ. Построен е по времето на римския император Марк Улпий Траян (53-117) на мястото на храм на тракийската богиня Бендида. Той е един от най-добре запазените антични театри в света. В края на IV в. голяма част от него е разрушена - от пожар или земетресение, но благодарение на реставрацията му е съхранен в днешния си вид. Разкрит е при археологически разкопки, проведени през 1968-1979 г. от Археологическия музей в Пловдив.", "date": "2019.10.18", "title": "Датата"}
{"url": "https://duma.bg/lyubopitno-za-zatlastyavaneto-n201734", "text": "* Над 30 гени в 12 хромозоми са свързани с ИТМ * Около 7% загуба на теглото намалява с 58% случаите на диабет тип 2   * Хората със затлъстяване имат 7 пъти по-висок риск от  отключване диабет тип 2 * С 5% по-ниско тегло се намалява риска от развитие на сънна апнея с 80% * Нормалното съдържание на мазнини при мъжете между 18 и 60 г. е между 8 и 21%, а при жените - 17-33% * Всеки килограм по-малко повишава добрия холестерол (HDL) с 0.009 ммол/Л * Критерий за нормално тегло е и обиколката на талията - над 102 см при мъжете и над 88 см при жените е повишен риск от редица хронични заболявания * 42% от европейците никога не спортуват * За 40 години средният европеец е увеличил дневната си храна с 500 калории и прекарва над 5 часа седнал * За 50 години хората са започнали да горят със 100 калории по-малко, докато ходят * 60% от европейците се придвижват всеки ден с колите, само 19% ползват градски транспорт * Над 70% от европейците живеят в градове, през 2050 г. броят им ще бъде 80%", "date": "2019.10.18", "title": "Любопитно за затлъстяването"}
{"url": "https://duma.bg/reshenieto-ne-e-10-kg-otslabvane-za-10-dni-glad-n201735", "text": "10 кг отслабване за 10 дни глад не решава проблемите на хората с наднормено тегло. При подобни мерки човешкият организъм е \"програмиран\" да се защитава. Не е достатъчно измерването на ИТМ - той е само медико-биологичен показател за определяне на нормалното, здравословно тегло (формулата за изчисляването му е съотношението между килограмите и височината в метри на квадрат - кг/м2). ). За норма се приемат стойностите между 18.5 и 25.0. Ако те са в интервала 25 и 30, човек е с наднормено тегло, ако са над 30, е със затлъстяване. Лекар трябва да постави прецизна диагноза, за да се знае дали затлъстяването е болест или само симптом, дали човекът не приема медикаменти, които водят до промяна в теглото му, дали няма други болести, които водят до повишаване на теглото.  Има много и различни диети, които временно може и да дават резултат, но важно е да знаем, че  При веганството и вегетарианството отсъстват много ценни храни и липсата им в дългосрочен план води до сериозни дефицити на организма, казва ендокринологът от Александровската болница д-р Наталия Темелкова. Препоръката й е да обръщаме внимание на  Например десертът след вечеря или няколко парчета френски сирена с чаша червено вино са калорийната нужда за цял ден! Нискокалорийните диети (под 800 кал/ден) не са препоръчителни и може да се прилагат за кратко и под лекарско наблюдение! Средната калорийна нужда на човек е 1200-1500. Калориите на 1 лимон и на 1 портокал са почти еднакви. Няма разлика и в калориите на кисела или сладка ябълка.  Дневно 10 хил. крачки трябва да са цел на всеки. И лекарствата са оръжие в битките с наднорменото тегло, но повечето от появилите се преди 8-10 години са изтеглени заради сериозни странични действия. \"В момента има няколко разрешени медикамента, които помагат за намаляване на наднорменото тегло. На българския пазар са 3. Действието на единия се свежда до свързването на липидите (мазнините) в червата и не позволява те да бъдат метаболизирани. Друг действа централно - комбинация от два продукта. Има и инжекционен препарат, който помага на пациентите да свалят 5 до 10% от теглото си и да го задържат\", казва д-р Темелкова, която припомня, че медикаментозно лечение се провежда при пациенти с ИТМ над 30, след като ефектът от диета и физическа активност не е задоволителен и пациентът има и други заболявания - диабет, сърдечносъдови и пр.  ", "date": "2019.10.18", "title": "Решението не е 10 кг отслабване за 10 дни глад "}
{"url": "https://duma.bg/shri-lanka-sveshtenata-zemya-n201737", "text": "Да пътуваш към Шри Ланка от България, а и от която и да е друга точка на земята, е винаги приключение. Но тази година, след кървавия католически Великден (на 21 април вследствие на няколко атентата загинаха над 300 души, а над 500 бяха ранени), си бе и проява на смелост: когато всички се отказват - да преодолееш страха и да отидеш там, защото животът винаги е по-силен от смъртта; когато другите се спотайват - да кажеш: \"Не на насилието и безумствата!\", макар и по тоя мълчалив, простичък начин, подкрепяйки изпадналия в беда, защото Шри Ланка е островна държава и разчита на туризма. А тъкмо туристите тази година се отказаха да летуват там. Бе покъртително до сълзи, когато многобройната група българи, тръгнала да търси земния рай в девствените светове на Шри Ланка, чухме приветствените думи на един от екскурзоводите: \"Благодаря, че дойдохте в нашата страна! Благодаря, че храните моето семейство!\". Как да не се почувстваш, докоснат от тези думи, някак специален!  Само след ден-два щяхме да разберем, че тук хората благодарят с лъчезарни лица за най-малкото, което получават. Дори само ако събереш длани пред гърдите си и кажеш \"Аюбован!\", което ще рече \"Да живееш дълго!\" Но и ако само доближиш дланите си, лицата на шриланкийците се озаряват в сърдечна усмивка, защото сърцата им знаят какво пожелаваш, макар и да не го изричаш. Толкова невинност и чистота струи от тях. От всички. Но особено от децата.  В буквален превод ще рече Свещена земя.  Наричат я как ли не - Тапробана, Дхармадвипа, Серендиб, Сейлау и Цейлон.  И още - Благословена земя. И още - Страната на Буда (Буда е идвал тук три пъти, като там, където е проповядвал, са построени храмове, а когато земният му път свършва и будизмът в Индия е отеснен от индуизма, Шри Ланка става център на неговото учение; тук са пренесени много от свещените будистки реликви: части от дрехите на Буда, зъбът на Буда и др., които се съхраняват до наши дни). И още - Страната на слоновете. И Страната на лунния камък. Царството на чая (цейлонският чай е всеизвестен, нали). И Царството на подправките. Но и Островът на градините.  И още - Сълзата на Индия (наистина прилича на сълза, откъснала се от крайчеца на Индийския субконтинент и застинала насред океана). Но и Перлата на Индия. За Марко Поло е най-красивият сред островите на света.  И още - Земният рай. Според предания тук за първи път стъпва Адам, прогоненият от Рая първочовек. Стъпката му още личи върху камък на един от планинските върхове, наречен в негова чест Адамов връх (индуистите я почитат и като стъпката на Вишну, а будистите - и като стъпката на Буда). Тоест мястото е свещено за всички вероизповедания.  И още, но само за мен, Шри Ланка е Страната на сърцето. И Страната на невинността. Родината на Пасан Кодикара, поет, белетрист и преводач, мой добър приятел от Литературния институт \"А. М. Горки\" в Москва, починал без време през 2015 г. по необяснима за лекарите причина. Гледах Шри Ланка и през неговите очи и все имах чувството, че е някъде наблизо.  Хубаво е да гледаш Шри Ланка през очи, които я обичат - така тя ти става скъпа, дори без да се питаш защо. Официалното й название в наше време е Демократична социалистическа република Шри Ланка. Образованието и здравеопазването в нея са все още безплатни. Системата на обучение поощрява можещите и ученолюбивите. Бе приятно да срещаш деца с искрящи очи и усмивки, в снежнобели ризки и тъмносини панталони и поли - официалната им униформа. Как въобще постигаха този възхитителен снежнобял цвят на ризките и как той оставаше през целия ден възхитително снежнобял - неизвестно.  Лесно е да се научи днес, стига да поискаш, че тук живеят различни етноси: синхали (74 процента), тамили (12,6 процента), тамило-индийци (5,5 процента), маври (7,1 процента), малайци, \"бюргери\" (граждани с европейски корени) и какви ли не още.  Страната на простите неща, в която хората въпреки всичко (бедствия, катаклизми, атентати, войни) живеят. По законите на природата. И на сърцето... Статуи на седящия, изправения и лежащия Буда, на Буда под дървото Бодхи щяха да ни съпътстват навсякъде в нашето пътешествие из острова: в храмове, ступи (специални конусовидни постройки, живописани със сцени от живота на Буда, които символизират просветлението на Буда и в които се съхраняват свещени реликви) и просто край пътя. Защото тук Буда е не само в храмовете, а навсякъде. И будизмът не е религия, а начин на живот, на вдишване и издишване. Будизмът с петте му забрани: не убивай, не лъжи, не кради, не пожелавай, не употребявай опиати; и с трите му добродетели - състрадание, доброта и осъзнаване, в противовес на трите злини - алчност, омраза и невежество...  Колко еднакви са простичките, необходими на човека правила за живота. Навсякъде. И винаги. Будистките монаси в Шри Ланка са свързани с определени храмове и са изцяло отдадени на духовната дейност. Те нямат грижа за хляба. Храната им в различно време осигуряват различни семейства. Хранят се основно с ориз, а към него - и плодове. Не пият алкохол. Не пушат. Не се женят. Има и странстващи монаси. Те също нямат грижа за това какво ще хапнат по пътя. Хората оставят храна пред домовете си за тях. И никой странник не изяжда храната докрай, за да остане за следващия странник. Поклонническата вълна към свещените места от север на юг и обратно не стихва тук през цялата година. В пространството на храма, което впрочем включва много по-голяма площ от една сграда или ансамбъл от сгради, монасите, богомолците и посетителите туристи ходят боси. Това правило се спазва стриктно във всеки храм. Без изключение. Който не е бос, съвсем учтиво бива помолен да се събуе или да напусне. Никой не се противи.  Така е тук. Вярата е безизкусна, истинска. На почит. Никой не си позволява в храмовете богохулия, своеволия, безчинства. Снимки с гръб към Буда не се правят. Тихо е и е умиротворно.  В Шри Ланка хората обичат и уважават живота. Във всичките му форми и въплъщения.  Докато пътуваме, автобусът внезапно спря. Насред полето. Ни напред, ни назад. Секна потокът от коли и в другата посока.  А то какво било? Някаква игуана пресичаше шосето и движението замръзна. Никой не забибипка, не потегли с мръсна газ, не заръкомаха, не завика, не затропа с крак, не зараздава юмруци, не занервничи. Всички спокойно изчакаха игуаната да пресече пътя и да потъне в храсталака. И тогава тръгнаха... бавно, спокойно, без да бързат, защото нямаше закъде да бързат. Дали защото островът е малък, два пъти по-малък по територия от нашата България, и нищо нямаше да им избяга? Или заради нещо много по-голямо, извън представите на хора като нас, които все бързат и все закъсняват, повлечени от ритъма на живота, без да долавят тихите повеи, глъбинните пулсации на съществуването без време, истинното съществуване, разкъсващо от време на време прозрачната обвивка, призрачното було на този свят, реално за простосърдечните хора като шриланкийците. Тук по принцип правила за движение няма, но скоростта и в населено, и в извън населено място е най-много 30-40 километра в час. Тук хората едва ли подозират, че има катастрофи по пътищата, драми, екшъни и каквото там. Може би затова на два пъти по-малката си територия шриланкийците са три пъти повече от нас по население - над 21 милиона. И не само затова, разбира се. Но и затова.", "date": "2019.10.18", "title": " Шри Ланка - Свещената земя"}
{"url": "https://duma.bg/kogato-za-teb-oznachava-podkrepa-n201739", "text": "Специално за нуждите на засегнатите от подобно страдание в България е създадено мобилното приложение \"За теб\". Първата мобилна апликация в Източна Европа, бореща се с домашното насилие над жени и деца, цели да обедини максимален брой организации в страната ни, за да направи по-бърз и по-лесен процеса за намиране на незаменима помощ и достоверна информация. Създателите й твърдят, че разработката, налична както за Android, така и за iOS, предоставя максимално удобство на потребителите. Нуждаещите се могат само с един клик на телефона да се осведомят и да потърсят съдействие. Идеята за реализацията на приложението е на родния топ модел Ивелина Чоева, която създаде сдружение \"Помощ за теб\". А финансирането е осигурено от лондонската фирма PremFina. Освен че може да се използва на български и английски език, има и други предимства, с които авторите на \"За теб\" се стремят да го превърнат в предпочитан избор за различен тип потребители. Апликацията предоставя полезна информация не само за лицата, пострадали от домашно насилие, но и за техните близки и приятели. Сред ключовите опции е установяването къде се намира жертвата, както и локализацията на най-близките центрове за подкрепа според местоположението. 24-часови национални линии за помощ, както и бърз бутон за набиране на телефон 112 също присъстват в  мобилната версия на приложението. \"За теб\" включва и тест, който се състои от 13 въпроса, подготвени от специализиран психолог. Целта е с помощта на дадените отговори да се установи дали наистина конкретно лице е подложено на домашно насилие и до каква степен е застрашен животът на човека. Благодарение на секцията \"Моят дневник\", всеки нуждаещ се ще може да проследява, записва и документира всякакъв вид заплаха и тормоз. Всички тези удобства, съчетани с максимално лесния за използване интерфейс, правят апликацията изключително лесна и полезна за всеки, независимо къде се намира, твърдят авторите й. Приложението разполага и с образователни материали за различните форми на домашно насилие, видовете подкрепа, онлайн ръководство за сигурност и съвети за напускане на насилствена връзка. Когато зад някоя кауза застават прочути имена, доста хора започват да гледат на определени проблеми с други очи. Хубавото е, че \"За теб\" също провокира доста популярни личности от всички сфери на обществения живот в България да заявят своята подкрепа по повод появата на новата разработка. И всичко изглежда ненагласено, ако инициативата привлече реални звезди, сблъскали се с проблема очи в очи. Сред тях е и известната изпълнителка Жана Бергендорф. Певицата не крие, че също е сред жертвите на домашното насилие. И заявява, че ще продължава да подкрепя каузата. При официалното представяне на апликацията у нас към присъстващите на събитието се обърна и Геновева Тишева - член на Комитета на ООН за премахване на дискриминацията срещу жените. Александра Драгова, която освен че е балерина и хореограф, също така е носителката на европейски и световни титли и притежателка на безброй награди в страната и зад граница, представи специален танцов пърформанс, с който подкрепи \"За теб\". Своя творба, вдъхновена от идеята на мобилното приложение, показа художничката Надежда Ламбрева. Известният български фотограф Васил Германов засне специална фотосесия с участието на топ модела Анита Ушакова. Идеята е 12-те актови фотографии на голо тяло да бъдат продадени на търг, а средствата да отидат за каузата на \"Женско сдружение Екатерина Каравелова\" в Силистра, което подкрепя и настанява жени и деца, претърпели домашно насилие у нас. Екипът на \"За теб\" е наясно, че поставя доста амбициозни цели пред себе си. Но също така смята да създаде специализирани програми за менторство, да събира доброволци, да оказва дневна подкрепа... А засегнатите от насилие ще могат да разчитат също така на правна и на психологическа помощ. От сдружението ще търсят взаимодействие и с други неправителствени организации в България и по света, които работят в тази сфера. Всяка трета жена в страната ни е жертва на домашно насилие. Това са 1 милион българки. 70 на сто от представителките на нежния пол в 8 държави от Източна Европа са били подложени на сексуален тормоз, преследване или други форми на тирания от 15-годишна възраст. 60 на сто от жените разкриват, че върху тях е оказван психологически натиск. Физически и сексуално малтретирани от партньора си са 23%. Над половината от тях са бити умишлено от интимните си приятели или членове на семейството. На всеки час 15 жени в България стават жертви на домашно насилие, алармират международни организации.", "date": "2019.10.18", "title": "Когато \"За теб\" означава подкрепа"}
{"url": "https://duma.bg/potomtsite-na-marin-drinov-zhiveyat-v-tri-darzhavi-n201738", "text": "На 20 октомври 1838 г. в Панагюрище е роден Марин Дринов - създател и първи председател на Българското книжовно дружество (БАН), чиято 150-та годишнина чествахме на 12 октомври. Повечето начетени българи знаят, че проф. Марин Дринов е виден историк и юрист с принос в европейската наука, филолог и държавник. Че е учил в Русия и е завършил Московския университет, че е автор на изключителни исторически трудове, че създава правилата за първия официален български правопис. Оглавявал е народното просвещение през 1878-1879 г., един от авторите е на Търновската конституция, по негово предложение София става столица на България, неин вицегубернатор е през 1877-1878 г. Той работи над първия устав на БНБ, превръща Народната библиотека в държавна институция. Смятан за най-образования българин по онова време, Марин Дринов е сред водещите строители на съвременна България. Малцина са обаче тези, които знаят нещо за неговия живот след 1881 г , след като той напуска страната заради недостойните партийни боричкания и мръсните политически интриги и става професор в Харковския университет. В енциклопедиите ще видите още, че Марин Дринов е член-основател (1877) и председател на Историко-филологическото дружество при Харковския университет (1890-1897), член е на  Руската академия на науките, на  Полската, Чешката и Сръбската академии на науките. Умира от туберкулоза в Харков през 1906 г. И толкоз.  Всъщност, никой нямаше да знае много от подробностите от неговия живот, както и това, че Марин Дринов поставя началото на огромен род, че потомците му - хора на различна възраст и с различни съдби, живеят в различни краища на три днешни държави: Русия, Украйна и България, ако не беше един сърцат човек, правнук на Марин Дринов, заел се да напише книга за своя знаменит прадядо. Издирвал с години архивни документи, исторически трудове, ръкописи, книги, снимки, роднини и спомени - понякога неочаквани дори за самия него. Владимир Сафронов-Дринов, лекар уролог, жител на руския град  Воронеж. Автор на книгата \"Марин Дринов - семейна летопис\" (подготвя се за печат у нас), посветена на 180-та годишнина от рождението на видния будител, която отбелязахме миналата година. Наистина летопис, но не само на семейството, а и на живота и делото на Марин Дринов, на българската история отпреди Освобождението и след това, на паметта за неговия прадядо днес - в Харков, в Панагюрище, в София, в БАН. Бил е в страната ни за пръв път през 2008 г. - за честванията на 170-ия юбилей от рождението на Марин Дринов, описва в книгата си своите впечатления и от това пътуване, както и срещите си в София със свои роднини от рода на Дринови - Катя Дринова и Тодор Кагов. \"Не съм писател, но исках с тази книга да разкажа на целия ни Дриновски род за нашите корени, а се надявам от нея  да научат непознати неща, да видят Марин Дринов през погледа и на семейството му, и хората в България, която много искам да се развива, да стане водеща европейска страна. Моят прадядо е направил толкова много за България, той я е обичал до сетния си дъх, до мозъка на костите си, както казваме в Русия. Трябва да помним корените си, защото иначе няма развитие\", ми каза той в телефонен разговор.  Нека да надникнем в това, което ни разказва книгата. През 1881 г. Марин Дринов се сгодява с Маргарита Вилямс (Уилямс) - обрусяла англичанка, която през целия си живот e помагала в научната му дейност, превеждала е трудовете му на западни езици. Двамата са имали три деца - Александър, Степан и Мария. Стьопа се е удавил в езеро край Харков, когато е бил на 12 години. Мария е била женена за  военен от армията на Деникин и дълго време всички са мислели, че е разстреляна с мъжа си по време на революцията. Оказва се, обаче, че не е така, живеела е в Киев и умира от глад през 1932 г., защото не е работела, била е болнава, пък и интелигентските й занимания с пиано и светски приеми в онези времена не са се котирали. Оставя две деца - на 16 и 14 години, с помощта на Харковския университет неотдавна е издирена нейна внучка, която и сега живее в Киев. Големият син - Александър Маринович Дринов, завършва Харковския университет, става адвокат. Влюбва се в младата прислужница Харитина, но  след смъртта на Марин Дринов майка му Маргарита не дава и дума да се издума за сватба с момиче от неблагороден произход. Александър обаче впряга конете и пришпорва към селото на девойката, където се венчава с нея. Маргарита Уилямс не ги пуска да припарят дори до къщата в Харков, те заминават за Киев, но след революцията като хора от буржоазията ги изселват в селото на Харитина. Александър Маринович умира през 1953 г. Двамата са имали четири деца, три момичета и Александър - бащата на автора на книгата Владимир Дринов. По време на Втората световна война Александър Александрович е картечар на фронта, за подвизите си е награден с много ордени и медали. Пише мемоари, които синът Владимир \"наследява\". Освен това, Владимир има сестра Людмила, за чието съществуване е знаел, но никога преди да започне да издирва родата си, не са се виждали. Людмила Александровна е театрален режисьор, поетеса, член на Съюза на писателите на Русия и на Руския съюз на журналистите, до момента има издадени осем сборника със стихове, по някои от тях са написани песни. Синът на Людмила - Андрей, е инженер-геолог, а внучката Анастасия върви по стъпките на своя прапрадядо, завършвайки право. Не е възможно тук да се разкаже за всичките деца и внуци в рода на проф. Марин Дринов. Искам обаче да спомена как в Харковския университет се пази паметта за него. Тук е създаден Център по българистика и балкански изследвания (може би единственият останал в момента в света), който носи името на проф. Марин Дринов. Центърът традиционно организира Дриновски четения и издава сп. \"Дриновски сборник\". През 2005 г. за развитие на научната българистика Харковският университет е награден от БАН с висшето отличие на нашата академия - медал \"Марин Дринов\". Бившият председател на БАН акад. Иван Юхновски е почетен доктор на университета. В музея на вуза в Харков има витрина, под чието стъкло се пазят документи, \"принадлежали на проф. Марин Стоянович Дринов\". В библиотеката пък през 2005 г. в тържествена обстановка е поставена мемориална дъска с негов барелеф. \"Моят прадядо ни е оставил най-скъпото наследство - примера на своя живот и онези ценности, които не може да бъдат унищожени от война, нито разграбени от бунт, нито отнети от властта: благородство, мъжество, правдолюбие, чиста душа и доброта\", казва Владимир Дринов. И още нещо им е оставил - привързаност към България и дълбоко уважение към корените им. Марин Дринов - големият възрожденец, живял в Русия с България в сърцето, чиито последни думи на смъртния одър са били: \"Моите ръкописи и моите 3000 научни книги предайте на Българската академия на науките\". ", "date": "2019.10.18", "title": "Потомците на Марин Дринов живеят в три държави"}
{"url": "https://duma.bg/dots-d-r-plamen-popivanov-nad-7-chasa-san-i-pod-11-chasa-rabota-otdalechavat-diabeta-n201736", "text": "- Наднорменото тегло е килограми и обем. Килограмите товарят ставите и водят до артрозни промени, дискова херния и пр. Големият обем на мастната тъкан притиска белите дробове, което предизвиква кислороден глад. Нарича се синдром на Пикуик. Освен това, тя е предпоставка и за поява на сънната апнея. Мастната тъкан в организма се дели на подкожна и висцерална. Втората се разполага около вътрешните органи. Натрупването й увеличава риска за неблагоприятни метаболитни промени в организма 2 пъти повече в сравнение с подкожната. Пълните хора боледуват по-често от рак на гърдата, на гениталиите, на простатата, на дебелото черво. Висцералната мастна тъкан води и до онкологични, и до метаболитни болести.  - Около 90% от случаите на диабет тип 2 са свързани с напълняване. За да се овладее кръвната захар, отделя се инсулин, който да я \"прибира\" по клетките. Когато те се напълнят с мастна тъкан и човек напълнее, за да влезе захарта в клетките, необходим е повече инсулин. Но при някои хора (около 15%) възможностите на организма да отделя инсулин са по-малки и това е риск за развитие на предиабет и при по-голямо увеличение на обема на мастната тъкан, човек може да се развие диабет. Най-много за развитие на диабет влияе увеличаването на мастната тъкан в черния дроб и в мускулите. Ако се увеличава подкожната мастна тъкан, не е толкова опасно за здравето.   - Ние - лекарите, се борим на няколко фронта. Едната възможност е да бъде намалено телесното тегло, като се намали захарта в кръвта дотолкова, че да има по-малко нужда от инсулин. Нарушенията в обмяната може да се преодолеят, като теглото се свали и задържи над 7% за година и половина. И физическата активност може да намали обема на мастните клетки - при повече движение организмът живее с по-малко инсулин. Алкохолът, който не само е калоричен, но е и мощен стресор, много увеличава потребностите на тялото от инсулин.  Поне 20 до 30% от хората с диабет тип 2 могат да се излекуват и без медикаменти, като поддържат теглото си чрез хранителен и физически режим и намаляване на стреса - човек трябва да спи над 7 часа в денонощието и да работи по-малко от 11 часа. Разбира се, има пациенти, които трябва да бъдат подпомагани с лекарства за намаляване на потребностите от инсулин.  - Да. И все пак малко са прекалено пълните деца, макар че все повече стават децата с наднормено тегло - повече ядат и по-малко се движат.     Диабетът е функция на напълняването, на начина на живот. Например при стрес жените повече ядат - предимно въглехидрати, а мъжете консумират повече алкохол, пушат. С ядене може да се качат до 10 кг. Това е т.нар. нискостепенно напълняване. В мозъка има един център, който разгражда храната, ако е повече, а ако е по-малко, икономично я задържа в организма и я оползотворява. Този център поддържа определено тегло на всеки. Ако човек яде повече, може 15% да увеличи теглото си, ако намали храната с 30-40%, може да отслабне до 15%. Опасно е високостепенното напълняване, което е болестно. То е рядко и обикновено се свързва с увреждане хипоталамуса, който регулира тегло. Например при много пълните деца има такова увреждане. Наднорменото тегло може да бъде и наследствено. Има и случаи, при които мастните клетки излизат от регулация - човекът гладува, а е пълен.    - Правят се изследвания, повечето от които са включени в задължителния годишен профилактичен преглед. Така можем да разберем дали инсулинът трудно се справя и е необходим повече инсулин, за да вкара глюкозата в клетките, което е риск за развитие на диабет, на атеросклероза и пр. Съвременната медицина дава възможност да измерваме и мастната тъкан в органите - в черния дроб, в бъбреците, сърцето. В крайна сметка опираме до мотивацията и волята на пациента.", "date": "2019.10.18", "title": "Доц. д-р Пламен Попиванов:  Над 7 часа сън и под 11 часа работа отдалечават диабета"}
{"url": "https://duma.bg/mario-georgiev-blagotvoritelnostta-e-prizvanie-i-ne-e-za-vseki-n201733", "text": "- Преди пет години, но реално желанието да направя такова събитие се е формирало доста преди това - със самото ми изграждане като мислещ човек. В началото нещата стояха на много по-аматьорско ниво - както като изпълнение, така и идейно. И самият замисъл от старта до сега търпи сериозно развитие. - Времето, което ни задължава да бъдем отговорни към него, да го правим стабилно и, ако е възможно, малко по-добро. Всяка частица енергия, похабена за нещо лъжовно, егоистично и просташко, е способна да убие страшно много положителни мисли и идеи. - Реализацията на събитие, което е много далеч от това да бъде комерсиално, е изключително трудна и тежка. Но аз лично не съжалявам за нито една отдадена секунда. Средствата нямат значение, само аз си знам какво ми коства финансирането на такъв концерт. Но все пак предпочитам този трънлив начин, отколкото трудът ми да бъде опорочен. - Много неща остават скрити - както за публиката, така и за участниците. Но това е моята работа в конкретния случай - да дам душа на концерта. Не ме плашат милионите малки и непредвидени трудности, които са част от всяко подобно събитие. - Звучи поезията и на други автори. Всяка една дума в тези стихотворения е преживяна. И, според мен, четейки ги, понякога се чувстваме някак малки. - Тази година е петият концерт, като до този момент един бе в Панагюрище, а останалите са в София. Нямам конкретен принцип, който следвам за избор на участниците, но за мен е важно да имат отношение към музиката и културата. За голяма моя радост сме приятели с повечето от тях и прекрасно знам какво могат, а някои най-вероятно са провокирани и от различния характер на цялото мероприятие. - Моето мнение е, че бъдеще без минало е невъзможно, но в крайна сметка всеки е свободен да се мисли за какъвто си поиска. На тези хора бих казал, че много малко са нещата в света изобщо, които успяват да не са преходни. Никой не знае дали съвременният прогрес е за добро, а иначе светът ще си съществува и без тях. Въпросът е какъв ще бъде той. - От училище ни водеха в домове за сираци и там видях много неща... Невъзможността за равен старт на развитие ме подтикна да правя благотворителност. Но с времето разбрах, че тя е призвание и никак не е за всеки. Сега съм готов да помогна с пълни сили на хора, които имат реална и важна идея. Заедно с мой приятел даряваме също така книги на библиотеки по селата и го смятаме за особено важно начинание. А за много каузи се чувствам недостоен и некомпетентен дори. - Това е книга, която може да вдъхновява именно защото е писана от първа ръка. Точно това пък кара мен да се вълнувам всеки път, когато я чета. И мисля, че всеки би трябвало да почерпи от чисто човешките примери в нея, които са много. - За мен те са пример за смелост. Всеки път, когато тръгна да се оплаквам за някаква глупост, се сещам за тяхното време и как най-важното нещо е било цялостното развитие и растеж, а това много често струва дори и личното щастие на човек. Благодарен съм, че са част от нашата история! А надписът \"На нож\" е легендарен вик от периода, когато записваме такива победи, каквито светът не познава. - Нека кажа, че нямам любов към Отечеството, която да е по-голяма от на който и да било друг човек, роден в България. Уважавам и ценя всяка култура, език и т.н. Но по никакъв начин не забравям какво имаме ние, а то е много и мисля, че трябва да го показваме, обогатяваме и учим винаги. С натрупаните знания причините за моя хъс стават все по-многобройни, като за съжаление измежду тях има и лоши примери, но може би те ме мотивират повече. - С много реална самооценка, а именно: човек да не иска повече, отколкото може да даде. Както всеки знае, има и крайни родолюбци. Но аз лично предпочитам да правя неща, в които съм добър и които допълнително успяват да ме съхранят като човек, отколкото да крещя и да сея интриги и омраза. Колкото по-смирени сме, толкова по-лесно ще се случва абсолютно всичко. - Трябва да съхраним фолклора, езика и нашите традиции - именно те ни правят уникални. Но трябва също да се образоваме за тях, а не непрекъснато да се оплакваме и да търсим вината някъде другаде, когато тя е единствено при нас. - Заради многото време, прекарано с артисти, като на шега се записах на уроци по барабани. Мисля, че вече свиря доста сериозно. Музиката се оказа моята страст. - Не, никога не съм мислил да живея зад граница. Нямам болни амбиции за себе си ще давам каквото и колкото мога тук, в България. Може би единственото нещо, което би ме накарало да се откажа и да се махна, е някакво крайно предателство.", "date": "2019.10.18", "title": " Марио Георгиев:  Благотворителността е призвание и не е за всеки"}
{"url": "https://duma.bg/amerikanets-sprya-grisho-v-stokholm-n201745", "text": "Григор Димитров (№27 в света) приключи набързо на АТП 250 турнира в Стокхолм, след като беше обърнат от Сам Куери (САЩ, №50) със 7:6 (7), 3:6, 6:7 (1). Загубата е трета поредна за българина, който започна да се връща към тежкия период от лятото, поне като резултати. Хасковлията пропусна да запише победа №300 - постижение, на което се радват едва 25 активни тенисисти. Първата ни ракета ще може да оползотвори тази възможност идната седмица във Виена, където е заявил участие. Димитров инкасира първа загуба от Куери в четвъртия мач. В първия сет Гришо пропусна единствената си възможност за пробив, но взе оспорвания тайбрек с 9:7 т. Във втория американецът проби в шестия гейм на нула, за да вкара мача в решаваща част. В нея пак нямаше пробиви и се стигна до тайбрек, в който Куери дръпна с 5:0 и без проблем затвори мача срещу втория поставен. След Виена Димитров ще участва на \"Мастърс\"-а в Париж (28 октомври - 3 ноември), където ще приключи сезонът му. Той реално няма шансове да се класира за финалния \"Мастърс\" на осемте най-добри през сезона в Лондон. Димитров е 26-и с 1342 т., а осмият Матео Беретини (Ит) е с 2525. Иначе в Стокхолм Димитров събра погледите само с присъствието си. Той има 3 финала в този турнир, а през 2013 г. вдигна титлата и оттогава е любимец на местната публика. \"Какъв забавен мач. Надяваме се да видим Григор Димитров отново догодина. Благодарим ти, Гришо. И поздравления за Сам Куери\", написаха организаторите.", "date": "2019.10.18", "title": "Американец спря Гришо в Стокхолм"}
{"url": "https://duma.bg/lavovete-posreshtat-haiti-v-kontrola-n201680", "text": "Националният ни отбор по футбол ще играе контрола с Хаити на 13 или 14 ноември в София. Съперникът е намерен буквално в последния момент. Според новите изисквания на ФИФА отборите, които нямат официален мач, трябва задължително да уредят проверка. В противен случай следват финансови санкции и служебен съперник. За визитата в София гостите ще получат 150 000 евро, а санкцията на ФИФА щеше да бъде по-голяма. Хаити е на 86-то място в световната ранглиста. Тимът на Красимир Балъков е 62-ри. За островната държава със статут на титуляр е Джони Пласид, вратарят на Царско село. Срещу този съперник \"лъвовете\" може да прекъснат негативната си серия от 11 поредни мача без успех. Не е ясно в този мач дали те ще бъдат водени от Красимир Балъков, който днес на Изпълкома може да бъде уволнен. Спряганият за негов заместник Димитър Димитров-Херо обяви, че няма истина в тези твърдения.", "date": "2019.10.18", "title": " \"Лъвовете\" посрещат Хаити в контрола"}
{"url": "https://duma.bg/furnadzhiev-ili-kasabov-nachelo-na-bfs-n201681", "text": "Атанас Фурнаджиев и Михаил Касабов са двамата основни кандидати да поемат БФС след оставката на Борислав Михайлов, според устава на БФС. Първият вицепрезидент Йордан Лечков отпада, защото в момента е кандидат за кмет на Сливен. Така другите двама са сред вариантите. \"При подаване на оставка, трайна невъзможност да изпълнява задълженията си или смърт правомощията на президента на БФС се изпълняват от първия вицепрезидент, а при невъзможност или отказ от негова страна - от друг вицепрезидент, избран от ИК, до провеждането на конгрес\", пише в устава. Това означава, че на насроченото за днес заседание на Изпълкома, ако оставката на Михайлов бъде приета, Касабов или Фурнаджиев най-вероятно ще поеме управлението. Изпълкомът не би трябвало да избира наследник на Михайлов, който да управлява до края на мандата му през 2022 г. Фурнаджиев над 10 г. е в БФС. Първо беше шеф на Дисциплинарната комисия, а в момента е член на Изпълкома и вицепрезидент. Той е член на комисията по маркетинг на УЕФА. Касабов е в БФС от 1979 г. Той е международник №1 в родния футбол. Също така Касабов над 40 г. е член на най-успелия германски клуб Байерн М. Бившият шеф на Левски адвокат Тодор Батков смята, че именно Общото събрание трябва да реши кой да управлява БФС. \"Не мисля, че който и да е от заместниците има мандата, доверието, да управлява БФС до края на пълния мандат. Нормално и логично е оставката да бъде приета от Изпълкома и веднага да се пристъпи към свикване на конгрес, това е според мен. Промяната ще бъде за добро, но не бива да анатемосваме Боби Михайлов. Той пое БФС в тежък момент, след скандала с ръководството начело с Иван Славков и наложеното му наказание. Някой трябва да се хване и да приложи закона за футболното хулиганство. Той е един от най-добрите. Бяха фанфари, идваха от ФИФА, ФУФА, да ни тупат по гърбовете. Не съм чул да е приложен. При прояви на расизъм просто се забранява посещението на футболни мачове, точка. В днешния ден това много лесно може да се контролира дигитално. Стигна се дотам организирани мощни групи, със или без знаците на любимия клуб, да участват в политически събития, митинги, протести, контрапротести, това вече е недопустимо\", обяви пред БНТ Батков. \"Разследващите трябва да стигнат докрай. Ако наистина има съдии, които са вършили измами, нека си понесат отговорността. Само че е нужно да има доказателства. Защо всички говорят, че футболисти на Черно море са взимали пари, но всичко спира дотук? Ако наистина са взели пари, нали някой трябва да им ги е дал. Кой е този човек, който раздава пари? Балъков, каквото можеше да обърка, го направи\", каза пред Гонг членът на Изпълкома Венци Стефанов.", "date": "2019.10.18", "title": "Фурнаджиев или Касабов начело на БФС"}
{"url": "https://duma.bg/zapochva-karikaturen-salon-2019-n201682", "text": "Днес Музеят на хумора и сатирата представя традиционното си есенно събитие, с фокус  карикатура. В Карикатурен салон 2019 са включени три изложби, които ще бъдат открити в 18 часа в зала 5 и ще останат в Музея до края на февруари 2020. Публиката ще види над 140 карикатури от самостоятелните изложби на Трайко Попов и Милко Диков, както и от 44-та Национална изложба на карикатурата. За пръв път това издание на Карикатурния салон ще предложи и лимитирана серия от репродукции от двете самостоятелни изложби, които посетителите могат да купят в музейния магазин.  Трайко Попов (роден 1955) е свързан с Музея на хумора и сатирата още с първото си участие в Габровското биенале през 1975, а по-късно участва в много негови издания. В Карикатурен салон 2019 той представя 30 дигитални рисунки. Милко  Диков е карикатурист, илюстратор и постановчик на анимационни филми. Роден е на 24 март 1930 в Троян. Носител е на орден \"Св. св. Кирил и Методий\" и на наградата на името на Илия Бешков. Самостоятелната му изложба в Музея включва 35 графики.", "date": "2019.10.18", "title": "Започва Карикатурен салон 2019"}
{"url": "https://duma.bg/deteto-v-kartinite-na-elisaveta-angelova-n201728", "text": "Изложба-живопис на Елисавета Ангелова под  наслов \"Нов век\" е показана до 28 октомври в столичната галерия \"Европа\", ул. \"Леге\" 3.   \"Обичам да се взирам в човешката душа и копнежите й, да гледам света през очите на дете, с поглед чист и ясен, неопетнен. Често персонаж в картините ми се оказва детето. Може би, защото съм майка или защото чрез него идеите ми се изобразяват най-ясно\", споделя младата художничка. Тя е провокирана от заобикалящата ни действителност, в която всичко е красиво, лъскаво и същевременно кухо и лъжовно. Действителност, в която ценностите са изместени. Днешният свят възпитава децата в консуматори, превръща хората в сметки, заличава духовната част от човешкото развитие. Води се война, \"облечена\" в преструвки и измами, война между доброто и злото; война, в която виртуалното измества реалното. Създаден е свят, в който модата диктува цялото бъдеще. Картините на Ангелова отразяват този свят и проблемите в него, но дават и решение. Изход има винаги.  Елисавета Ангелова e родена на 27 май 1986 г. Завършва гимназия \"Св. св. Кирил и Методий\" в  Бургас със специалност изобразително изкуство. Има бакалавърска степен в АМТИИ - Пловдив, специалност църковна живопис, както и  магистърска степен в Шуменския университет със специалност педагогика на живописта. От 2016 г. е член на ДХБ \"Дружество на художниците - Бургас\". Между отличията, които печели, са Награда на \"Фикосота\" от ШУ - \"Дом на хумора и сатирата\" в Габрово, 2016 г.; награда \"Розалина Трутман\" - живопис, Шумен, 2017 г.; награда за млад автор на СБХ - живопис в биеналето \"Приятели на морето\", 2018 г.", "date": "2019.10.18", "title": "Детето в картините на Елисавета Ангелова"}
{"url": "https://duma.bg/mirey-matiyo-edno-sartse-koeto-obicha-n201732", "text": "Една от най-големите звезди на френската музика - Мирей Матийо, ще изнесе бляскав концерт за първи път у нас на 10 април 2020 г. Дебютното гостуване на легендарната певица ще бъде в зала 1 на НДК, по покана на продуцентската компания \"АРТ БГ\", научи ДУМА от Мартина Панайотова. Концертът на Матийо у нас ще бъде едно от малкото й участия извън Франция понастоящем - факт, който прави събитието наистина ексклузивно и рядък шанс за българските ценители на френския шансон и ретро музикалната естетика, които ще получат уникалната възможност да й се насладят на живо. \"Врабчето от Авиньон\", както е наричана още Матийо, е изпяла над 1200 песни на 8 езика и е продала над 200 милиона албума. През годините изпълнява дуети с Шарл Азнавур, Клод Франсоа, Джони Холидей, Пол Анка, Силви Вартан и Хулио Иглесиас. Често е сравнявана с Едит Пиаф, но пътят й е напълно различен. От началото на кариерата си през 1965 г. Мирей Матийо не е преставала да твори и да дарява публиката с широката си усмивка. \"В песните си винаги пея за любов, това е начинът, по който се изразявам\", споделя певицата. Излизала е пред буквално всякакъв тип публика, в почти всички държави по света. Обичана е еднакво както от обикновените хора, така и от големите световни лидери и шоу звезди. Приветствана е от държавни глави и е обиколила всички континенти. \"На сцената тя се чувства у дома, там намира своя духовен мир\", разказва за нея мениджърът й Джони Старк. И добавя: \"Такава е Мирей - сърце, което пее, сърце, което плаче, но преди всичко едно сърце, което обича.\" През 2018 г., след 13 години мълчание, Мирей Матийо издава актуалния си албум \"Mes Classiques\", в който отдава почит на любимите си творби от света на класическата музика. \"Mes Classiques\" (Моите класики) е албум, който певицата посвещава на паметта на покойната си майка. За албума Матийо записва 18 красиви песни на седем езика - френски, английски, немски, испански, италиански, руски и латински. В \"Mes Classiques\" влизат творби от Верди, Моцарт, Офенбах, Хендел, Чайковски, Шуберт Брамс, Форе и на испанския композитор и китарист Франциско Тарега. През 1998 г. е удостоена с почетната титла Кавалер на Ордена на Почетния легион. Билетите за концерта на Мирей Матийо в зала 1 на НДК на 10 април 2020 г. вече се продават в мрежата на Ивентим и онлайн на Eventim.bg. Първите 500 билета са на промоционална цена с 10 лв. отстъпка от всички ценови категории. Редовните цени са между 60 и 100 лв., както и ВИП места между 120 и 200 лв.", "date": "2019.10.18", "title": "Мирей Матийо - едно  сърце, което обича"}
{"url": "https://duma.bg/mariya-cherneva-nay-trudnoto-e-da-izbegnesh-rutinata-n201740", "text": "- Напуснах, тъй като разбрах, че ръководството на медията - Константин Каменаров и Уляна Пръмова, избраха да вярват на клевети, отколкото да подкрепят свой журналист. Избраха принципа - виновен до доказване на противното. Така не се отглежда журналистика. Двамата си тръгнаха, затова се върнах. Не очаквам никой да ми вярва сляпо, на 100 процента. Но очаквам да се прилагат професионални принципи и критерии в работата. Ако това се промени, знам пътя навън. Надявам се да работя по темите, по които съм събрала доста компетенции и опит - здравеопазване, някои аспекти на социалната политика, науката. Като начало ще ми се наложи да отворя пространство за актуална публицистика. То беше крайно свито, но за сега имам гаранциите, че това ще се промени.  - Обида? След емоцията от несправедливите обвинения, много бързо изтрезнях и си дадох сметка, че не се е случило нищо неочаквано. Приляга му на старото ръководство такава долнопробна разправа. Но най-дълго ме боля от предателството на някои мои колеги. Обидата е емоция, а това беше ступор. Отдавна отмина. Сега искрено ги съжалявам - как ли се справят със съвестта си? - Когато нямаш трибуна, когато нямаш възможност да проучваш, да пътуваш, да изследваш - няма журналистика. Писането в социалните мрежи не е журналистика. Усещах как започвам да се губя и направих усилия, въпреки преките си ангажименти, да пиша по някои въпроси, които познавам и съм изследвала. Но това бяха инцидентни усилия. Иначе съм благодарна, че успях да се занимавам с проекти, които ми позволиха да пътувам, да се срещам с много хора, да снимам и да правя кратки филмчета.  - Нямаше нищо за решаване. Не съм премислила и една секунда. Нямах никаква дилема. Това е континент, обявен за земя на учените, и разбира се, че ще отида. Бях крайно любопитна за научните проекти там - така, както съм любопитна към научните проекти и тук. Но работата на Антарктида си беше предизвикателство. Снимам сама отдавна, но все пак... там ме достраша. Това, което никой не разбра, е, че в главата ми непрекъснато бучеше една тревога - дали ще успея да се справя достатъчно професионално като операторка. Пък и като фотографка. Трябваше да правя снимки за календар. Преди да тръгна, изтормозих приятелите си оператори с всякакви въпроси и кратки курсове. Мисля, че се справих. И с монтажа след това - другото ми голямо предизвикателство около филма. При толкова мои си вълнения, въобще не ми остана място да се тревожа за друго. Сега си мисля, че можеше поне от кумова срама да се притесня от надуваемите лодки насред ледените води. Но логистиците на базата са страхотни и е лесно да им повериш живота си. Всъщност - знаете ли, че за нас в базата се грижи цял клуб автомобилни състезатели? Проверете кои са Jordan Rаcing Team. Абсолютно невероятни са. Влюбена съм в тези хора! А иначе разказът за научните проекти е нещо, което правя с голяма увереност. Реакциите на публиката по време на прожекциите ме карат да мисля, че съм се справила със задачата. Никой не си тръгна преди края, което е знак, че са успели да разберат и да влязат в научните истории без проблем. - Няма как да се проследи работата на фонда, откакто е част от НЗОК. Няма никаква прозрачност. Тук там се чува по някое ехо, но беше ясно, че, отивайки към НЗОК, фондът влиза в сива зона.   - Наистина ми се губят. Но за тази една година, в която ме нямаше в БНТ, много хора - познати и непознати, споделяха, че им липсват моите репортажи. Други заявяват, че им липсва ценен партньор. Това са малки признания, които ме радват безкрайно. - Със сигурност модерните технологии и социалните мрежи играят тази лоша роля. Но липсата на експертност е още по-потресителна. Много обикалям училища по инициативата \"Журналисти в училище\" на Фондация за граждански инициативи, сътруднича и с много учени как да работят с медии - все усилия срещу фалшивите новини. От една страна, да се възпита хигиена на четене сред младите, от друга - да се засили присъствието на експертното мнение в медиите. Все се надявам да спасим някоя и друга душа! - Моя визитка... Предполагам, че досега не съм го направила този филм. Все още се стремя към него. И все още помня всичките си филми до тук. Слава Богу! - Ако успея да завърша бързо замисления ремонт... Иначе смятам за постижение това, че успях да реагирам като свободен човек на опитите на старото ръководство на БНТ да ме натисне в кьошето. Постижение е, че запазих независимостта и навън. Смятам, че съм свободна до голяма степен - и това е постижение, вярвайте! - По-често успявам пък и се провалям \"въпреки\". Но имам и някои добри опити с \"благодарение на\". - Ох, това звучи като въпрос на финала - на журналистиката или на ученето ми. Журналистиката все още не е на финала, но трябва да успее да се адаптира в новите условия, все още е зашеметена. На въпроса... Журналистиката е просто сбор от принципи, които работят по-добре, стоплени от вътрешна жар, от призвание. В тази комбинация най-трудното ми се струва да избегнеш рутината и да решиш, че си научил най-важните неща. Пък и важните, по-важните и най-важните лесно сменят местата си спрямо различните житейски ситуации, с които работи журналистиката. - Не. Точно обратното. В живота си, извън работно време в личното си пространство и това на близките ми - все това правя. Изследвам. Писането е малка част от работата, само финалният акорд.   - Случайно. Но не случайно останах там. Моите родители са журналисти, големи имена за своето време. Отговорността да нося името им още ми тежи. Но в началото майка ми ме помоли да помогна на неин колега. Трябваше да кандидатствам за работа в чужбина като балерина в една фирма. Прилъгваха момичета за работа в заведения с \"консумация\". Той направи материала си, аз описах в отделно каренце емоцията си. От предаването \"Култура за всички\" от БНТ прочели и поискаха да доразвият тази тема. А после преходът и кризата не ми дадоха никакъв шанс да продължа с науката. Остана ми само телевизията. - Работя с българския език, правя го много отговорно. Това не е конвертируемо умение. Добрият журналист е журналистът с достатъчно опит и познания за движещите сили в сферата, която покрива. На друго място, в друга държава трябва да изхвърля на боклука всичко, трупано до тук, и да започна от нулата. Не знам какво трябва да ме принуди да го направя. - Много хора вероятно не знаят нищо за мен. Все по-често чувам да изтъкват като плюс, че не гледат телевизия, нямат дори телевизор. Но и да ме знаят, нямам никакъв таен живот. Всеки може да ме прочете от кора до кора през темите, които правя. Душа на показ съм.", "date": "2019.10.18", "title": " Мария Чернева:  Най-трудното е да избегнеш рутината"}
{"url": "https://duma.bg/teatar-sofiya-kani-na-vecheryata-n201727", "text": "\"Вечерята\" по романа на Херман Кох е новото заглавие в афиша на Театър \"София\". Драматизацията и режисурата са на Пламен Марков, сценография и костюми Мира Каланова, композитор Калин Николов, видео Димитър Сарджев. Участват Дария Симеонова, Ивайло Герасков, Лилия Маравиля, Михаил Милчев, Пламен Манасиев, Бистра Иджома Окереке и студентите от НАТФИЗ \"Кр. Сарафов\" Боян Фърцов, Климентина Фърцова, Мелин Ердинч, Недялко Стефанов, Сияна Начева, Теона Димова, Яна Пенева. Премиерата е на 22 октомври от 19 ч. на голямата сцена на театъра. Събитието е част от паралелната програма на кино-литературния фестивал \"СинеЛибри\", научи ДУМА от Милена Стратиева. Спектакълът \"Вечерята\" по Херман Кох има намерение да тревожи блюстителите на \"единствено правилното\". Той ни дава възможност да се запитаме: Какво бих направил аз в такава непредвидена и неочаквана ситуация? Как бих постъпил? Какво бих жертвал? Къде са границите, пред които съм сигурен, че ще спра?  Авторът Херман Кох и нашият спектакъл \"Вечерята\" не приема клиширани отговори, свързани с идеалната представа на самите нас за самите себе си. \"Аз никога не бих...\" Кризисната ситуация проявява често по неочакван начин личното ни суеверие \"Какъв точно човек съм аз?\". Без излишна политкоректност Кох задава тревожни въпроси за себе си, на нас, скрити зад маските, които са се прилепили така плътно за лицата ни, че сме си създали илюзията, че това е истинското ни лице. Само защото сме свикнали да мислим, че ние сме точно това, което си повтаряме, че сме, безпаметно самовлюбени, дълбоко вярващи в своята свръхморална изключителност. Нека се погледнем през етико-моралния рентген на Херман Кох, нека видим! Приканва режисьорът Пламен Марков, който определя себе си като несъвършен екземпляр, препълнен с черна завист към \"съвършените\" и \"блажените\", които \"винаги са знаели, че...\", които \"винаги са казвали, че...\", \"които никога не биха...\" и т.н. И нека пак хвърлят камъни! Херман Кох е холандски писател, телевизионен продуцент и актьор. Автор на разкази, журналистически колонки и романи в жанр, който смесва сатира, драма, съспенс, психологически трилър. Постига международно признание с романа \"Вечерята\" (2009). Романът е преведен на 55 езика. Само в Европа са продадени над 1 милион екземпляра. \"Вечерята\" от Херман Кох е великолепен, неподражаем роман. Централно място в него заема въпросът до каква степен родителят е отговорен за постъпките на детето си. Гъвкавата проза на Кох въвлича читателя в спираща дъха история, която се разиграва в рамките на една-единствена вечер.", "date": "2019.10.18", "title": "Театър \"София\" кани на \"Вечерята\""}
{"url": "https://duma.bg/zhenata-fina-kato-skapa-portselanova-statuetka-n201729", "text": "Григор Ангелов за първи път е със самостоятелна изложба в пространството на софийската галерия \"Лик\", ул. \"Лайош Кошут\" 37. Тя може да се разгледа до 22 октомври. Художникът остава верен на стила си и очарова с изящна живопис. Деликатен и нежен, този свят хипнотизира с впечатляващия поглед от образите на платната. Дълбочина и интелект струи от очите и омайва зрителя. Безспорно майсторство и професионализъм.                                  \"Зрителят започна да се възпитава по други критерии и дойде време чрез диспропорцията да се търси красотата. Впечатляващ пример за това в съвременното изобразително българско изкуство е творчеството на Григор Ангелов. Известен плакатист, посветил най-дейните си години на плакатната идея, показван, признат и публикуван по света, Григо, в по-късен етап, преминава окончателно в кавалетната живопис\", посочва Краси Алексиева.  Неговият свят е дълбоко интимен, лиричен и искрен, почти изповеден. Там максимално царства жената или по-точно - Григовият идеал за жена. Гола или не, тя е в центъра на композицията и излъчва прелестта на един блян, сън. Безкрайно дълга и нежна шия, налагаща иделизация на образа. Тя често крепи красиво оформен, гол череп с кукленска красота на лицето.  Иреално фина, деликатна като скъпа порцеланова статуетка, Григовата жена твърдо и сигурно налага своята невъзможна в живота красота в несложната ситуираност на картините. Ето как стиловата му тактика на деформация създава нова, непозната хубост, допълва Алексиева.                                                                                                                                                ", "date": "2019.10.18", "title": " Жената - фина като скъпа порцеланова статуетка"}
{"url": "https://duma.bg/forchone-i-erdogan-dva-svyata-na-akustichnata-kitara-se-sreshtat-v-sofiya-n201731", "text": "Своеобразна световна премиера предстои на 3 ноември на сцената на \"София лайв клуб\". За първи път ще се срещнат двама неповторими китаристи - Дженк Ердоган и Антонио Форчоне, научи ДУМА от Маргарита Борисова от \"Джаз плюс\". Всеки от тях е виртуозен изпълнител на съответната специална акустична китара - Дженк Ердоган свири на фретлес китара, а Антонио Форчоне на акустична китара, като и двамата използват своя специфична техника на свирене и имат характерно звучене. Изкусен изпълнител на фретлес китара и тамбура, забележителен композитор и аранжор, Дженк Ердоган идва от Истанбул. В града-мост между два свята той оформя своя уникален стил, изтъкан от преплитането на анадолската традиция и западноевропейската музика и култура. Хилядолетната анадолска история и културно наследство са се предавали в загадъчни, вглъбени, лирични мелодии, сътворени от многобройни музиканти и изсвирени с различни традиционни инструменти, живи, променящи се, еволюиращи в годините. Дженк Ердоган съчетава в дълбочина тези красиви мелодии с нашия съвременен, джазов изказ и с хармониите за уникалната си фретлес китара. С неповторимо звучене и дълбоко мелодичен стил, Ердоган е всепризнат виртуоз на фретлес китара и преподавател в Бъркли колидж на този инструмент. Във втората половина на миналия век в малкия италиански град Монтечилфоне се ражда едно момче, което израства, наблюдавайки празничните процесии и вдишвайки атмосферата на вековната средиземноморска традиция. Това момче става един от най-известните акустични китаристи на нашето време, наричан \"Джими Хендрикс на акустичната китара\". Става дума за дълбоко обичания от българската публика китарист Антонио Форчоне, започнал своя път като уличен музикант в Лондон, а днес определян от критика и публика като \"един от най-великите акустични китаристи\". Неговите 13 албума често са на челни позиции в английските джаз класации, през годините е свирил по световните сцени с музиканти като Пако де Лусия, Джон Маклахлан, Джон Скофийлд, Доминик Милър, Барни Кесъл, Улф Вакениус, Трилок Гурту, Чано Домингес, Бирели Лагрен, Чарли Хейдън и много други. В периода 2013-2015 г. е музикален директор и китарист на проекта \"Еструна\". Двамата таят дълго взаимното си възхитително отношение един към друг и, щастливи от предоставената им възможност, очакват с нетърпение предстоящата си среща. Репертоарът, по който работят, се състои от емблематични авторски композиции на двамата музиканти и нови, специално композирани за случая пиеси. Албуми на Антонио Форчоне и Дженк Ердоган се продават в Дюкян Меломан.", "date": "2019.10.18", "title": " Форчоне и Ердоган - два свята на акустичната китара, се срещат в София"}
{"url": "https://duma.bg/karay-bez-mnenie-n201721", "text": "Уж сме на истински на излет, ама стигнахме само до полянката край гората.  -Това - вика приятелят ми - е нашето място! Тука сядаме. Разпъваме трапеза на тревата и вадим напитките. Тъкмо наливам в чашите и чувам приглушен вой някъде отпред. -Да се връщаме - викам на приятелят ми - това сигурно е вълк! -Нищо опасно няма, просто отдавна не си идвал насам. Ще свикнеш - вика. -С какво да свиквам, бе?  Не го ли чуваш, ей сега ще дойде и ще ни изяде заедно с обувките! -Не се бой! Това не е звяр или животно.  Воят става нетърпим. Питам го: -Какво е тогава? -Личното мнение. Хората започнаха да оставят личното си мнение в гората, за да им е мирна главата. Личното мнение вие и стене така! Това е. -Стига, бе! И как така го правите! -Лесно е - вика - сами взехме такова решение. Личното ни мнение да е далече от нас. Оставили сме го в гората, на произвола на природата. Само се оправя. -И не ви ли е жал за него? - питам го. -Никак! Даже съжаляваме, че не го направихме по-рано. Личното мнение само пречи, от мен да го знаеш! Питам го: -И сега какво - то клечи от гората и вие от глад и самота, така ли? -Реве от скука - категоричен е приятелят ми. - Личното мнение си е наше, ние гладно не го оставяме.  -Какво му давате? - питам аз. -Много хранителни за него са чуждите успехи. Само да ги подуши и отваря ей такава уста! Дъвче и плюе, а ушите му плющат. Никак не обича успели  и богати, за секунда може да ги лапне. По принцип мрази хората. Много се дразни от успехите на политиците. Защото са едни такива никакви, само кожа, рога и копита. Няма мазнинка в тях, хрущяли някакви. Личното мнение ги плюе. Мръщи се и на политическите новини - само люспи и бурени са. Не ги ще. Много е трудно да  поддържаш личното мнение, но важното е, че е далече от нас, да ни е мирна главата.  -А вие как се оправяте без личното си мнение? - питам го. -Никакви грижи нямаме - вика - по-лесно се живее, защото никой не иска и да чуе за личното ни мнение днеска. Покажем ли го обаче - живи ще ни изядат, да знаеш! -Добре сте го измислили! - казвам. Той разпалва лулата си: -Сега се чудим как да се отървем от още неща и тях да натирим в гората. Патриотизъм, например, или чувството за дълг. Далече от нас да са, а ние да живеем живота си. -И кое първо ще пратите в тъмната гора? - питам го. -Не знам, още не сме решили - вика - много неща ни взеха, други ни дадоха, но най-важното е от какво ние сами ще се откажем. Че от тази демокрация ей до тука ни дойде!  Той вдига ръка и посочва с нея докъде му е дошло - до гушата! Пълним чашите, пием и гледаме природата, а воят на личното мнение ту усилва, ту заглъхва.", "date": "2019.10.18", "title": " КАРАЙ БЕЗ МНЕНИЕ"}
{"url": "https://duma.bg/lavitsa-n201722", "text": "\"КАСТИНГ ЗА МЕСИЯ\" от Петър Делчев публикува \"Изток-Запад\" във второ, преработено издание. На Вселенски събор в 2054 г. се събират хиляди представители на най-големите християнски конфесии. Целта е да се преодолеят различията и да се стигне до обединение в Църквата. Възможно ли е обаче да се надмогнат дълголетни разногласия, разделяли отделните църковни течения в продължение на две хилядолетия? \"Кастинг за Месия\" съдържа в себе си три равностойни валенции - брилянтна антиутопия, висока литература и потенциал за световен хит. Този роман без съмнение е най-чудовищната книга, която се е появявала на българския пазар през последните няколко десетилетия, отбелязва писателят Деян Енев. \"ВТОРИЯТ СЪН\" от Робърт Харис издава \"Обсидиан\" в превод на Надя Розова. 1468 г. Младият свещеник Кристофър Феърфакс пристига в затънтено английско селце за погребението на местния пастор Лейси, умрял при странни обстоятелства. Хълмовете наоколо са осеяни с древни предмети - пластмасови бутилки и съдове, пластмасови кубчета, найлонови торбички, чудати малки устройства, върху които е изобразена нахапана ябълка. Отец Лейси ги е изравял и съхранявал, въпреки че това е престъпление. Дали обсебеността на стария свещеник от предишната, внезапно загинала цивилизация не е причина за смъртта му? Феърфакс е твърдо решен да разбере истината. \"ГРАД НА МОМИЧЕТА\" от Елизабет Гилбърт издава \"Прозорец\" в превод на Ирина Манушева. През 1940 г. 19-годишната Вивиан Морис е изгонена от колежа \"Васар\". Родителите й я изпращат в Ню Йорк, за да живее при леля си Пег, собственичка на пищния, но рушащ се театър \"Лили Плейхаус\". Там Вивиан се запознава с цял космос от нетипични и харизматични персонажи. Но когато се замесва в скандал, светът й в Ню Йорк се преобръща с главата надолу. Тъкмо драматичната промяна обаче я води до ново разбиране за свободата и в крайна сметка - до любовта на живота й. Сега, вече на 95, Вивиан си спомня не толкова със съжаление, колкото с удоволствие за събитията от онези години.  \"КСЕНОФОБ\" от Лев Пучков издава \"Хермес\" в превод на Ива Николова. В провинциален руски град двама преподаватели основават клуб \"Патриот\", в който учат възпитаниците си на национални ценности и провеждат с тях силови тренировки. Подреденият им свят на разбирателство и общи стремежи, в който прекрасно съжителстват младежи с различен произход и вероизповедание, е сринат из основи при появата на организирана престъпна група преселници от бившите републики, която тероризира местното население. Тогава младият историк, който проповядва толерантност, става яростен ксенофоб. \"Ксенофоб\" е първа книга от трилогията \"Нация\".", "date": "2019.10.18", "title": "Лавица"}
{"url": "https://duma.bg/katsaneto-obedinyava-ekshan-i-psihologicheska-proza-n201724", "text": "\"Скучните полети са най-приятни\", твърди пилотът Йордан Колев. Изключение от това правило се оказа премиерата на неговия дебютен роман \"Кацането\", която се превърна във вълнуващ полет из необятния свят на летенето, научи ДУМА от издателите от \"Сиела\". Над 200 посетители развълнувано пристъпиха прага на зала \"Сердика\" на Гранд хотел София на 15 октомври - ден преди празника на авиацията и Военновъздушните сили на Република България. Събитието уважи и президентът Румен Радев. Той сподели спомените си от първата си среща с автора и изтъкна: \"Много се радвам, че тази книга ще увлече млади читатели по техниката, по авиацията, по технологиите. Всичко има в нея, представено по много увлекателен начин.\" Държавният глава подчерта, че човечеството живее в отворен, глобален свят и точно такива целеустремени и упорити хора, като героя на книгата и автора, са нужни днес, за да върви България напред. Творбата представиха и писателят, кинокритик и отговорен редактор на книгата Благой Д. Иванов (\"Седем градски гряха\") и Владимир Зарев (\"Чудовището\"). Йордан Колев е професионален пилот на Боинг и на Еърбъс. Летял е във Виетнам, на остров Мавриций, в Турция, в Европа и е опознал екзотиката на необозримия свят. Първата му книга \"От Рио до Кейптаун\" е знаменит документален разказ за една осъществена мечта, за едно плаване на яхта в Атлантическия океан, но и разказ за безнадеждността на свободата, за срещата на един малък, пределно \"сгъстен\", пренаселен човешки свят с безкрая и смайващата пустота на океана. \"Преди година Йордан Колев приятно ме изненада с новата си книга \"Кацането\" - роман, който щастливо обединява екшъна с достойнствата на психологическата проза. Професионалният опит на автора му дава възможността да пресъздаде освен пределно драматичната ситуация, неистовите мигове на изпитание, но и да нарисува цяла галерия от художествени образи, всеки изправен пред ужаса, съвършенството и величието на Страха. Романът \"Кацането\" е повличаща, на места разтърсваща, написана с професионален замах и в същото време автентична проза\", отбелязва писателят Владимир Зарев.", "date": "2019.10.18", "title": "\"Кацането\" обединява екшън и психологическа проза"}
{"url": "https://duma.bg/14-aktori-predstavyat-v-natfiz-svoya-chehov-savremenen-i-otkroven-n201726", "text": "НАТФИЗ продуцира конкурсна проектна програма, с която да спомогне и стимулира професионалната реализация на най-младите творци. Благодарение на нея репертоара на Театър НАТФИЗ допълват още 4 спектакъла, първият от които излиза с премиера днес, 18 октомври, от 19 ч., научи ДУМА от Десислава Димитрова, гл. експерт ВО.  Проектът \"Три сестри\" от Антон Павлович Чехов е на Деян Ангелов. Младият режисьор, възпитаник на проф. Маргарита Младенова, събира разнороден екип от настоящи и завършили образованието си в академията творци. Голяма част от актьорите са на свободна практика, но Павлин Петрунов ще поделя времето си с ангажиментите в Народния театър, Светослав Добрев - с тези в Младежкия театър, а Слава Георгиева ще пътува между Театър НАТФИЗ и Ловешкия театър. Сценографията и костюмите на \"Три сестри\" са дело на Елис Вели, чийто последен проект \"Сцени от един семеен живот\" в МГТ \"Зад канала\" завърши само преди седмица. Автори на музиката са македонският композитор Дане Поповски и небезизвестният Христо Намлиев. Учебните сцени на НАТФИЗ привличат все повече утвърдени в професиите си имена. Четиринадесет актьори - ученици на проф. Маргарита Младенова, проф. Иван Добчев, проф. Снежина Танковска, проф. Здравко Митков и проф. д-р Ивайло Христов, ще представят своя Чехов - съвременен и откровен. \"Основната тема, около която всички творци в спектакъла се събрахме, е темата за \"Изчезващият човек\". Кое е това, което изтрива божия образ в човека? \"От какво толкова рано, толкова бързо ставаме скучни, безлични, банални, мързеливи, равнодушни, безполезни, нещастни - ставаме ходещи мъртъвци!\" - пита Андрей, пита и Чехов, питаме и ние, създателите на това представление, казва Деян Ангелов. Спектакълът е спечелил проектната програма на НАТФИЗ в категорията \"Млад режисьор\".", "date": "2019.10.18", "title": "14 актьори представят в НАТФИЗ своя Чехов - съвременен и откровен"}
{"url": "https://duma.bg/vse-po-toplo-stava-v-dnk-i-teatar-azaryan-n201725", "text": "Най-доброто от съвременната българска независима сцена, международна селекция и богата паралелна програма със специални събития, дискусии, уъркшопи и гости очаква публиката на деветото издание на АСТ фестивал за свободен театър. Тази година то е под наслов \"Все по-топло\" и акцентира върху все по-топлото време и все по-топлото в опитите на артистите да открият теми и сценичен изказ. В ДНК - пространство за съвременен танц и пърформанс, и театър \"Азарян\" фестивалът ще се проведе от 19 до 23 октомври.  Първият спектакъл е утре от 19 ч. в ДНК и идва от Германия - \"Ибсен: Призраци\". В главните роли ще видим театралния колектив \"Маркус и Маркус\" - Маркус Шефер и Маркус Венцел.  \"Животът е сън\" е предложението за 20 октомври от 19.45 ч. в театър \"Азарян\". Една мрачна приказка, която противопоставя безгрижието на детските игри на политическите игри и манипулации. Френският спектакъл \"Н\" може да се види на 21 октомври от 19 и 20 ч. С помощта на видеопрожекция той поставя под въпрос възприятието на зрителя и създава илюзията за реално физическо присъствие. Кога и как образът става реалност? Програмата продължава с българския спектакъл \"Hating machine\" на 22 октомври от 20 ч. в ДНК. Пърформансът на Марион Дърова ни казва, че да мразиш е по-лесният начин да формираш идентичност и значимост в свят на скорости и противоречива информация. Последен в програмата е хореографският концерт \"Six Love Songs\" на Жана Пенчева - на 23 октомври от 20 ч. в ДНК. Проектът е провокиран от идеята как може да се визуализира провалената любов. Същият ден, но в театър \"Азарян\", от 18.30 ч. започва \"Цикадите\" - историята на мъж и жена, обвързани в продължение на много прераждания. Пиесата поставя въпроса дали настъпва време за промяна, щом естеството на любовта се промени.", "date": "2019.10.18", "title": "    \"Все по-топло\" става в ДНК и театър \"Азарян\""}
{"url": "https://duma.bg/deyvid-hyum-izvadil-kant-ot-dogmatichnata-dryamka-n201723", "text": "Издателство \"Милениум\" отново изненадва книжния пазар с интригуващо заглавие - шестнайсетата книга от поредицата \"Философия за всеки\". Авторката София Петрова посвещава най-новия си труд на \"Хюм и човешката природа\". Дейвид Хюм (1711-1776) е шотландски философ и икономист, смятан за една от най-ярките личности в епохата на Просвещението. Основните характеристики на философията му са натурализмът и скептицизмът и именно върху тях са изградени двете тълкувателни школи на трудовете му - едната обръща внимание на натурализма, а другата поставя акцент върху скептицизма. Най-знаменитото му произведение - \"Трактат за човешката природа\", е написано, когато Хюм е едва 23-годишен. Първоначално не среща одобрението на читателите, но след няколко десетилетия изненадващо печели всеобщо признание от философския свят. В този труд са дефинирани основите на мирогледа му, методите за квалифициране на природните феномени, междучовешките отношения и обществения живот. Името на Хюм е знаково в историята на философията в сферата на емпиризма. Възгледите му сериозно повлияват основоположника на съвременната политическа икономия Адам Смит, а самият Имануел Кант пише, че тъкмо Дейвид Хюм е авторът, който го е \"извадил от догматичната дрямка\". По традиция изданието включва 44 истории, които представят философските идеи на мъдреца, както и множество интересни и полезни цитати.  * Бъди философ, но преди всичко бъди човек! * За Вселената животът на човека няма по-голямо значение от живота на стридата. * И най-живата мисъл отстъпва пред най-слабото чувство. * Истината се ражда от споровете между приятели. * Истински скептик е този, който се отнася недоверчиво към своите съмнения, както и към философските съчинения. * Каква привилегия само е да имаме онова усещане в мозъка, което наричаме мисъл! * Красотата на нещата съществува в ума, който ги съзерцава. * Любовта не е нищо друго, освен да желаеш щастието на друг човек. * Мъдрият човек подкрепя идеите си с доказателства. * Никоя свобода не се губи изведнъж. * Нищо не е така свободно, както човешката мисъл. * Природата винаги е по-силна от принципите. * Раят и Адът предполагат два отделни вида хора - добри и лоши, но най-голямата част от човечеството се лута между порока и добродетелта. * Слабост, страх, мъка и невежество са истинските източници на суеверието. * Фанатизмът на теологиите, изглежда, е болест, която е нелечима.", "date": "2019.10.18", "title": "Дейвид Хюм извадил Кант от догматичната дрямка"}
{"url": "https://duma.bg/velosiped-marka-bianki-n201742", "text": "И велосипед \"Бианки\" съм карал. Имах такъв велосипед. И го карах още през ония години, когато всичко беше с купони и с комисарска бележка. Хората доизносваха дрехи отпреди войната, магазините празни като след обир, а пък аз на велосипед \"Бианки\". Отговорен другар, ремсов активист от околийски мащаб. И най-важното - оратор, речи държах. Друг беше народът тогава, обичаше на събрания да ходи и речи да слуша, а ние, ораторите, все не достигахме. Народът нас ни тачеше, на ръце ни носеше понякога. От едно събрание излизам, на друго влизам, още не съм се озърнал да видя на кого ще говоря, а някой наш другар вече размахва каскета за тишина и обявява, че оратор от Околийския комитет на Ремса сказка ще държи за международното положение. Аз само си поемам дъх издълбоко, тръсна перчема и като се провикна: - Другари-и-и-и! Днес, когато светът е разделен на два лагера!... По онова време все за двата световни лагера се говореше. И моята реч беше за това. Опекъл си я бях, за всякакъв случай прилягаше, обикалях с нея където потрябва - митинг било, предизборно събрание, събор, аз съм на линия. Ония думи - наредени в мен като в патрондаш, от сън да ме вдигнеш и съм готов. Тъй вървеше животът тогава - събрания, речи. След всяко събрание - танцова забава, на която все някоя наша скромна другарка ще се престраши да те покани за едно танго. Обикалям из града и околията с моята реч, ала усещам, че у мене има сили, че мога да дам още за идеята, повече хора могат да чуят тази реч, само да има с какво да пътувам. Все пеша, все пеша, времето ни в път отива. А в същото време до отсрещната врата на Околийския комитет на Ремса по цели дни си стоеше облегнат нов-новеничък велосипед от световноизвестната марка \"Бианки\". \"Велоремонтна работилница\" - фирмата още висеше над вратата. Собственикът гуми лепял навремето, счупено заварявал, купувал и препродавал. Двама работници за собствена експлоатация имал. С една дума - индивид. И все изпод вежди ни гледа и рови, против нас рови. Една сутрин съм станал рано и го наблюдавам от капандурата на тавана, защото аз квартира нямах и живеех на тавана на Околийския комитет. Излиза от къщи, ама се наконтил. Не се носи като другите скромно, ами с бяла копринена риза, изгладена, трепери на него. И панталонът му нов и той изгладен. Изобщо буржоазна работа. Защипа си крачола с някаква тенекийка, метна се на велосипеда и запраши. Гледам аз целия този пейзаж, значи, и усещам как кръвта нахлува в главата ми и започват да ми се въртят следните изречения: \"Замфире, Замфире, омразният капитал се разхожда с велосипед \"Бианки\", а пък ти, функционер от околийски мащаб, оратор и прочие, бъхташ пеша. Докога, Замфире, ще се търпи това положение? Докога нашите селски другари ще се превиват за една политическа реч за двата лагера и да няма кой да им я произнесе? Слънце да си, не можеш огря навсякъде, краката ти вече се подгъват от ходене, а капиталът се разхожда с велосипед \"Бианки\". От този ден мира нямах, велосипедът от ума ми не излизаше, а нощем се сънувах все на него - ту го карам по обикновеному, ту взема, че литвам направо над баирите. Прищипал съм крачолите с иглянка, а на гърдите вестник да не простиват, и летя по централната улица. Къде, къде, че право в девическата гимназия. Ученичките строени като за празник, бели, румени, засмени и всички ме гледат особено, а пък аз реч им държа. Без ръце карам, пуснал съм кормилото, между редиците се провирам и моята реч им държа. - Другарки, казвам, светът вече е разделен на два лагера. Но вие бъдете спокойни, уроците си гледайте, има кой да мисли за това. Един ден не издържах и пред целия ремсов състав казах каквото ми беше на душата. Другари, рекох, докога в нашия град ще се търпи класовата неправда? Докога, казвам, на ремсовия функционер краката ще отичат от ходене, а в същото време една дребна буржоазия ще върти педали и ще се разхожда мазно, мазно по централната улица с велосипед \"Бианки\"? Докога, казвам, ще ходи по своите частни експлоатации и ще идва след това да ни ражда стихийно капитализъм? И им разказвам цялата история. Нищо не ми се отговори тогава. Не мина и седмица, секретарят ни вика по спешност. Весел, все към мене поглежда и ми подмигва. Щом попита имало ли между другарите някой да знае да кара велосипед, вече разбрах каква е работата. Ха, сега, де, аз самия като не знам да карам! Преди да отида в града, на село бях бръснарче, интелегенция???,  с бръснарска техника съм боравил и прочие. Не се много колебах. - Има такива другари - рекох и всички разбраха кого имам предвид. Мене си. Каква била работата. Отгоре, от центъра, отпуснали велосипед по наряд, но комитетът нямал пари, то за заплати нямаше, че за велосипед. Та ако някой ги има тези пари, нека ги брои и велосипедът става негов. Велосипедът си е негов, но на общо ползване, всички ще го карат, по другарски. Съгласен ли съм бил на тези условия. Като знаех колко селски другари чакат да чуят нещичко за света, за двата лагера и каква радост ще е за нашите скромни другарки по места да изтанцуват по едно танго с мене, готов бях на всичко. С парите срещнах затруднение. Где толкова пари на куп, но се сетих, че старият на село има едно малаче с прерязана опашка. Ще го продадем, викам си, и макар да е стока с кусур, все ще хванем пари колкото за този велосипед. Старият ми направи малко въртел. Че като кипнах. И ти ли, рекох си, си се вкопчил в твоя частен сектор, не виждаш ли, че светът се е запалил, разделил се е на две и се чудим как да го оправим, а ти, като някоя дребна селска буржоазия лееш сълзи за някакво краставо малаче без опашка. На третия ден не издържа, предаде се, малачето си мина по реда, парите изпратихме телеграфически, а само след седмица време пристигна и самият велосипед. Нов-новеничък и при това от световно известната марка \"Бианки\". Кой разбира от тия работи, той знае за какво става дума. \"Бианки\" - скорост и здравина, ръчни спирачки, свободен венец, гуми-подгъвач и прочие. Вечерта го получих, сглобих каквото имаше за сглобяване, гумите напомпах, излъсках го и тъй не мигнах тази нощ. Сън не ме улови, осъмнах на капандурата на тавана. План имах. Макар да бързах час по-скоро да поема към далечните села на околията, реших най-напред да покажа на оня индивид, че и други вече имат велосипед \"Бианки\", че и други въртят педали и не ходят по някакви частни експлоатации, а отиват да държат своята политическа реч за двата световни лагера. Изчаках го и щом се появи, изтичах, грабнах велосипеда и преметнах крак през рамката. Най-после удари и нашият час. Единият крак на педала поставям, а другия е още на земята, задържа, а седалката поскърцва под мене. Готов съм значи и звънеца натиснах. Нарочно позвъних, заради оня, ей такива очи опули. Почакай, викам си, почакай, ти още нищо не си видял, свърши твоето царство, ей сега ще прелетя край тебе като куршум и много има да ме гледаш в гърба и да ми гълташ пушека във всяко едно отношение. Понечих да потегля и да си призная, в този момент ми дойде малко страх. До това време и кон бях яздил, и магаре, и биволица, а веднъж на село, при един бас, и един нерез яздих, само велосипед не беше ми се случвало. Та страх ми дойде, но то беше само за миг. Като си помислих за оня класов индивид, дойде ми кураж и самолет да подкарам. Улицата стръмна и щом отлепих другия крак от земята, велосипедът марка \"Бианки\" тръгна сам. Върви, позасилва по стръмното, аз си седя спокойно, седалката поскърцва под мене, покрай ушите ми взе ветрец да подухва. Че то не било кой знае какво карането на велосипед, баирът стръмен и засилва, засилва, и къщи, огради, стълбове преминават край мене. Натиснах звънеца повторно, всичко си е наред, оставаше само най-важното: да профуча край оня гордо и с отмъщение. Ала забелязвам, че колкото отива надолу и се засилва, все повече бие встрани, не върви по средата на улицата, ами криви все към портата на оня индивид. Помъчих се да го отклоня, местя си погледа на другата страна, дано и колелото разбере и да кривне натам, ала не - лети направо към чуждия велосипед. Като добиче, което търчи към друго добиче. Сърцето ми се сви, скърцам със зъби, всякак се мъча да го отклоня, а виждам, че и индивидът се изплаши и хукна встрани, да е по-далече. \"Спирачките\" - сетих се тогава, но докато ги напипам, предното колело се сплете с неговия велосипед. Какво е станало после - не помня. Когато се сабидясах, краката ми сякаш трион ги реже, а дланите ми огън ги гори, а на всичко отгоре и нещо ме души. Отворих очи и какво да видя. Главата ми навряна между спиците на чуждия велосипед, краката ми омотани о нещо, а над мене - надвесен самия индивид, разярен, крещи, замахва с юмрук. Посяга ми. Но само се изрази. - Като си решил да си трошиш коравата селска глава - троши я, но защо изпочупи и моето колело... Не му отговорих нищо. Ами, ще му отговарям, дай му на него да се заяжда класово. Да съм аз изправен на крака, да не съм наврян в мръсния му велосипед, с един поглед ще го прикова, ала съм възпрепятстван физически и затова исках кротко и на ясна политическа основа да се разберем. Започнах спокойно и тихо, да не чува целия квартал, казах му най-напред, че света е разделен на два лагера, казах му го да се вразуми, да спре, защото аз като политическо лице, и моите другари от РМС, така оценяваме международното положение и прочие, ама то индивид, разбира ли ти от политика и от международно положение, дай му на него да те тътре по улицата пред толкова народ. Най-после ме пусна, но пак показа своята омраза към нашата идея. Грабна моя велосипед от прочутата световна марка \"Бианки\", вдигна го високо над главата си и с все сила: фрааас о земята. Въздържах се и добре направих, иначе не зная какво можеше да произлезе. Вдигнах си велосипеда, а то, какво да река, колелетата му на осморки, метнах го на рамо, понесох си го, а след мене падат и дрънчат счупени части. Не издържах, на това място не издържах, и тъй както бях на другия тротоар, обърнах се към оня индивид и го предупредих: - Не се изпречвай повече по нашия път! Карал съм, велосипед \"Бианки\" съм карал. През онези години, когато всичко беше с купони и с комисарска бележка, когато народът обичаше да слуша речи за международното положение, а светът беше разделен на два лагера... Имал съм такъв велосипед. Още ми седи за спомен от онова славно време, на село е, виси на една греда под сайванта. Колчем си отида, старият не забравя да ми го посочи: - Помниш ли, вика, онуй малаче с отрязаната опашка? И се смее. Велосипед \"Бианки\"! Имал съм и съм го карал!...", "date": "2019.10.18", "title": "Велосипед марка \"Бианки\""}
{"url": "https://duma.bg/esenen-marsh-n201720", "text": "Почти невероятна гледка  пред жилищния блок: на огъня - казан с буркани и пред него клекнал човек, роден за командир на полк. За люта битка остър намек - в ноздрите нахлува дим. Увлича пламъкът напред - развято знаме. Жената плаче като на прощаване... Друг път обаче няма -  пътят е един. Затишие пред бой -  очакване на порива червен  (със цвят на зряла камба е  ракетният сигнал). За благото на поколения:  а ла гер ком а ла гер,  т.е. на война като на война! След време мир ще е: в мазето си  ще слиза ветеранът побелял  и върху тъмния мундир на спомена  капачките ще светят -  ще бъде всяка  с блясък на медал! ", "date": "2019.10.18", "title": " ЕСЕНЕН МАРШ"}
{"url": "https://duma.bg/20-portreta-ot-nikolay-maystorov-n201730", "text": "Трудно е художникът да бъде искрен с думите си, когато пише за себе си, защото картините са нарисувани. Искам да кажа, че те - дали буквално защитават идеята на автора или не, автономията им определя тяхното присъствие на сцената на живота, където зрителят компенсира своето присъствие чрез тях. Истината за изкуството се ражда в момента пред погледа на зрителя. Бих казал, че и тя е относителна, така че каквото и да напиша за моето изкуство, няма никакво значение. Това са само моите думи, които винаги ще носят спекулацията на самозащита, посочва Николай Майсторов. Един художник на 76 години, говоря за моята възраст, трудно ще има самочувствието на младия напорист творец. Животът на \"стареца\" е воля за присъствие на сцената, и е начин да приеме края, въпреки всичко. Така че рисувам, продължавайки отсрочката за победения. Тези двадесет пастелни портрета са сътворени преди 2 години. Те бяха  сантимент към мои близки хора и към самия себе си, защото има и нарисувани автопортрети. Решението да създам тези картини беше драматично. Знаех, че един от нарисуваните си отива от този свят, макар че се самозалъгвах за този край. И това се доказа само след няколко месеца. Всичко това определя моята цена на тази изложба в столичната галерия \"Контраст\". Останалите нарисувани бяхме близки до този човек. Това беше драма. Аз се опитах чрез създадените портрети да компенсирам и задържа времето. Това е моят личен успех, а искреността на зрителите ще бъде щастливото откровение за художника, смята Майсторов, чиито портрети и автопортрети може да се разгледат до 30 октомври на ул. \"Цар Самуил\" 49. ", "date": "2019.10.18", "title": "20 портрета от Николай Майсторов "}
{"url": "https://duma.bg/radu-mihaylyanu-sbogom-shanhay-e-spetsifichna-i-universalna-tvorba-n201741", "text": "- Като на всеки един фестивал, очакванията са да откриеш нови, прекрасни филми, но също така и да откриеш прекрасни хора - не само сред членовете на журито, но също така организаторите и публиката в страната. Така че това е едно приключение както в личностен план, така и от гледна точка на киното. - Да, идвал съм много пъти. Първия път, когато дойдох, бях на 10 години. Със семейството ми пътувахме из цялата страна с кола. После съм идвал на фестивалите в София с моите филми и дори в един момент сме записвали музиката към тях тук, с български оркестър. - Един мой приятел, който е продуцент, ми даде книгата и ми каза да я прочета, като идеята беше това да се превърне в един изключителен сериал. Аз се влюбих в книгата и в сюжета й. Вътре имаше всички елементи, всички съставни части, които аз обичам и които обичам да разказвам в киното. Имаше я историята с главно \"И\", имаше и други истории, и историята с малко \"и\" на различните персонажи. В контекста на войната в Шанхай, която е абсурдна и трагикомична в наше време. Нека уточним, че това е история, която е напълно непозната по света. - С оригиналността на самия сюжет, със силата на историческия контекст и на персонажите, с промяната, еволюцията, която наблюдаваме от 1938 до 1945 г, особено в главните герои. Както и с това, че всичко беше много специфично, но и много универсално. - Очевидно е, че във всички мои филми има една родственост, една връзка, която има между мен и филмите ми. Дори да не е осъзнато, да не е нарочно, то съществува. Но това, което установявам, е, че всъщност много често говоря за емиграцията, за трагикомедията, за идентичността, за диктатурата, за всичко, което аз самият съм преживял. - Всъщност това е една серия от осем  епизода, всеки по 52 минути. Сериал, който е за телевизията и се случва в партньорство с няколко телевизии от Германия, Италия, Китай, Франция и Израел. Надяваме се да го заснемем другата година, ще бъде на английски език, а снимките ще бъдат основно в Китай. - Ако другата година го заснемем, след 2 години, значи през 2021 г. - Това, което искам да кажа като коментар за съвремието, в което ние живеем в момента, е, че винаги са съществували моменти на трагедии в човешката история, когато човекът е бил принуден да бъде в изгнание някъде другаде и се е опитал да оцелее. Надявам се, че ние можем днес да погледнем с други очи на тези, които идват при нас отвън, така че да не ги съдим като същества, които са срещу нас, които са в опозиция, а по-скоро да можем да се идентифицираме с тях. - За съжаление смятам, че има прилики с всичко това, което се е случило през 30-те години. И за съжаление в нашето време, което е на дигитализацията, има едно връщане, едно изплуване отново на тези уклони. Така че една от ролите на твореца е да разчлени, да анализира и да може да отдели елементите, за да разбере каква е механиката зад този феномен и да успее чрез спомените, чрез паметта да напомни и да предупреди - не забравяйте какво се е случило, защото то може да се върне и ще бъде срещу вас. Защото накрая самата трагедия е повсеместна и е глобална. - Това е сложно. Въпреки че не обичам да ги сравнявам, това са моите деца, те са над всичко. И като мои деца не мога да предпочета един пред друг, те всички са различни. Разбира се, имам разбирането и усещането за вкуса на зрителите, но това, което те предпочитат, не съм аз. - За да не използваме клишетата, нека да кажем, че има много американски творци, които създават изключително качествено кино, което обаче все по-трудно съществува. Голямата разлика е, че европейското кино е кино на творците. Гледната точка на филмите е към света, към обществото и към човешкото същество. Това е гледната точка на един човек: на твореца, неговото виждане, в Европа все още уважаваме това. Ако го кажем по-общо, в Америка това, което обикновено ръководи избора на режисьора, всъщност са парите, така че е много различно. - Да, може да се каже, че малко го познавам. Основно по-старите творци, но също така и по-младите. Примерът, който винаги давам, е един филм - \"Слава\" на Кристина Грозева и Петър Вълчанов, който преди две години, когато бях председател на журито на фестивала \"Лезак\" във Франция, спечели голямата награда. Това е наистина моят любим български филм, намирам го за феноменален. - Нямам една мисъл, която обичам. Но обичам мисълта за това да си жив. Това е нещо много комплексно, много широко, но е смисълът на живота като цяло.", "date": "2019.10.18", "title": "   Раду Михайляну: \"Сбогом, Шанхай\" е специфична и универсална творба"}
{"url": "https://duma.bg/nezabravimi-ruski-i-balgarski-pesni-stopliha-sartsata-n201743", "text": "Киносалонът на ул. \"Позитано\"20 посрещна на 12 и 13 октомври участниците в Двадесетия фестивал на патриотичната и антифашистката песен \"Сребърни чучулиги\" и Седемнадесетия фестивал на руската песен \"Альоша\", а ентусиазираната публика припяваше любимите български и руски песни и бурно аплодираше всяко изпълнение на самородните таланти.  Фестивалите откри г-н Любомир Коларов председател на Софийското сдружение на приятелите на Русия \"Александър Невски\", член на Общонационалния организационен комитет и изпълнителен директор на Българска свободна телевизия. Той връчи награда по повод 20-годишнината на \"Сребърни чучулиги\" на Симеон Игнатов, един от основателите на фестивала. Вяра Емилова, секретар на НС на БСП, поздрави участниците от името на г-жа Корнелия Нинова, председател на НС на БСП, председател на ПГ \"БСП за България\". Висока оценка за фестивалите даде в приветственото си слово и Калоян Паргов, председател на ГС на БСП. От името на Н.Пр. Анатолий Макаров, извънреден и пълномощен посланик на Русия, приветствие прочете Алексей Новосьолов, съветник по културните въпроси в посолството на Руската федерация, в което се изтъква, че подобни музикални форуми нагледно свидетелстват за тесните исторически, културни и духовни връзки между нашите народи. Поздрав прозвуча и от Олга Широкова, и.д. ръководител на представителството на Россътрудничество в България и директор на Руския културно-информационен център. Освен като изява на несъмнени таланти, фестивалите се утвърдиха и като проява на обич към красотите на Отечеството и към героичната история на народа ни; със своя слънчев хуманизъм и преклонение пред подвига на руските воини освободители, се казва в приветствието от името на Боян Ангелов, председател на Съюза на българските писатели, прочетено от поета Петър Андасаров. Официални гости бяха също така Н. Пр. Каридад Ямира Куето Милиан, извънреден и пълномощен посланик на Република Куба, и Константин Воробьов, втори секретар в посолството на Република Казахстан. На тържественото откриване присъстваха представители на обществени организации, на военно-патриотични съюзи, ярки творци: доц. д-р Иван Сечанов - председател на Съюза на ветераните от войните на България, Игор Завялов председател на Съюза на ветераните от Великата отечествена война към Съюза на руските съотечественици в България, Снежана Тодорова, председател на Координационния съвет \"България - Русия\" и председател на СБЖ, проф. Орлин Загоров - почетен гост на фестивалите, Боряна Илиева, Владимир Чучуев, Борис Цветков и други. Музикален поздрав към участниците отправи бардът Милен Тотев, член на БАС и СОСЗР, а поетът и публицист Лозан Такев изпълни специално написано за случая стихотворение. Със своето изпълнение взриви публиката и актрисата и певица Грета Ганчева. В двата фестивала се представиха творчески състави и индивидуални изпълнители от София, Пловдив, Бургас, Русе, Сливен, Ямбол, Стара Загора, Кърджали, Горна Оряховица,  Попово, Лом,  Севлиево, Червен бряг, Белово, Черноморец, Перник и др.  Авторитетно жури в състав маестро академик Виолета Ковачева, проф. Стоян Ангелов, Лозан Такев, Милен Тотев, Вили Икономов, Красимира Джартазанова удостоиха със званието Лауреат на фестивалите: Хор \"Планинарска песен\" - София, ВГ \"Пятница 13\" - Ямбол, ВФ \"Орфей\" - Пловдив, Фолклорна група от НЧ \"Александър Стойков\" - с. Студена, Смесен хор при ПК \"Филип Тотю Войвода\" - Горна Оряховица, Мъжка ВГ \"Маяк\" - Бургас, Трио \"ЬI\" - София, ВГ \"Дунавски полъх\" - Русе, Мадлен Джевизов -  Сливен, Борислав Недев - Стара Загора, Красимир Кунчев - Червен бряг, Виолета Петкова - София, Никола Радиков - Кърджали, Райчо Митев - София, Жорж Йорданов - София, Георги Чолаков - Пловдив. С участието на победителите ще бъде организиран галаконцерт в края на ноември.  Фестивалите са с дългогодишна традиция и през изминалите години в тях участваха повече от 10 000 изпълнители - хорови  състави, певчески групи, индивидуални изпълнители от всички краища на България. Съпредседатели на Общонационалния организационен комитет на фестивалите са Станка Шопова, председател на фондация \"Устойчиво развитие за България\", и Симеон Игнатов, председател на Българския антифашистки съюз.", "date": "2019.10.18", "title": "Незабравими руски и български песни стоплиха сърцата "}
{"url": "https://duma.bg/nepravilniyat-nobelist-n201744", "text": "Австрийският писател Петер Хандке е тазгодишният носител на Нобеловата награда за литература. Неговият избор обаче предизвика противоречиви мнения. Причината не е творчеството му, което също понякога е било скандално (например известната му пиеса \"Обругаване на публиката\"), а обществено-политическата му позиция в защита на сръбския народ по време на войната в Югославия през 90-те години. А така също и онази реч на гроба на Милошевич.  Хандке бе сред най-талантливите и почитани австрийски писатели в следвоенния период наред с Томас Бернхард и Елфриде Йелинек. За някои се превърна в черната овца, обаче когато написа книгата \"Пътуване до реките: Справедливост за Сърбия\", в която той описва Сърбия като истинската жертва на конфликта. Днес обаче в Западния свят, а и у нас, такова мнение граничи с ерес.  Макар че разпадането на Югославия и последвалият конфликт бяха предизвикани не и без активната \"помощ\" на САЩ и Западния свят, чиято основна цел и днес продължава да бъде силно влияние на Балканския полуостров.    \"Братя българи, защо ни предадохте?\", ме питаха сърбите по улиците на бомбардирания през 1999 г. Белград.  А Любиша Самарджич, известен сръбски режисьор, при едно от посещенията си в България сподели, че е загубил сина си от левкемия, провокирана от ужасите и стреса по време на бомбардировките над югославската столица. И колко още сърби загубиха живота си от натовските ракети и бомби с обеднен уран. И продължават да умират от последствията на тези бомби, за които Сърбия се оказа опитен полигон.  Когато се броят жертвите от едната страна, трябва да се погледне и от другата страна.   Срещу Нобеловия лауреат се обяви и Михаил Неделчев, който все пак не отрече качествата му като писател, но смята, че речта му на гроба на Милошевич го е компрометирала. Той го определи като творец от \"левичарския музей\".  Значи достойни за която и да е награда са само хора, които днес следват \"правилния път\", подкрепят политическото статукво и го пропагандират. Които имат \"правилно\" мислене, съобразено с политическата конюнктура.  Позицията на Петер Хандке прави ли го по-недобър писател?  Добре е, че повечето писатели са свободолюбиви личности. И много от тях са с леви убеждения.  Прочетох, че самият Петер Хандке в интервю за австрийската телевизия е отговорил на нападките. \"Застанал съм на входа на двора си и там има 50 журналисти - всички те ме питат същите неща като вас и от нито един човек, който дойде при мен, не чувам да е прочел която и да е от творбите ми или пък да знае какво съм написал\".", "date": "2019.10.18", "title": "\"Неправилният\" нобелист"}
{"url": "https://duma.bg/pardon-n201719", "text": "ЛАФ НА БРОЯ ИЗБОРИ 2019 Не хвърляй камък, ако си грешен! Хвърляй кал! КОЛЕЛОТО ЗА ЛЕТИЩЕТО -Искам жена, която да не ми къса нервите, да не е ревнива, да не е капризна и да не мрънка за пари! -Брато, ще трябва сам да я надуваш! ДОКТОР СПАС И НЕГОВИТЕ ПАЦИЕНТИ Влиза един в кръчмата и извиква: - Който се страхува от жена си, да стане! Всички станали, само един седи и си пие. - Ти що седиш, бе ? - пита го оня. - Само като ми я спомена и ми се подкосиха краката... Рубрика: ДЖЕЗВЕ Криво-ляво той се събуди, но не можеше да откъсне поглед от нощното шкафче, на което лежаха: нокти, мигли, перука, чене... Плачеше и се молеше: - Господи, спаси ме от това, което сега ще излезе от банята! ПРЕДИЗБОРНО ПРЕДУПРЕЖДЕНИЕ За да не влизате във заблуждение: на първи тур или на балотаж, искате ли кмет-апаш и кметица-лисица -  ИЗБОРЪТ Е ВАШ! ФОЛКБИТАК Изповед на един таксиджия: -Като бях малък - карах кола с педали. Сега карам педали с кола! ЕПИГРАМАДА Развитие По кариерната стълба  бързо се изкачва, знае тя кога и как да се разкрачва… ПЪРВА ЧАСТНА, ВТОРА ГЛУХА -Защо закъсняхте за работа? -А вие защо бавите заплатите? -Е, нали  все пак ви плащаме… -Е, и ние все пак дойдохме…", "date": "2019.10.18", "title": "ПАРДОН"}
{"url": "https://duma.bg/gledayte-n201679", "text": "по Диема спорт 17.30 Витоша Б - Черно море 20.00 Дунав - Етър по Ринг 21.45 Ница - ПСЖ по Евроспорт 2 21.20 Айнтрахт - Байер Л по Диема спорт 2 21.45 Кардиф - Шефилд У 18.30 Нефтохимик - ЦСКА по БНТ 3 11.00 Турнир в Стокхолм (мъже) 18.55 Левски ЛУКойл - Ямбол по Евроспорт 1 13.45 и 20.45 Открито първенство на Англия Утре по Диема спорт 17.30 Ботев Пд - Лудогорец 20.00 Левски - Арда по Диема спорт 2 14.30 Евертън - Уест Хем 17.00 Челси - Нюкасъл 19.30 Кристъл Палас - Ман Сити по Евроспорт 2 16.20 Вердер - Херта 19.25 Борусия Д - Борусия М по Макс спорт 3 16.00 Лацио - Аталанта 19.00 Наполи - Верона 21.45 Ювентус - Болоня по Макс спорт 4 14.00 Ейбар - Барселона 17.00 Атлетико М - Валенсия 22.00 Майорка - Реал М по БНТ 3 14.00 и 16.15 Турнир в Стокхолм (мъже) по Евроспорт 1 14.45 и 20.45 Открито първенство на Англия В неделя по Диема спорт 15.00 Септември - Локо Сф 17.45 Локо Пд - ЦСКА-Сф по Диема спорт 2 18.30 Ман Юнайтед - Ливърпул по Макс спорт 3 13.30 Сасуоло - Интер 16.00 Сампдория - Рома 19.00 Парма - Дженоа 21.45 Милан - Лече по Макс спорт 4 22.00 Севиля - Леванте по БНТ 3 14.00 Турнир в Стокхолм (мъже, финал) по Евроспорт 1 Лека атлетика 10.30 Маратон на Амстердам 14.45 и 20.45 Открито първенство на Англия по Евроспорт 2 22.05 Международна лига в Далас по Макс спорт 1 Мотоциклетизъм 8.25 Гран при на Япония", "date": "2019.10.18", "title": "Гледайте"}
