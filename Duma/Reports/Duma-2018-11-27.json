{"url": "https://duma.bg/premiera-na-opera-v-tretyakovskata-galeriya-n180129", "text": "35-годишният руски композитор Иля Демуцки е автор на музиката към операта \"За Черния квадрат\" - музика за най-обикновената и най-загадъчната картина на ХХ век на Казимир Малевич, създадена през 1915 г. За подготовката на операта за световната премиера, която е днес, 27 ноември, разказаха продуцентът Виталий Виленски, авторът на музиката Иля Демуцки и генералният директор на Третяковската галерия Зелфира Трегубова. Продуцентът съобщи, че режисьорът е пожелал да остане неизвестен до премиерата на операта, когато ще се появи пред публиката. Солото на пиано ще изпълняват Катя Сканави и Владимир Иванов Ракиевски. Партиите ще пеят 10 млади и талантливи певци от различни театри. Ще участва и хор \"Intrada\" с ръководителка Екатерина Антонова. Операта се изпълнява на английски с титри на руски език. Главният гост на премиерата ще бъде първият вариант на знаменитата картина на Казимир Малевич - 1915 г., която ще бъде пренесена специално в най-голямата зала на Нова Третяковка - номер 16, която разполага с подходяща акустика. Премиерният цикъл ще продължи до 30 ноември. След това операта \"За Черния квадрат\" заминава на гастроли. Генералният директор на Третяковската галерия Зелфира Трегубова каза, че оригиналният \"Черен квадрат\" се експонира само в залата на Третяковската галерия, вторият \"Черен квадрат\" - авторска версия от 1929 г., е включен в изложбата \"Руският път. От Дионисий до Малевич\", която бе открита на 19 ноември във Ватикана. Композиторът Иля Демуцки е автор на повече от 150 музикални произведения, които звучат по първите сцени в Русия, Европа, Америка, Австралия. В Болшой театър може да се видят балетите \"Герой на нашето време\" и \"Нуреев\", чийто автор на музиката е той.", "date": "2018.11.27", "title": "Премиера на опера в Третяковската галерия"}
{"url": "https://duma.bg/dzheysan-steytam-e-bil-izpolzvan-za-boksova-krusha-n180121", "text": "Като малък използвали Джейсън Стейтъм за боксова круша. Неговият баща е бил боксьор и гимнастик и научил на бойни изкуства брат му, който се упражнявал върху бъдещата холивудска звезда. Актьорът изпълнява сам почти всички каскади като бой, опасно шофиране, плуване. Джейсън е вторият син в семейството на певец и шивачка. По-късно се премества в Грейт Ярмът, графство Норфолк, и тръгва по стъпките на родителите си, овладявайки изкуството на уличния театър. Играе футбол в местната гимназия, но истинската му страст е гмуркането. В продължение на 12 години Джейсън е в английския национален отбор по скокове във вода, а през 1992 г. завършва на 12-о място на световното първенство. По време на тренировки в спортния център \"Кристъл палас\" е забелязан от търсач на таланти. Скоро след това става модел на модния гигант French Connection, известен още и като fcuk. Собственикът, който е и продуцент на \"Две димящи дула\", го представя на режисьора на филма Гай Ричи, търсещ човек за ролята на уличен търговец. Научавайки с какво Стейтъм си е изкарвал прехраната, го харесва за образа на Бейкън. Следват още близо 50 роли в киното, които носят  на актьора световна слава. Панорама с филми на Стейтъм започва по bTV Cinema днес, 27 ноември, в 21,00 ч., с \"Гаднярът\". Трите части на \"Транспортер\" ще се излъчват от сряда до петък. През двата дни от уикенда зрители ще гледат драмата \"Отбранителна линия\" и третата част на екшън трилъра \"Непобедимите\".", "date": "2018.11.27", "title": " Джейсън Стейтъм е бил използван за боксова круша"}
{"url": "https://duma.bg/nehraneneto-vodi-do-napalnyavane-n180122", "text": "\"Качването на килограми не става от преяждане, а от нехранене\", разкри диетологът д-р Огнян Симеонов във връзка със здравословния начин на живот през зимния сезон. \"Един път хранене на ден или не ядем цял ден, а вечер преяждаме. Това го правят повечето хора с оправдание, че са твърде заети. Съветвам ги буквално да преяждат, но да го правят по правилния начин. В едно ястие да има витамини, въглехидрати и мазнини\", посочи експертът в интервю за агенция \"Фокус\". Според д-р Симеонов няма особено значение дали ще набавяме въглехидратите от плодове и зеленчуци или протеина от месото. \"Мазнините да идват от ядки, зехтин или маслини, но за предпочитане е да не купуваме черни, защото те са оцветени. По този начин човек може да се чувства преял, но няма да качва килограми. Тези, които са пълни, ще могат да отслабват\", изтъкна още специалистът. По думите му важното е храната, която приемаме, да бъде разнообразна. \"Хората трябва да се научат да преяждат културно, възпитано и по правилния начин. Когато се прави по неправилния, се почва с проблемите и качването на излишни телесни мазнини и килограми\", изтъкна д-р Симеонов. \"Аз винаги съм казвал, че петкратното хранене е най-подходящо за всички хора въобще. Това е режим, който включва стабилни закуска, обяд и вечеря и две леки закуски - едната е между обяда и вечерята, а другата - непосредствено преди сън. Но говорим за леко хранене, за да може човек, докато спи, да гори излишни телесни мазнини, ако има такива или да спи спокойно през нощта. Това е единственото нещо, което съветвам над 20 години. Доста успешно хората отслабват по този начин, а тези, които не искат да отслабват, се чувстват изключително добре\", обясни още д-р Симеонов.", "date": "2018.11.27", "title": "Нехраненето води до напълняване"}
{"url": "https://duma.bg/pochina-bernardo-bertoluchi-n180125", "text": "Една от легендите на световното кино - Бернардо Бертолучи, почина в Рим на 78 години вследствие онкологично заболяване. Роденият на 16 март 1940 г. в Парма режисьор е автор на шедьоврите \"Последно танго в Париж\", \"Открадната красота\", \"Последният император\", \"Малкият Буда\",  \"Мечтатели\" и др. Носител е на престижните отличия \"Бодил\", \"Златна палма\", \"БАФТА\", по две Европейски филмови награди, \"Златен глобус\" и \"Оскар\". Има звезда в холивудската Алея на славата. ", "date": "2018.11.27", "title": "Почина Бернардо Бертолучи"}
{"url": "https://duma.bg/vseki-balgarin-zasluzhava-siguren-i-dostoen-zhivot-n180136", "text": "Проектът \"Визия за България\" бе предмет на оживена дискусия на районната конференция на БСП-Красна поляна. В приетото на нея Становище се подчертава необходимостта на подобен документ. Подчертано бе наличието на множество положителни и навременни идеи свързани с: формирането и развитието на дигиталната икономика и живот в дигиталното общество, идеите за раздвижване на българския капитал, подобряване на бизнес средата; новите идеи за социална политика и излизането от демографската катастрофа, реформиране на здравеопазването, образованието, вътрешната сигурност и обществени ред и др.   1) По-пълно съответствие със принципите, на които се основава социалистическата партия: свобода, равенство, справедливост, солидарност и демокрация;  2) Отпадане на нови предложения и отказ от неолиберални идеи и практики като: насърчаване на по-дългото оставане на пазара на труда на хората в пенсионна възраст; поемане от държавата на осигурителните вноски (вместо бизнеса) при наемането на работа на родители с малки деца; въвеждане на преференциално ниски или нулеви ставки на данък печалба за икономическите дейности, които са приоритет; махането на тавана на пенсиите; делегираните бюджети в образованието.  3) Реализацията на идеите във Визията да води до постигане на средното европейско равнище в социалната и финансово-бюджетната политика за период до 2025 г.  На първо място - за решаване на главния проблем на българското общество, свързан с огромната бедност, ниските доходи и жизнено равнище и като следствие от тях - голяма емиграция, намалена раждаемост и демографска катастрофа. Главното внимание бе насочено към социалната политика. Предлага се по-решително повишаване минималната работна заплата до 65% от средната работна заплата, което ще позволи да се повишат заплатите на шивачки, горски работници, медицински сестри, акушерки, библиотекари и др., но и ще доведе до увеличаване на заплатите във всички сектори, ще принуди бизнеса да внедрява по-производителни технологии. На второ място за излизането от демографската катастрофа са предложенията за: значимо повишаване на доходите и равнището на живот в България; провеждането на политика, включваща решаването на социалните проблеми на децата, младежите и младите семейства.  1) Здравни грижи за децата и майките, връщане на лекарите в училище, създаване на държавни модерни детски болници, възстановяване на женските и детските консултации; модернизиране на материалната база и апаратурата за родилна помощ.  2) Повишаване на качеството на образованието чрез: нов закон за образованието, едносменно целодневно обучение до четвърти клас; безплатна закуска и обяд всеки ден на редовно посещаващите училище до 4 клас; намаляване броя на децата в паралелките в селските райони и малките градове; съвременно техническо преоборудване на учебния процес и масово въвеждане на ИКТ.  3) Значително увеличаване на детските надбавки за второ и трето дете на младите семейства, когато и двамата родители или поне единият е с висше образование; безплатно семейно общежитие за студентките-майки (редовно обучение) с деца до 5 г.; създаване на Национален фонд за строителство и поддържане на жилища за млади семейства с две и три деца; отпускане на нисколихвени, а при трето дете и безлихвени кредити на млади семейства за жилище.  4) Мерки за прекратяване на ранното (под 18 г.) встъпване в брак и \"раждане от деца на деца\".          На трето място са предложенията за промяна в пенсионната система на основата на принципите солидарност, справедливост и равенство като: преодоляване неравенството между работещите и неработещите пенсионери; работещите в армия, полиция и държавните служители да плащат осигуровки, както това правят учители и лекари; повишаване на минималната пенсия за осигурителен стаж до равнището на 30% от средната работна заплата; на основата на принципа за солидарност максималният праг на осигуряването да се определя като 10 пъти размера на средната заплата, а максималната пенсия да е до равнището на средната работна заплата за предходната година.   На четвърто място са идеите за осигуряване на достъпна, своевременна и качествена медицинска помощ и медицински грижа за всеки. В доболничната помощ: да се преоцени положението на личните лекари и прекрати използването им като администратори; да се възстанови статута на бившите поликлиники; да има пряк достъп до лекари-специалисти (без направления); електронни рецепти за лекарствата за хронично болните; премахване на здравните книжки; увеличаване капацитета, качеството и бързината на спешната медицинска помощ. Премахването на спекулата и корупцията в търговията с лекарства и лекарствени средства, като се създаде държавна търговска организация за внос и износ за лекарства и мрежа от държавни аптеки, централизирано снабдяване с лекарства на държавните и общински болници, еднакви цени във всички държавни аптеки, осигуряване на денонощни аптеки в градовете с над 6000 души. При болничната помощ да има пълно разграничение между държавните (и общинските) и частните болници, клиники и здравни центрове, премахване на плащането за избор на лекуващ лекар. В частните болници лечението изцяло да е за сметка за желаещите или чрез въвеждане на втора допълнителна и по желание здравна вноска. Поддържано бе прякото финансиране от МНЗ (без здравна каса), прекратяване на доплащането от пациентите за лечение и поетапното му намаляването от 55% до ок. 30% (ср. за ЕС), както и премахне на ДДС за медицинските импланти и консумативи, по-малък дял на доплащане от хронично болните на изписваните им лекарства.  На пето място бяха поставени идеите в сферата на образованието, културата и науката. В средното образование основен акцент се поставя върху повишаване на достъпа и равенството в обучението и за културата на децата и младите хора, намаляване на огромното неравенство във възможностите за обучение и за култура между децата на: богати и на бедни родители; от т.нар. елитни училища и обикновените училища. В учебното съдържание приоритетни да са дейностите за развитието на: паметта, мисълта; адаптивност към променящия се живот;  Да се осигурят условия и предпоставки за намаляване на детската агресия. В малките селища и в кварталите, в училищата с деца от бедни семейства и с небългарски майчин език, класовете да са от по 10-12 деца. Повишаване на свободата и творчеството на учителите, решително съкращаване на документацията, водена от тях.  За висшето образование акцентите да са: осигуряване на връзка в обучението между училище и университет; финансиране според потребностите на обучението; повишаване на равнището на знания и умения; безплатно обучение по педагогическите специалности за учители при условие за 7-8 години работа в България, както и за обучението на медицински сестри, лаборанти и рехабилитатори; увеличаване размера и броя на стипендиите за отличен успех; дигитализацията на учебния процес и значимо увеличение на заплатите на преподавателите.   Главното за науката да бъде ново качество и ново равнище на развитие на фундаменталните и научно-приложните изследвания, осигуряващи съвременно технологично развитие на България, връзката наука-бизнес в приоритетните за икономиката направления, поетапно значимо увеличаване на средствата за БАН и СА, решително повишаване на възнагражденията на докторанти и научни сътрудници.  На шесто място бяха поставени предложенията за съществените промени в икономиката и финансите на държавата като основа за решаване на главните социални и демографски проблеми. Предлагат се мерки за приравняване на условията за функциониране на   1) Увеличаване дела на държавната собственост в произведения БВП от под 9% до средното 30 и 40% в ЕС, което ще позволи вливане в държавния бюджет не 10%, а 75% от печалбата на фирмите. 2) Повишаване на ставката на корпоративните данъци от 10% до средното равнище на ЕС на две стъпки: първа на 15%, колкото сега е за ЕТ в България и колкото е в Латвия и Литва и втора - 19-21%, както е в Унгария, Полша и Чехия (19%), Естония (21%), с което ще се намали износът на национален доход и ще се подобри социалната политика. Не е справедливо бизнесът у нас да плаща най-ниския корпоративен данък в Европа и в същото време да плащат най-ниските работни заплати.      3) Засилване солидарността и намаляване на неравенството в страната чрез: промяна в облагането на физическите лица чрез необлагаем миниум на доходите на равнището на минималната работна заплата, а максималните ставки да нарастват стръмно и достигнат 30%. Въвеждане на данък богатство (25-30% ДДС за някои луксозни стоки) и повишен годишен данък за дворци, яхти, самолети и др..  4) Непримирима борба: със спекулата в цените на лекарствата, хранителните продукти; намаляване на сивата икономика от 33% на ок. 11% (средното за ЕС), както и на контрабандата, корупцията и измамите с ДДС и криенето на данъци чрез промени в законите, Наказателния кодекс и засилване на контрола. 5) Въвеждане на мораториум върху приватизацията и концесиите на държавна и общинска собственост, природни ресурси и инфраструктурни обекти.  6) Постигане на икономически растеж от 8-9% чрез по-висока производителност на труда, нови технологии и техника, по-високо качеството на труда, дигитализация, по-рационално използване на българските суровини; развитие на кооперативното движение (нов закон); защита на българското производство; засилен митнически, санитарен и др. контрол по границите. 7) Главното за земеделската политика е производство на повече и по-качествена селскостопанска продукция и храни, възобновяване отглеждането на традиционни за България култури, особено на екологично чисти плодове и зеленчуци чрез държавно стимулиране за качествена продукция и засилен контрол; по-високи държавни стандарти за земеделска продукция и храни, контрол за спазването им.  8) Промяна в изготвянето на бюджета на страната. Прекратяване на заниженото планиране на приходите и раздаване в края на годината средства, по партийно или лично авторитарно решение на \"свои\" фирми, \"свои\" общини и свързани политически и икономически лица. В разходите дяловете от БВП да са за: образование и наука  6.0%, култура (1.5-2.0%); здравеопазване (5%), отбрана и сигурност (4.5%). Шесто. Решителна промяна във функционирането на държавната власт и институциите 1) Премахване на обвързаността на държавни органи и отделни служители със сенчестия бизнес, политическата обвързаност на служителите със партийни структури и лобизъм;  2) Активна защита на националните интереси пред структурите и органите на ЕС,  международните организации и в двустранните връзки с отделните държави, недопускане на предаване на национални интереси под мотото за \"евроатлантическата солидарност\";  3) Оптимизиране на администрацията, съкращаване на раздутия щат, премахване на дублиранията чрез  съкращаване на отделни звена и поделения на министерства, централни ведомства; електронизация;  4) Засилване на правата и активността на държавните контролни органи и органите на сигурността, осигуряване на действена защита на живота, здравето, труда, дома.  5) Прекратяване на практиката на \"раздаване\" на обществени поръчки на фирми, свързани с политическите партии, забрана за участие в търговете на офшорни и нови фирми.  6) Осигуряване на по-високи и справедливи трудови възнаграждения и по-добри условия на труд на служителите на полицията, охраната на затворите и съдебните експерти, както и прекратяване на нерегламентираните връзки на служители на МВР с наркопласьори, крадци на автомобили и др. Преатестация на всички дознатели, следователи и прокурори.  7) Повишаване на качеството на законодателната дейност на Народното събрание, на подзаконовите нормативни актове на Министерския съвет и министерствата. Преструктуриране на звената и щата на съдебната система с цел: намаляване различията и натоварването на работещите в нея; повишаване на качеството и независимостта в работата на следствието, прокуратурата и съда.  8) Осигуряване на по-голяма равномерност в развитието на регионите, на областите и общините, селищата, както и свързаността на националната територия чрез държавни инвестиции в инфраструктура. По-голяма самостоятелност на общините чрез повишаване дела на средствата от бюджета за общините от 5-6% от БВП до 10-12% и премахване или намаляване на редица такси. \"Визия за България\" следва да промени своето съдържание и структура, като се направи много по-ясна, по-структурирана и значително по-кратка, с разбираем за обществеността език, с еднотипен стил на изложение. Във Визията следва ясно да личи към какво БСП се стреми. В края на документа следва кратко и ясно да се формулира каква България може да има след реализиране на Визията.", "date": "2018.11.27", "title": "Всеки българин заслужава сигурен и достоен живот"}
{"url": "https://duma.bg/mediite-v-gartsiya-spryaha-rabota-n180168", "text": "Медиите в Гърция спряха да предават новинарски емисии. Журналистите излязоха на 24-часова стачка с искане за по-добро заплащане в сектора и за премахване на практиката в медиите да се работи на временни трудови договори. През целия ден в Гърция няма да се излъчват новинарски емисии, уточнява БНР. Протестът се организира от Съюза на работещите в медиите. Искаме достойно заплащане и достоен живот, пише в декларацията на синдиката. Много журналисти останаха без работа, след като кризата доведе до закриване на част от медиите. Днес протестират и служителите в обществените медии в Гърция. Те настояват за увеличаване на екипа от журналисти, така че да се повиши качеството на информацията към гражданите. Припомняме, за утре, 28 ноември, е насрочена национална стачка в южната ни съседка. Журналистите обаче ще протестират само днес, така че утре да отразят националното недоволство. Още от тази нощ движението на фериботи ще бъде спряно. В страната няма да се придвижват и влакове, няма да работи и градския транспорт.", "date": "2018.11.27", "title": "Медиите в Гърция спряха работа"}
{"url": "https://duma.bg/ukrainski-moryatsi-priznaha-za-provokatsiyata-n180167", "text": "Украинските кораби умишлено са навлезли в руски териториални води и не са се подчинили на руската брегова охрана. Защото са действали по заповед на своето командване. Това признават украински моряци, част от екипажа на корабите, които влязоха в сблъсък с руски таран в Керченския проток. Руската Федерална служба за сигурност разпространи видео, в което украинските моряци признават за случилото се. Думите им потвърждават позицията на Москва, че инцидентът в Азовско море е провокация от страна на украинските власти. На един от клиповете капитан 3-и ранг Владимир Лесовой заявява, че съзнателно е предприел провокационни действия срещу руската гранична охрана, въпреки получените предупреждения. На друг клип е старши-лейтенант Андрей Драч от украинското военно контраразузнаване също твърди, че руската страна е предупредила екипажите на двата катера и влекача, преди да открие стрелба, а също така, че е действал по заповед. И двамата мъже на клиповете, както и третият - матрос Сергей Цибизов, заявяват, че са нарушили руските граници.", "date": "2018.11.27", "title": "Украински моряци признаха за провокацията"}
{"url": "https://duma.bg/izgubenoto-pokolenie-se-varna-s-otlichie-ot-moskva-n180128", "text": "Със специална Грамота за интегриране на сложните теми на модерността в пиесата \"Изгубеното поколение\", в постановката на д-р Сава Драгунчев, се завърнаха абсолвентите на проф. Иван Добчев след великолепното си представяне на 38-ото издание на Международния студентски фестивал (категория за кино и театър) ВГИК в Москва. Младите актьори имаха възможност да се срещнат със свои колеги от 40 киноучилища от целия свят. Класът на проф. Иван Добчев, в съревнование с трупи от Русия, Гърция, Китай, Сърбия и др., представи \"Изгубеното поколение\" по пиесата на Роберт Патрик \"Децата на Кенеди\".", "date": "2018.11.27", "title": "\"Изгубеното поколение\" се върна с отличие от Москва"}
{"url": "https://duma.bg/vecher-s-aforizmi-muzika-i-kotki-v-peroto-n180126", "text": "Новата книга на Венцеслав Константинов \"Котката на Сократ\" (изд. \"Колибри\") ще бъде представена днес, 27 ноември, от 19 ч. в литературния клуб \"Перото\" в НДК. Тя предлага на любознателния читател 1000 духовни предизвикателства от майстора на афоризма и мъдролюбието Венцеслав Константинов. В тази книга, изтръгната от подмолите на мисълта, ще намерим избистрени отговори... и някои неразрешими въпроси. Изданието ще бъде представено от Михаил Неделчев.", "date": "2018.11.27", "title": "Вечер с афоризми, музика и... котки в \"Перото\""}
{"url": "https://duma.bg/zhenskite-personazhi-na-verdi-ozhivyavat-v-kontsert-n180127", "text": "Вокално пътешествие с женските персонажи из оперите \"Трубадур\", \"Травиата\", \"Бал с маски\", \"Дон Карлос\", \"Аида\", \"Силата на съдбата\" от Джузепе Верди подготвят Розалина Касабова - сопран, Галина Апостолова - пиано, и актьорът Христо Чешмеджиев. Събитието е на 29 ноември от 19 ч. в балната зала на Националната галерия Двореца в София, пл. \"Княз Александър Първи\".", "date": "2018.11.27", "title": "Женските персонажи на Верди оживяват в концерт"}
{"url": "https://duma.bg/makedoniya-e-s-nay-mrasen-vazduh-v-evropa-n180109", "text": "Със замърсяване на въздуха над 10 пъти над препоръчаните нива Македония е страната с най-мръсен въздух в Европа, сочат данни от Европейската агенция за околна среда, съобщи Юронюз. Сериозният пътен трафик и използването на печки на дърва и изкопаеми горива за отопление причиняват опасно увеличение на замърсяването на въздуха, поради което все повече хора търсят медицинска помощ. Македонското правителство определи амбициозна цел за подобряване на качеството на въздуха с 50% през следващите две години.", "date": "2018.11.27", "title": " Македония е с най-мръсен въздух в Европа"}
{"url": "https://duma.bg/kiev-vavezhda-voenno-polozhenie-n180110", "text": "Кризата между Украйна и Русия след неделния инцидент в Керченския пролив ескалира, след като украинският президент поиска от парламента да се въведе военно положение, а Съветът за сигурност на ООН се събира извънредно.  След среднощно заседание в неделя срещу понеделник на Съвета за безопасност на Украйна Петро Порошенко поиска Върховната Рада да гласува още през вчерашния ден въвеждането на военно положение. Преди още гласуването въоръжените сили на страната бяха приведени в пълна бойна готовност. Изразявайки увереност, че искането му ще бъде одобрено, Порошенко изтъкна, че \"по никакъв начин това не означава, че Украйна ще извърши някакви нападателни действия\". \"Обръщам се към ръководството на Руската федерация с искането незабавно да бъдат освободени украинските военнослужещи, които в нарушение на международното право бяха грубо задържани и съдбата им е неизвестна\". Той настоя те заедно с корабите да бъдат предадени на Украйна.  \"Искам да подчертая, че имаме всички неопровержими доказателства, че тази агресия, тази атака срещу военните кораби на украинския флот, не е по грешка, не е инцидент, а преднамерено действие\", каза той в изявление. Гласуването бе насрочено за късния следобед и прогнозите бяха, че то ще бъде утвърдително. \"Мисля, че Порошенко е калкулирал своите възможности, преди да се впусне в тази авантюра, и с много голяма вероятност в Радата ще бъдат събрани 226 гласа, за да бъде утвърдено военното положение\", заяви украинският политолог Михаил Погребински, директор на Киевския център за политически изследвания и конфликтологи. Парламентът е 450-местен.  Погребински предположи, че Радата ще приеме онзи вариант на военно положение, който вече бе обявен от президента. \"Масова мобилизация и затваряне на границата няма да има. Това ще бъде \"лайт военно положение\", но този вариант решава задачата за отмяната или отлагането на изборите (президентски и парламентарни - бел. ред)\". По думите му изборите на 31 март догодина няма да се състоят заради военното положение. Пред руското посолство в Киев се събраха протестиращи, подпалена бе и кола на посолството, паркирана наблизо.  При инцидента в неделя руски кораби спряха три украински кораба, които плаваха от Одеса за град Мариупол в Азовско море, в което права имат както Русия, така и Украйна. Мариупол е близо конфликтния район между самопровъзгласената Донецка народна република (ДНР) и Киев. Досега 4-годишният конфликт е довел до смъртта на 10 000 души, включително много мирни граждани.   Според руската страна украинските кораби са влезли в руски териториални води преди Керченския пролив, без да са дали предварителна заявка, че искат да минат през пролива. Киев твърди, че е дал такава заявка. Отделно украинските кораби не се подчинили на руската брегова охрана и са предприели провокативни и опасни маневри, което според руската версия е наложително използването на сила. Руски войници трябваше да се качат на борда им и да ги претърсят.  Украйна твърди, че при последвалите действия шестима от войниците са били ранени, двама от които сериозно, но Москва съобщи, че само трима са претърпели наранявания без заплаха за живота им и са получили медицинско лечение. Междувременно Западът настоя за сдържаност. \"Очакваме Русия да възстанови свободата на преминаване през Керченския пролив и призоваваме всички да действат изключително сдържано, за да се премахне ескалацията на ситуацията веднага\", се казва в изявление на Европейския съюз. НАТО събира посланиците си на спешна среща и също настоя за \"ограничаване и намаляване на ескалацията\" и призова Русия \"да осигури безпрепятствен достъп до украинските пристанища в Азовско море в съответствие с международното право\". По-късно в понеделник Съветът за сигурност на ООН проведе извънредно заседание, за да обсъди ескалацията, предадоха медиите, позовавайки се на постоянния представител на САЩ в ООН Ники Хейли. Според дипломатически източници срещата бе поискана както от Русия, така и от Украйна.", "date": "2018.11.27", "title": "Киев въвежда военно положение"}
{"url": "https://duma.bg/i-slovakiya-ne-haresva-pakta-za-migratsiyata-n180095", "text": "Словакия потвърди, че няма да подпише Глобалния пакт на ООН за миграцията, подобно на редица други страни, между които Чехия и Полша. \"Като премиер отхвърлям текста на пакта за миграцията\", заяви премиерът социалдемократ Петер Пелегрини. Пактът, който се очаква да бъде подписан на среща на върха в Мароко на 10 и 11 декември, има за цел да регулира глобалната миграция, но редица страни заявиха, че няма да го подпишат.  Външният министър Мирослав Лайчак заплаши, че ще подаде оставка, ако правителството откаже да подпише пакта на ООН, защото той не би приел правителството да се поддаде на натиска. Пелегрини каза, че е уведомил Лайчак за решението си и изрази надежда, че външният министър ще го приеме въпреки личното си мнение.", "date": "2018.11.27", "title": "И Словакия не харесва Пакта за миграцията"}
{"url": "https://duma.bg/helikopter-padna-v-zhilishten-rayon-v-istanbul-n180096", "text": "Четирима войници загинаха, а друг е ранен при инцидент с военен хеликоптер в Турция, съобщи в. \"Дейли сабах\". Хеликоптерът е паднал в жилищен квартал на Истанбул. Инцидентът е станал на улица между апартаменти в жилищен район. Преди да падне на улицата, хеликоптерът се е ударил в покрив.  Медии информират, че хеликоптер \"Сикорски\" е катастрофирал заради технически проблем, преди да кацне. Властите обявиха, че хеликоптерът е провеждал тренировъчен полет.", "date": "2018.11.27", "title": "Хеликоптер падна в жилищен район в Истанбул"}
{"url": "https://duma.bg/meksiko-goni-500-migranti-n180098", "text": "Мексиканските власти депортират нелегалните имигранти, които в неделя се опитаха да проникнат в Съединените щати от територията на латиноамериканската страна. Това съобщи в ефира на телевизионния канал \"Миленио\" министърът на вътрешните работи на Мексико Алфонсо Наварете Прида. \"Националният институт по миграцията на Мексико пристъпва към депортация на тези, които се опитаха насилствено да нахлуят в САЩ. Те ще бъдат идентифицирани като нарушители на мексиканското законодателство, използвайки насилие\", каза Прида. По последни данни не по-малко от 500 имигранти от Централна Америка са участвали в опита да проникнат на територията на САЩ.  Правителството на Мексико не планира да изпраща военни на границата със САЩ за удържане на нелегалните имигранти, съобщиха още от мексиканското вътрешно министерство. \"Правителството на Мексико съобщава, че въпреки мащаба на ситуацията нашата страна няма да използва въоръжени сили, за да реши този проблем. Въпреки това ще бъдат укрепени участъците на границата, където хора се опитаха нелегално да проникнат в САЩ\", казаха от ведомството. Бъдещият външен министър на Мексико Марсело Ебрард отрече, че е постигнато споразумение със САЩ относно търсещите убежище. Американският президент Доналд Тръмп написа в туитър, че мигрантите \"няма да бъдат допуснати в САЩ, докато техните молби не бъдат индивидуално одобрени в съда\" и че \"всички ще останат в Мексико\". Неговата публикация в туитър беше насочена към около 5000 мигранти, които понастоящем се намират в мексиканския пограничен град Тихуана. Ебрард обаче заяви, че Мексико все още не е получило \"конкретно предложение\" от САЩ.  \"Бъдещото правителство не разглежда в плановете си Мексико да поеме ролята на \"сигурна трета страна\" за мигранти от Централна Америка или мигранти от други страни, които се намират на мексиканска територия\", се добавя в изявление на бъдещия вътрешен министър Олга Санчес Кордеро. По-рано американски служители на реда използваха сълзотворен газ срещу нелегални имигранти, които опитаха да разрушат оградата на границата с Мексико и да навлязат в САЩ, съобщи АР. Имигрантите са били стотици, сред тях и деца. Граничната служба на САЩ затвори временно контролно-пропускателния пункт на участъка на американско-мексиканската граница, разположен между град Сан Диего и Тихуана. Не могат да влизат както автомобили от Мексико в Щатите, така и пешеходци в двете посоки. В момента в района на границата със САЩ се намират няколко хиляди бежанци от държави от Централна Америка, които искат да влязат в територията на съседната страна.", "date": "2018.11.27", "title": "Мексико гони 500 мигранти"}
{"url": "https://duma.bg/ivan-markov-priklyuchva-s-shtangite-n180111", "text": "Най-добрият ни щангист през последните години Иван Марков приключва с активния спорт. 30-годишният бургазлия получи нова сериозна контузия, която ще го извади от състезанията за следващата година. Той скъса сухожилие на лявото коляно на турнира в памет на олимпийския шампион от Атина 2004 Милен Добрев в Пловдив. В дните преди състезанието Марков чувствал болежки в тази област, но отишъл да вдига под тепетата на обезболяващи инжекции. В Пловдив европейският шампион от Тел Авив 2014 скъса сухожилие при опит да изхвърли 140 кг. Дългото възстановяване ще му попречи да се бори за виза за Олимпиадата в Токио 2020. В щангите квотите вече са поименни и всеки тежкоатлет трябва да участва в няколко състезания. В първото - на световното в Ашхабад, Туркменистан, Марков хвана нула и не можа да запише точки. Шампион в Пловдив стана Божидар Андреев (Сливен), който при лично тегло 75,7 кг събра двубой от 338 кг и 425,799 т. по таблицата \"Синклер\". Втори се нареди Васил Господинов (Асеновец) с 413,677 т. (380 кг/105,4 кг), пред Георги Шиков (Марица) 413,181 т. (384/105,4 кг). При жените победител е Мая Иванова (Хасково) с 251,567 т. (186/59,9 кг).", "date": "2018.11.27", "title": " Иван Марков приключва с щангите"}
{"url": "https://duma.bg/italianets-vrashta-vlado-nikolov-vav-forma-n180112", "text": "Италианският специалист Даниеле Белуто ще връща Владо Николов във върхова спортна форма. Това се похвали сам играещият старши треньор на Левски, на когото се наложи на 41 години да се завърне в игра заради многото контузени волейболисти на \"сините\". \"Този човек ще се опита да ми \"върне\" поне частично правилните движения на  \"експертното\" ми тяло. Страхотен специалист. Личи и от \"звездните\" му клиенти. Странните му стелки ще ги покажа в залата. На когото му е интересно - Даниеле Беруто\", написа Владо Николов във фейсбук. Италианецът е остеопат и ще изработи специални стелки за бившия капитан на националния ни отбор. Диагоналът изигра вече 3 мача, като в последния Левски разби Монтана с 3:0 гейма (16,23, 23). Пред 500 души в зала \"Христо Ботев\" Николов беше най-резултатен с 15 т., 3 от които на блок.", "date": "2018.11.27", "title": "Италианец връща Владо Николов във форма"}
{"url": "https://duma.bg/korneliya-ninova-bsp-pokaza-che-e-razlichna-n180174", "text": "                                                                    Мнозина българи днес смятат, че всички партии сме еднакви. Че целта ни е единствено да се доберем до власт за собствена облага. За две години ние понесохме много удари, но показахме, че сме различни. С тези думи лидерът на БСП Корнелия Нинова се обърна към членове и симпатизанти на партията в Свиленград. Тя бе специален гост на честването, с което БСП Свиленград отбеляза 100 години организирано социалистическо движение.  След изборите имахме две възможности: да бъдем част от досегашния модел или да го променим. Да откликнем на поканата на ГЕРБ да си поделим облагите от властта и постовете, аз да бъда председател на парламента, да имаме министри. Или да се възпротивим на този модел на прехода - на безпринципни сговори за пари и власт, обясни Нинова. Избрахме второто-битката пред спокойствието. Показахме, че властта не е цел, а средство. Не се уплашихме да бъдем различни и на европейската сцена, категорична бе тя. Когато леви и десни се обединиха за Истанбулската конвенция , ние имахме характер да защитим българското семейство, децата си и Конституцията. Отново не се впуснахме по течението, а плувахме срещу него и спечелихме тази битка, въпреки ударите от свои и чужди, продължи лидерът на БСП. Различни сме, защото не се съгласихме за едно потупване по рамото да предадем националния интерес и да угаждаме на чужди с пакта за миграция. Можехме ли да мълчим, да слушаме? Можехме. Но избрахме да сме различни, подчерта Нинова. И припомни последните болезнени, но категорични реформи, които самата партия направи: записахме в устава, че можеш да си депутат само три мандата, наложихме възможност за само два мандата председател на партията. Никой не знае какво коства това, но щом можеш да направиш това в собствената си партия, щом можеш да водиш политика, зачитаща националния интерес, вече можеш да имаш лице и да кажеш \"ние сме различни и можем да управляваме България по различен начин\", бе посланието на председателя на БСП. За десет години власт ГЕРБ поробиха собствения си народ и го държаха в страх и апатия. На всеки, който дръзнеше да се изправи срещу режима на Борисов, се изпращаха служби на проверка, биваше уволняван, глобяван, мачкан, продължи Корнелия Нинова. Според нея хората вече се освободиха от страха и си потърсиха правата с протестите. Апатията, че нищо не може да се промени, отстъпи на търсенето на алтернатива. Рухна и този мит, че управлението е единственото възможно. Искам да поздравя всички за събудената гражданска енергия, не скри емоцията си лидерът на левицата. Тя обаче предупреди, че именно уплашени от събуденото общество, ГЕРБ прибягват до последното спасение - да подменят свободната воля на гражданите. Те отменят машинното гласуване, което е възможност за обективен вот. Те искат отново да дописват мъртви души в списъците, депутати да носят чували с бюлетини, да купуват секционни комисии, алармира Нинова. БСП внесе предложение в Бюджета за 2019 г. да се добавят 50 млн.лв. за машинно гласуване, защото управляващите удобно го бяха пропуснали, уточни тя. Вие сте свободни хора, със свободна воля- за кого да гласувате, но не позволявайте гласът ви да бъде подменен. Нека всички се обединим и да не им позволяваме, в името на тяхното оцеляване, да сменят закона и да ви отнемат правото на свободен избор, призова Корнелия Нинова.", "date": "2018.11.27", "title": "Корнелия Нинова: БСП показа, че е различна"}
{"url": "https://duma.bg/prezidentat-armiyata-se-topi-n180158", "text": "Трябва да се инвестира повече в подготовката на бъдещите военни лидери на България. Това заяви президентът Румен Радев, във Велико Търново за отбелязването на 140 години от съвременното военно образование в България. Националният военен университет изгражда лидери, възпитани в идеалите и ценностите на родолюбието и дълга, заяви държавният глава. Според Радев модерното оръжие и съвременните технологии не могат да компенсират липсата на хора, защото професионално подготвените офицери, сержанти и войници са в основата на модерната армия, от която България има нужда. В тази сложна обстановка армията продължава да се топи, а все още не намираме необходимата политическа воля и ресурси да се прекрати отливът на хора, съжали той. Президентът отбеляза, че военното образование е изправено пред сериозни изпитания, а динамичната и непрекъснато изостряща се среда на сигурност увеличават непрекъснато изискванията към военнослужещите да определят точните приоритети, да усвояват необходимите знания и да изграждат адекватни умения и способности. По време на тържественото честване в Музикално-драматичния театър \"Константин Кисимов\" присъстваха вицепремиерът и министър на отбраната Красимир Каракачанов, началникът на отбраната генерал Андрей Боцев, Великотърновският митрополит Григорий, народни представители, генерали, офицери, сержанти, войници и ветерани.", "date": "2018.11.27", "title": "Президентът: Армията се топи "}
{"url": "https://duma.bg/bsp-shte-poiska-namalyavane-na-taksa-smet-v-sofiya-n180148", "text": "Столичните социалисти и тази година ще поискат намаление на такса смет за софиянци. Намерението на общинските съветници от БСП обяви Иван Таков. Окончателното решение ще бъде взето, след като от общината предоставят информация за приходната част от план-сметката за чистотата, а на нейна база социалистите ще направят калкулации за възможностите за намаляване на таксата.  Миналата година от БСП излязоха с предложение тя да бъде 10% по-ниска, но управляващите от ГЕРБ не се съгласиха. Тогава социалистите изтъкнаха, че общината е събрала 20 млн. лева повече приходи за чистота, отколкото е разходвала. Не е ясно обаче къде са отишли парите, въпреки че те могат да бъдат дадени само за дейности по чистотата.  ДУМА припомня, че преди седмица зам.-кметовете по финансите и по екологията - Дончо Барбалов и Йоана Христова, се похвалиха с рекорден бюджет, който ще бъде отделен за чистота през следващата година. Той ще бъде в размер от 205,9 млн. лева, или с 22 млн. лв. (12,07%) повече от заложения за 2018 г.  Иван Таков коментира, че това е поредният рекорден бюджет, с който се хвалят от общината, но в същото време никой не вижда градът да е станал по-чист. \"Това е видно от немалкото доклади на Сметната палата за качеството на атмосферния въздух\", заяви още Таков. Той отбеляза и несъответствие между обещанията за Столичната община за следващата година за двукратно увеличение на миенето на столичните улици, като в същото време средствата за тази дейност нарастват само с около 20 на сто. Сумата за 2019 г. ще бъде 5,8 млн. лева, а за 2018 г. предвидените пари са били 4,7 млн. лева.  Според Таков част от събираните 20 млн. лева всяка година, които така или иначе не се изразходват, могат да отидат и за подобряване на чистотата на въздуха. Досега от общината не са отговорили на социалистите за какви дейности са пренасочвани милионите.   ", "date": "2018.11.27", "title": " БСП ще поиска намаляване   на такса смет в София"}
{"url": "https://duma.bg/dvama-postradaha-pri-vzriv-na-paren-kotel-v-sofiya-n180156", "text": "Котел на парно отопление се взриви вчера сутринта в автосервиз в Студентския град в столицата. При инцидента са пострадали двама мъже - на 49 и 61 години. Сигналът е подаден минути преди 8 ч., уточниха от МВР. Става дума за взрив на котле за парно отопление, което двамата мъже са се опитали да пуснат. Пострадалите са с изгаряния и са откарани в \"Пирогов\" с автомобил на човек от сервиза. За инцидента не е уведомена Главната инспекция по труда.  От управата на сервиза твърдят, че не става дума точно за взрив, а за изтекла водна риза на отоплителен котел.  Сервизът е оторизиран да поддържа и ремонтира автомобили на МВР, както и на други държавни институции, твърдят служители.", "date": "2018.11.27", "title": "Двама пострадаха при взрив на парен котел в София"}
{"url": "https://duma.bg/hvanaha-dzhambazki-s-pistolet-na-letishte-sofiya-n180159", "text": "Евродепутатът от ВМРО Ангел Джамбазки е бил хванат със зареден пистолет \"Макаров\" на летище София миналата сряда преди обяд. Партийният заместник на Красимир Каракачанов се е опитал да се качи с оръжието на борда на самолет за Брюксел, научи ДУМА от свои източници в аеропорта. Служители на летищната охрана са открили оръжието на Джамбазки по време на рутинната проверка на пътниците преди полета за Брюксел. Оказало се, че в оръжието на евродепутата имало 8 патрона, а 1 е бил в цевта.  Веднага последвала процедура по конфискация на пистолета на Джамбазки. Това обаче разгневило зам.-председателя на ВМРО и той започнал да спори и да се държи предизвикателно с проверяващите го служители, докато му съставяли протокола за изземане на пистолета. Няколко пъти органите на реда любезно му обяснили какви са действащите антитерористични мерки, въведени от всички авиокомпании и летища в света, включващи забрана за носене на оръжие от пътниците както на аеропортите, така и по време на полети.  Припомняме, че Джамбазки е евродепутат от четири години и половина и работата му налага редовно да лети - особено по линията София-Брюксел. Така че във всички случаи и като европейски политик той би трябвало да е добре запознат с правилата и забраните за оръжие в самолетите.  Политикът обяснил на летищната охрана, че просто е забравил оръжието в себе си. В крайна сметка той бил пуснат безпрепятствено да излети за Брюксел, въпреки невъздържаното му поведение и опита да пренесе заредено огнестрелно оръжие.  Два дни по-късно - на 23 ноември, евродепутатът кацнал с обратен полет на летището в София и веднага поискал да му върнат отнетия \"Макаров\". Според очевидци този път националистът сякаш бил съвсем различен човек - изглеждал силно притеснен и от арогантното и агресивно отношение нямало и следа. Той се държал изключително любезно със служителите на летището, докато му оформяли документите за предаване на оръжието. Накрая Джамбазки си получил пистолета, а скандалът бил потулен от летищните власти. До приключване на редакционния брой вчера Джамбазки не беше открит за коментар. Автоматичен оператор обясняваше първо на сръбски, а после и на немски език, че телефонът на абоната временно е изключен. От редакцията предположихме, че в този момент Ангел Джамбазки отново е в самолет, след като часове по-рано беше в София. От пресцентъра на столичното летище също не отговаряха на стационарния телефон за контакти.", "date": "2018.11.27", "title": "Хванаха Джамбазки с пистолет на летище София"}
{"url": "https://duma.bg/borisov-shte-zakriva-dabch-n180157", "text": "Премиерът Бойко Борисов планира да закрие Държавната агенция за българите в чужбина, става става ясно от стенограмата от последното заседание на Министерския съвет. \"Сега съм възложил и на няколко от колегите тук да мислят как да закрием Агенцията за българите в чужбина, има си МВР, Министерство на правосъдието и Президентство. Това са трите институции, които се произнасят по този въпрос. Така че сега работим по тази тема. Външно министерство ще се занимава с културата, заедно с Боил Банов, с образованието и с всичко останало. Ние така или иначе сега го правим\", заявява Борисов пред кабинета. Припомняме, че скандалите около ДАБЧ със схемите за купуване на българско гражданство засегнаха двамата вицепремиери на \"Обединени патриоти\" Валери Симеонов и Красимир Каракачанов. Шефът на НФСБ, който вече подаде оставка като вицепремиер, бе ресорен за агенцията. В свое изявление дори обяви, че няколко пъти предупреждавал директора Петър Харалампиев \"да внимава какво прави\" във връзка със сигнали за злоупотреби в ДАБЧ. На Каракачанов пък му се наложи да се обяснява, че ВМРО няма общо с корупционната схема, макар Харалампиев да е номинация на воеводите за шеф на ДАБЧ. Преди 20 дни българи, които живеят зад граница, призоваха с открито писмо Борисов да закрие агенцията след арестите там. Настояването дойде от гражданската инициатива \"Временни обществени съвети на българите в чужбина\".", "date": "2018.11.27", "title": "Борисов ще закрива ДАБЧ"}
{"url": "https://duma.bg/lekaryat-ot-bebeto-vav-frizera-osadi-prokuraturata-n180170", "text": "Скандалният случай от болницата в Горна Оряховица, станал известен като \"бебето във фризера\",  има нова развръзка. Началникът на родилното отделение д-р Михаил Милатович осъди на втора инстанция прокуратурата да му плати 40 000 лева за неимущестмени вреди за накърненото му име по казуса. Прокуратурата е осъдена заради непремерени изказвания на прокурори, предаде БНР. През ноември 2010 година 17-годишна ученичка от Лясковец ражда преждевременно в горнооряховската болница. По лекарските стандарти става дума за недоносен плод, който се третира като биологичен отпадък. Припомняме, че по това време Цветан Цветанов е вицепремиер и вътрешен министър. От трибуната на Народното събрание той прочете снетограма от приложено подслушване на медиците и обяви лекарите за \"убийци\", без да  има присъда по случая. По-късно лекарите бяха оневинени от медицинските експертизи, а случаят стана известен като \"бебето във фризера\". След този случай родилното отделение е съсипано, коментира д-р Михаил Милатович. Съдебното решение, с което на д-р Милатович се присъждат 40 000 лева обезщетение, може да бъде обжалвано пред Върховния касационен съд.", "date": "2018.11.27", "title": "Лекарят от \"бебето във фризера\" осъди прокуратурата"}
{"url": "https://duma.bg/manolova-sezira-ks-ako-nyama-elektronno-glasuvane-n180153", "text": "Омбудсманът Мая Манолова ще сезира Конституционния съд заради поредното отлагане на електронното гласуване, този път през преходните и заключителните разпоредби в Законопроекта за преминаването на чужди и съюзнически въоръжени сили през България. Това обяви общественият защитник вчера на дискусията \"За или против машинното и дистанционното електронно гласуване\".  \"Електронната идентификация трябваше да е факт от 1 януари 2018 г., отложи се за 1 януари 2019 г., а сега има законопроект на Министерския съвет за преминаване и пребиваване на чужди и съюзнически въоръжени сили през България и там ни в клин, ни в ръкав, в преходните и заключителните разпоредби се предлага отлагане на електронната идентификация за след 2020 г.\", обобщи Манолова. Според нея в случая става въпрос за нарушаване на  основното конституционно право на хората като изборното. То не може да се \"промушва\" през преходни и заключителни разпоредби на съвсем различен закон, смята Манолова. \"С поведението си по отношение на машинното и на електронното гласуване държавни институции нарушават системно българските закони. Имам предвид ЦИК, която буквално се превърна в рецидивист по отношение на Изборния кодекс, приет през 2016 г. Имам предвид и МС, предлагащ за поредна година на Народното събрание бюджет, в който не са предвидени средства за изпълнение на закона, за осигуряване на машинно и електронно гласуване\", аргументира се общественият защитник. Тя припомни, че машинното гласуване беше въведено единодушно с гласуване на парламентарни групи и срещу него нямаше възражения, освен че щяло да излезе скъпо. Според нея ЦИК трябва да даде отговор и за обществената поръчка, публично обявена през май т.г., за проучване на пазарните възможности за закупуване или наемане на машини за гласуване. ДУМА припомня, че миналата седмица БСП се обяви категорично против предложенията на ГЕРБ за промени в Изборния кодекс. Машинното гласуване е един от начините да бъдат пресечени някои от най-зловредните практики по време на избори, а именно подправяне на протоколи, грешки при броенето и отчитането на преференции и др., настоя зам.-председателят на ОГ \"БСП за България\" Крум Зарков. По думите му аргументите за технически трудности при подсигуряването на апаратурата са несъстоятелни. Той напомни, че този тип гласуване е уреден със закон, който е в сила още от 2014 г. Минали са 5 години, откакто законът постановява, че трябва да има машинно гласуване във всички секции. Беше даден достатъчно дълъг срок за експерименти, добави Зарков. В алтернативния бюджет на БСП са заложени и 50 млн. лв. повече за изборната администрация, за да може да се подсигурят машини, софтуер и т.н. БСП подготвя изменения, с които избирателните списъци да бъдат актуализирани, а \"мъртвите души\" в тях да бъдат заличени, увериха социалистите.", "date": "2018.11.27", "title": "Манолова сезира КС, ако  няма електронно гласуване"}
{"url": "https://duma.bg/zhelev-narodniyat-prezident-s-antinarodna-politika-n180133", "text": "Летище София да се преименува на \"Желю Желев\" предложили Петко Симеонов и Соломон Паси. Заслужава ли Желев тази чест, макар да е първият пряко и демократично избран държавен глава в 1300-годишната ни история? През август 2017 г. пътувахме по служба за Варна с моя ръководител и собственик на агенция БГНЕС Любчо Нешков и на връщане минахме през Веселиново - да видя къщата на Желю Желев, която не бях виждал. Две големи петна от паднала мазилка зееха по стените от предната и задната част на двуетажната къща с балкон. Макар \"кръвната ми група\" да е демократична, все пак тя е несъвместима както с политика Желев, така и със СДС. И все пак мe доядя, че две години след смъртта му по нищо не личеше, че това е къщата, дето се е родил първият пряко и демократично избран държавен глава. Какъвто и да е бил той, все пак ходът на историята предпочете него. А беше достатъчна плоча със съответния текст върху предната част на къщата. И от дума на дума с Любчо стигнахме до идеята да пуснем материал в агенцията с текст и видео. С нас пътуваше операторът Васил Стоилов, който грабна камерата и си свърши работата. Агенцията публикува репортажа ми на 28 август. След месец и нещо Любчо ми се обади по телефона с думите: \"Да знаеш, че има смисъл от това, което правим\". Разбрал, че плочата ще бъде открита на 7 ноември, кметицата на Веселиново му се обадила да го уведоми, че са я потърсили от президентството. И плочата бе открита  тържествено - с гвардейска рота, в присъствието на другите ни президенти, с речи и изказвания. Та което Желев е заслужил. Естествено, че няма как Симеонов и Паси да се съгласят с такова мнение. Ще припомнят и солидното му дисидентско минало, и книгата \"Фашизмът\", и приносът му за разграждането на тоталитаризма и изграждането на демократична България, и съхранението на гражданския мир с разграничаването му от Сатанинските Демократични Сили, каквото име напълно си е заслужил СДС, и ролята му за влизането ни в ЕС и НАТО, както и за признаването на Македония, което бе последвано от други държави. Ще припомнят също, че във време на грабежи, далавери и печалбарство той остана чист, не се възползва от пост и влияние за облаги и корупционни схеми, включително и за измазването на падналата мазилка на родната си къща. Желев признаваше също грешките и в крайна сметка бе един честен, почтен и земен държавник. \"Желев остана народен човек, когато мнозина се срамуваха и клеймяха думата \"народен\", има доза истина в тези думи на президента Румен Радев, казани при откриването на плочата.   Всичко това няма как да се оспори. Само че сега, почти 30 години след 10 ноември, на кантара на историята натежават съвсем други последици от неговите ценности и политика. И тези последици са все разрушителни. Първата от тях е демографската катастрофа. След 10 ноември нацията ни се е стопила с 2 милиона - от ниска раждаемост, висока смъртност и миграция. Още по-зловещи са перспективите. По данни на ООН в средата на века страната ни ще се срине до 5,1 милиона население, а към края - до 3,4 милиона души. Това са още два демографски погрома. Периодът \"към края на века\" е след 60-80 години, а това са минути за часовника на историята.   Ще станем третият етнос в сегашната ни територия. България окончателно ще се обезбългари, това ще е нейната гибел. Дано не стигнем дотам, но над страната ни е надвиснала национална заплаха. И ако Симеонов и Паси мислят обективно, трябва да признаят, че тази заплаха е тръгнала от Желев - не само от него, но и от него. Първо, заради сляпата му вяра в приватизацията, чийто национален идеолог беше именно той, и второ - заради връщането на земята или заради \"земята в реални граници\". Това всъщност са и другите две разрушителни последици на Желевите \"ценности\".   Наскоро \"Уикенд\" припомни детайл от лумпениадата на Баневи. До 1997 г. държавният завод \"Елпром\" в Троян за електромотори бил най-големият на Балканския полуостров и е изхранвал 1800 работници - или 5400 души със семействата им. Но най-важното: изнасял е продукцията си за 40 държави. С такъв пазар той няма как да е бил губещ. Следователно, не е имало нужда да се раздържавява. Само че това е било сторено и \"Елпром\" попада в ръцете на грабителя Николай Банев, който съответно го затрива. Хората остават без работа и се вливат в миграционния поток към Запада. И без да искат, са ни тласнали към демографската катастрофа. Такива случаи в страната ни са десетки, ако не и стотици. Не видяхме обаче Желев да бе  Отдавна е ясно, че моделът на приватизацията у нас се оказа разрушителен и лумпенски. И варварски, ако използвам израза на бившия министър Иван Пушкаров от интервюто му наскоро за \"24 часа\" по повод поредната неюбилейна годишнина от 10 ноември. И който е предлагал друг, далеч по-грамотен модел, поради което е бил отстранен. По думите му \"още през първите години 70-80% от предприятията бяха нарязани и изнесени в Турция и Гърция за скрап\", а активи за 30 млрд. лева бяха разпродадени за 1,5 млрд. лева. Това си е направо исторически образец за национален пладнешки обир.   Но не само това - извършеното раздържавяване се оказа и национална заплаха заради демографската ни катастрофа, които са пряка последица от него. \"Това е една фатална грешка, която изцяло предопредели бъдещето на България в следващите 50 години. Не смея да мисля за повече\", това мнение на Пушкаров не звучи ли като некролог за нацията ни.  Носителите на тази историческа грешка бяха и подкрепаджийските орди на Тренчев, и парламентарната група на СДС, която направи закона за приватизацията, и правителството на Костов, при чието \"управление беше най-голямото разграбване на държавата\", както твърди Пушкаров.  неговият идеолог бе именно Желю Желев. Симеонов и Паси може да възразят, че дори и да е искал да се противопостави на приватизаторския грабеж, той не е могъл да го направи, защото президентските му пълномощия са били слаби. Да, ама на \"кръглата маса\" и после с Конституцията, не договори и не регламентира ли именно Желев такива немощни пълномощия на държавния глава? Просто да се чудиш как в политическия ни казан попадна идеята пряко избраният президент да има орязаните пълномощия на парламентарно избран държавен глава. И как това конституционно недоносче се намести в съзнанието на философа Желев.  Що се отнася до мантрата му за \"земята в реални граници\", тя се превърна в разруха и мизерия в реални граници. От обясненията на Иван Пушкаров стана ясно, че той е предлагал в разговорите си с Желев не разтуряне, а акциониране на АПК-та, защото \"като цяло бяха работещи структури\". Само че Желев предпочел закона за връщане на земята и ликвидацията на АПК-та. Икономистът ги определя като \"другата фатална политическа грешка на СДС\" и \"абсолютно безумие\",  Наскоро колегата Стоян Цонев онагледи във в. \"Земя\" как тъмносинята разруха от началото на 90-те години е ликвидирала земеделието в Силистренско и Добруджа. И цитира румънци, с които явно общува: \"Вие в България нямате селско стопанство. Нямате животновъдство, нямате зеленчукопроизводство, нямате и консервна промишленост. Вашите земеделски кооперации произвеждат само зърнени продукти и не осигуряват работа за хората.\" Ето го резултата от Желевата \"земя в реални граници\". И от изпълнението на американските заръки \"от социализма да не остане камък върху камък\". Само дето това прогони жителите на селата да оцеляват по чужбина. Има села и райони, в които \"земята в реални граници\" не оставиха не само камък върху камък от миналото, но и българин до българин.  - по данни на Евростат от април 2017 г. крайната бедност в България е била 35 на сто;  - 48% са българите не могат да си позволят пет от 13-те елементарни нужди като ходене на море, консумация на месо два пъти седмично, спешен и неотложен ремонт, поради което трябва да взимат кредит (също Евростат);  - българинът се храни по-бедно и по-лошо след 10 ноември - по-малко месо, млечни продукти, плодове, зеленчуци. Нищо, че пазарът е пълен с тях; - България е на първо място по смъртност в ЕС, с най-висока детска смъртност и с най-ниска продължителност на живота (след нас са Литва и Латвия); - днес 20-25% от хората с ниски доходи не си купуват лекарства поради безпаричие, а над 1 млн. възрастни не се хранят нормално, защото нямат пари за протези, мостове или коронки; Да, вече извън властта Желев признаваше недостатъците на прехода. Ако не ме лъже паметта, това десетилетие бе казал, че е готов да поеме цялата вина за допуснатите грешки, а много преди това дори отрони, че май демокрацията не е най-подходяща за такъв исторически период, че може би някаква форма на авторитаризъм би била по-работеща (възпроизвеждам по памет). Това звучеше малко така като разкаяние - типично за неговата честност. Да, заради това, а също заради своята скромност и земност той може да мине за народен. Само че по резултати политиката му се оказа антинародна - това отмерва кантара на историята. Именно затова в думите на Румен Радев за народността му има само доза, а не цялата истина.  Затова и плочата върху родната му къща е достатъчна за такъв исторически \"принос\". ", "date": "2018.11.27", "title": "Желев - народният президент с антинародна политика"}
{"url": "https://duma.bg/valeri-simeonov-sravni-protestirashtite-s-teroristi-n180171", "text": "Протестиращите тероризират София като затварят Орлов мост и други улици. Това грании с тероризъм. Коментарът направи в ефира на тв Европа Валери Симеонов. Само преди ден лидерът на НФСБ обясни как, като му отпуснат МВР за 24 часа ще се справи с протестите. Бившият вицепремиер и днес обяви, че полицията може да се върши работата по-добре. „Това, на което сме свидетели в София – започващите митинги пред Министерския съвет, които тръгват в непредвидима посока, запушват Орлов Мост, Лъвов мост и други улици, по хрумване на организаторите на тези 30-40 протестиращи. Те буквално тероризират София, това граничи с тероризъм. И тук полицията трябва да си върши работата. Управляващата партия се притеснява от повтаряне на събитията през 2013 г.“, заяви Симеонов.", "date": "2018.11.27", "title": "Валери Симеонов сравни протестиращите с терористи"}
{"url": "https://duma.bg/harvatiya-zasluzhi-poslednata-kupa-deyvis-n180113", "text": "Хърватия спечели купа „Дейвис“, неофициално световно първенство по тенис за мъжки отбори, след като на финала в Лил се наложи с 3-1 победи над Франция. В герой за „шахматистите“ се превърна Марин Чилич, който донесе два от успехите на родината си. В решителния мач №7 в света съкруши първата ракета на домакините Люка Пуй (№32) със 7:6 (3), 6:3, 6:3, което се оказа напълно достатъчно за триумфа в отборната надпревара. В петък Чилич и Борна Чорич бяха също убедителни срещу \"петлите\", които успяха да останат в играта след спечеления мач на двойки в събота. Французите обаче не можаха да защитят трофея, който бяха спечелили през 2017 г. Хърватите остават в историята  със спечелването на последната, 107-а купа \"Дейвис\" в досегашния формат. От догодина трофеят ще се разиграва в турнир с участието на 16-те най-добри тимове в рамките на една седмица през ноември след финалния \"Мастърс\". Хърватите спечелиха трофея за втори път след 2005 г. и донякъде взеха реванш за загубата на футболните национали на финала на Мондиал 2018 в Москва от французите.  \"Шахматистите\" играха на финал и преди 2 години, когато паднаха като домакини с 2-3 от Аржентина, а Чилич тогава загуби и двата си мача, но сега „изкупи греховете си“.", "date": "2018.11.27", "title": "Хърватия заслужи последната купа \"Дейвис\""}
{"url": "https://duma.bg/yansrud-vze-parviya-super-g-n180114", "text": "Норвежецът Шетил Янсруд спечели първия Супер-Г за сезона. Олимпийският шампион от Сочи 2014 в дисциплината триумфира в канадския курорт Лейк Луис след оспорвана битка с австриеца Винсент Крихмайер и швейцареца Мауро Кавизел. Носителят на малкия кристален глобус от миналия сезон Янсруд преодоля трасето за 1:33,52 мин., като изпревари Крихмайер с 0,14 сек., а Кавизел намери място на подиума с изоставане от 0,21 сек. Ветеранът Ханес Райхелт (Ав) завърши четвърти - на 0,44 сек. от победителя, а другият опитен норвежец Аксел Лунд Свиндал остана пети на 0,57 сек. Алберт Попов пропуска стартовете в Северна Америка. Янсруд постигна първа победа за сезона, 12-а на Супер-Г и общо 22-а в Световната купа. С повече победи от него в дисциплината са само сънародникът му Свиндал (16) и австриецът Херман Майер (24). С успеха в Лейк Луис Янсруд стана вторият най-успешен норвежец в Световната купа. Той вече има една победа повече от Шетил Андре Аамод и 13 по-малко от Свиндал. В генералното класиране води Крихмайер със 130 т., пред Янсруд 120, Макс Франц (Ав) 118 и др. Попов е 49-и с 11 т. Този уикенд \"Белият керван\" се мести в Бийвър Крийк, САЩ, а в Лейк Луис идват жените. При дамите Микаела Шифрин беше най-бърза на слалом в Килингтън, САЩ. Суперфаворитката спря хронометъра с общо време 1:43,25 мин. Носителката на Големия кристален глобус беше най-бърза и в двата манша. Тя изпревари Петра Влъхова (Слвк) с 0,57 сек., а Фрида Хансдотер (Шв) допълни подиума на 1,08 сек. За 23-годишната Шифрин това е 45-а победа в Световната купа. Двукратната олимпийска шампионка заема петото място във вечната класация, като изостава с 2 от Ренате Гьочъл (Ав). Води Линдзи Вон (САЩ) с 82, пред Анемари Мьозер-Прьол (Ав) 62 и Френи Шнайдер (Швейц) 55. В генералното класиране Шифрин води с 310 т., пред Влъхова 196, Федерика Бриньоне (Ит) 180 и др.", "date": "2018.11.27", "title": "Янсруд взе първия Супер-Г"}
{"url": "https://duma.bg/rezultati-n180115", "text": "XVI кръг Левски - Ботев Вр 1:3 1:0 Мариани (20-д) 1:2 Божинов (34-д и 76) 1:3 Домовчийски (87), ЧК: Тиам (Л-89); Етър - Ботев Пд 1:0; Берое - Верея 6:0; Витоша Б - Славия 1:0; Дунав - ЦСКА-Сф 0:2; Локо Пд - Лудогорец 0:1; Септември - Черно море 2:1.  1. Лудогорец 16 13 2  1 34:11 41      2. ЦСКА-Сф 16 12 2  2 31:5 38      3. Левски 16 11 1  4 32:13 34      4. Берое 16  8 6  2 25:9 30      5. Ботев Пд 16 8 2  6 21:15 26      6. Етър 16  7 3  6 17:18 24  7. Локо Пд 16  6 3  7 14:15 21  8. Черно море 16  6 3  7 23:29 21  9. Ботев Вр 16  6 3  7 17:24 21 10. Славия 16  4 5  7 14:19 17     11. Витоша Б 16  5 1 10 12:25 16     12. Дунав 16  4 2 10 19:29 14     13. Септември 16  3 1 12 13:30 10     14. Верея 16  0 4 12 7:37  4     XVII кръг: петък, 17.30: Черно море - Етър (Диема спорт); събота, 12.30: Верея - Локо Пд (Нова спорт); 15.00: Ботев Пд - Берое (Диема спорт); 17.30: Левски - Дунав (Диема спорт); неделя, 12.30: Ботев Вр - Септември (Диема спорт); 14.45: Лудогорец - Витоша Б (Диема спорт); 17.00: Славия - ЦСКА-Сф (Диема спорт). Футбол Шампионска лига по Макс спорт 2 19.55 ЦСКА М - Виктория Пилзен 22.00 Ювентус - Валенсия по Макс спорт 3 19.55 АЕК - Аякс 22.00 Рома - Реал М по Диема спорт 2 21.45 Лестър - Саутхемптън по Макс спорт 1 Волейбол Шампионска лига 18.30 Кучине Лубе - Зенит Казан 21.45 Факел - СКРА Белхатув", "date": "2018.11.27", "title": "Резултати"}
{"url": "https://duma.bg/svatbata-shte-sviri-mach-v-liga-evropa-n180116", "text": "Българска съдийска бригада ще ръководи срещата от V кръг в група J на Лига Европа между Краснодар (Рус) и Акхисарспор (Тур). Двубоят е в четвъртък от 19,55 часа. Главен арбитър ще бъде Ивайло Стоянов-Сватбата с помощници Иво Колев и Георги Дойнов. Допълнителни асистент рефери са Волен Чинков и Николай Йорданов. За четвърти съдия е определен Петър Джугански. Това е първо назначение за Стоянов в груповата фаза на Лига Европа този сезон. През август той ръководи по една среща от II и III квалификационен кръг.", "date": "2018.11.27", "title": "Сватбата ще свири мач в Лига Европа"}
{"url": "https://duma.bg/tsska-sf-iska-brazilets-otsenen-za-2-mln-evro-n180117", "text": "ЦСКА-Сф следи Вивалдо Нето Борджис. Бразилецът е ляв бек и играе за шведския Хамарби, който завърши четвърти в местния шампионат. Привличането на 22-годишния футболист обаче ще се окаже доста сложна задача. Шведите го оценяват на минимум 2 млн. евро и нямат намерение да отстъпват по никакъв начин от цената му. Освен всичко, има и огромна конкуренция за подписа му, съобщава шведското издание \"Експресен\".  Интерес към младока проявява още представителят на Висшата лига на Англия Брайтън. Отделно от това Хамарби не бърза да го продава, но ако все пак се стигне до раздяла с него, ще се вземе предвид желанието му да заиграе в наистина силен шампионат, което прави шансовете на българския тим минимални. ЦСКА-Сф обаче твърдо се е насочил към шведския пазар, след като \"червените\" са харесали вратаря Вилиам Ескелинен от Сундсвал и централния защитник Ерик Бьоркандер. Двамата шведи са 22-годишни и имат мачове за юношеските гарнитури на \"Тре Крунур\". ", "date": "2018.11.27", "title": " ЦСКА-Сф иска бразилец,   оценен за 2 млн. евро"}
{"url": "https://duma.bg/mvnr-preporachva-na-balgarskite-grazhdani-da-ogranichat-patuvaniyata-si-do-ukrayna-n180172", "text": "Препоръчва се на българските граждани да ограничат пътуванията си до Украйна заради обявеното военно положение. Това съобщиха от пресцентъра на Министерството на външните работи. По информация на българското посолство в Киев, от 09.00 часа на 28 ноември 2018 г. до 09.00 часа на 28 декември 2018 г. в Украйна е въведено военно положение. То обхваща следните области: Виницка, Луганска, Николаевска, Сумска, Одеска, Харковска, Черниговска, Херсонска, Донецка и Запорожска. Възможно е ограничаване правата и свободите на гражданите, а именно правото на свободно придвижване, неприкосновеността на кореспонденцията, включително телефонна и електронна, изразяване на убеждения и др. Препоръчва се на българските граждани да ограничат пътуванията си до Украйна и особено в областите, за които е обявено военно положение. Правомощията на военното командване в условията на военно положение включват: - организиране на блок-постове и контрол на автомобилния транспорт по всички пътища на територията; - засилен контрол по всички гранични контролно-пропускателни пунктове; - евакуация на населението и предприятията от опасни райони; - въвеждане на комендантски час; - въвеждане на контрол върху средства за масова информация; - възможно е изземване за временно ползване имущество на физически и юридически лица за нуждата на армията; - използване на помещения и оборудвания на заводи, офиси и др. за целите на отбраната. Министерството на външните работи на Република България съветва българските граждани пребиваващи на територията на Украйна или пътуващи за страната да предприемат следните мерки: - да се регистрират на сайта на МВнР или в българските дипломатически представителства като посочат периода и мястото на пребиваване и оставят актуален телефон за връзка; - да избягват райони, в които се провеждат демонстрации и протестни действия, както и участие в такива; - да следят за актуална информация в медиите; - да следват инструкциите на местните власти, в това число полиция и военни патрули, като проявяват спокойствие и търпение. При необходимост сънародниците ни могат да се свържат с българското посолство в Киев на следните телефони: +380 44 246 72 37 и +380 44 246 76 72, както и с българското Генерално консулство в Одеса на телефон +380 68 293 00 48.", "date": "2018.11.27", "title": "МВнР препоръчва на българските граждани да ограничат пътуванията си до Украйна"}
{"url": "https://duma.bg/novata-agentsiya-za-patna-bezopasnost-shte-zaraboti-ot-2019-g-n180144", "text": "Новата агенция за пътна безопасност трябва да заработи в началото на следващата година, заяви вчера бившият зам.-министър на регионалното развитие Малина Крумова, която се очаква да оглави звеното. На нейно място в ресорното министерство застана Николай Нанков, който подаде оставка като регионален министър след катастрофата край Своге, която отне живота на 20 души. За нуждата от ново звено се заговори след катастрофата, въпреки че към момента подобно на него съществува. \"Считам, че в рамките на една година може да намалее с 20% броят на жертвите по пътищата - много усилия вече са положени, има приета стратегия, която постига известно намаляване, но то не е достатъчно. Една от основните причини да няма съществен резултат е именно липсата на координация и проследяване на действията\", коментира Крумова пред БНТ. По нейните думи агенцията ще е 12-ти поред орган, който ще се бори за пътната безопасност у нас. \"Проблемът с катастрофите по пътищата е системен - той включва елементите водач и поведение, състояние на автомобилния парк, пътища, реакция при ПТП, лекарска и долекарска помощ. Всеки от тези държавни органи има отделни функции в рамките на неговите компетенции. Новата агенция ще се грижи за координацията между всички тях и също така ще има аналитични функции. Целта беше да се създаде гъвкав орган, който може да реагира на предизвикателствата и да бъде постоянен партньор на обществото\", каза бившият зам.-министър.", "date": "2018.11.27", "title": "Новата агенция за пътна безопасност ще заработи от 2019 г."}
{"url": "https://duma.bg/do-mesets-tryabva-da-se-osiguryat-parite-za-gazovata-vrazka-s-gartsiya-n180142", "text": "До края на 2018 г. се очаква договорът с Европейската инвестиционна банка (ЕИБ) за финансиране на газовата връзка между България и Гърция да е подписан, съобщи вчера енергийният министър Теменужка Петкова по време на кръглата маса \"Рискове и перспективи на енергийната сигурност на Югоизточна Европа\". Тя обясни, че стойността на проекта е 110 млн. евро и той е стратегически за енергийната сигурност. Интерконекторът Гърция-България е в своята решаваща фаза, каза министърът. В края на 2016 г. стана факт първият интерконектор - България-Румъния. Това, което очакваме сега, е румънските ни колеги да изградят компресорна станция на тяхна територия, каза още тя. Тя коментира и друг проект с голямо значение за диверсификация на източниците на природен газ - газовата връзка България-Сърбия, като се очаква до май 2022 г. той да е реализиран. Петкова потвърди, че страната ни ще участва в LNG терминала в Александруполис. \"Това е още една много сериозна възможност за диверсификация на източниците\", каза тя.", "date": "2018.11.27", "title": "До месец трябва да се осигурят парите за газовата връзка с Гърция"}
{"url": "https://duma.bg/provokatsiyata-na-kiev-zaplashva-tsyala-evropa-n180161", "text": "Украинският президент Петро Порошенко подписа указ за въвеждане на военно положение в Украйна след инцидента в Керченския пролив. Той поиска от парламента разрешение за въвеждането на тази мярка и   късно следобед в понеделник пристъпи към обсъждане на мярката. Очакваше се тя да бъде одобрена. Първите трима президенти на независима Украйна се обявиха срещу мярката. Пред руското посолство в Киев се събраха протестиращи, подпалена бе и кола на посолството, паркирана наблизо. Съветът за сигурност на ООН се събира на извънредно заседание. ЕС призова Украйна и Русия да действат изключително сдържано, \"за да се премахне ескалацията на ситуацията веднага\", се казва в изявление на Европейския съвет. Извънредна среща на равнище посланици свиква и НАТО.", "date": "2018.11.27", "title": " Провокацията на Киев  заплашва цяла Европа"}
{"url": "https://duma.bg/obmislyat-oshte-po-golemi-restriktsii-za-prevozvachite-n180143", "text": "Транспортният министър Росен Желязков, евродепутатите Петър Курумбашев и Андрей Новаков и представители на международните превозвачи обсъдиха развитието на преговорите по европейските транспортни нормативни промени, придобили популярност като пакет \"Мобилност\". Зад него стоят големите европейски държави като Франция, Германия, Италия, срещу него се обявиха  България и други страни членки от Източна Европа, защото предвидените рестриктивни мерки ще убият бизнеса им. Росен Желязков подчерта, че с началото на Австрийското председателство на Съвета на ЕС са предложени нови текстове, които са още по-рестриктивни за превозвачите. На 3 и 4 декември предстои съвет на министрите на транспорта в Брюксел, където това ще бъде разгледано.   Евродепутатът Петър Курумбашев обяви, че към момента няма насрочено гласуване на текстовете в Европейския парламент. Има сериозен натиск от страна на Австрийското председателство за това, да се приемат значително по неблагоприятни позиции за България. Предстои да разберем на 3 декември как ще мине това гласуване и дали има желание този въпрос да бъде разгледан и от парламента. Нашата позиция като български евродепутати е, че предпочитаме този въпрос да бъде разгледан в рамките на новия парламент, а не когато предстоят избори и всеки иска да се тупа в гърдите като победител пред своите избиратели\", смята той.", "date": "2018.11.27", "title": "Обмислят още по-големи рестрикции за превозвачите"}
{"url": "https://duma.bg/vsichki-sreshtu-moskva-sled-krizata-s-ukrayna-n180163", "text": "Кризата в Азовско море даде повод на ЕС, САЩ и НАТО да открият нов фронт срещу Русия. Световните лидери обявиха открита подкрепа за Киев и президента Петро Порошенко в конфликта с Москва и осъдиха \"агресивните действия на руските власти\". Русия продължава да твърди, че навлизането на украински кораби в руски акваториални води е провокация. От утре, 28 ноември, в Украйна влиза в сила военно положение за 30 дни. Върховната Рада одобри снощи указа на президента Порошенко. Военното положение ще важи не цялата страна, а за пограничните райони с Руската Федерация и по крайрежията на Черно и Азовско море.  Освен това Киев призова за изпращане на наблюдатели в района, за засилване на санкциите срещу Русия и предоставяне на военна помощ за Украйна. Парламентът в Киев прие и постановление за провеждане на редовни президентски избори на 31 март 2019 година. За днес е насрочена среща на генералния секретар на НАТО Йенс Столтенберг с председателя на украинския парламент Андрий Парубий. Вчера Столтенберг осъди действията на Русия и заяви подкрепата на всички страни-членки на Алианса за Украйна. ЕС също обяви, че осъжда \"агресивните действия на Русия срещу украинските кораби в международни води,които нарушават международните норми на морското право и двустранния договор между двете страни\". Извънредното заседание на Съвета за сигурност на ООН, свикано заради напрежението в Азовско море, завърши без да бъде приета резолюция. Русия предложи дневен ред, но след намесата на САЩ, предложението бе отхвърлено. След приключването му петте европейски държави, членуващи в Съвета, направиха общо изявление пред пресата, в което заявиха, че \"нищо не може да оправдае използването на сила от страна на Русия\". Петте страни - Великобритания, Франция, Холандия, Полша и Швеция, призоваха Москва да освободи пленените моряците и да върне корабите на Украйна. Постоянният представител на САЩ в Съвета Ники Хейли предупреди, че Вашингтон ще продължи санкциите, свързани с анексирането на Крим. Възпрепятстването на законния транзит на украински кораби през Керченския проток е нарушение на международното право. Това е един арогантен акт, който международната общност трябва да заклейми и никога няма да приеме. Президентът Тръмп заяви многократно, че Съединените щати биха имали, на драго сърце, нормални отношения с Русия, но незаконни действия, като тези, правят това невъзможн, обяви Хейли. Руският представител Дмитрий Полянски обясни, че незаконни са действията не на неговата, а на украинската страна. Той обвини украинските власти, че са планирали инцидента заради ниския политически рейтинг на президента Петро Порошенко. По думите му руските власти са сметнали, че на украинските кораби \"плуват радикали\", искащи да взривят Керченския мост\". На един от задържаните кораби имало двама сътрудници на украинските служби за сигурност, които \"признали, че са изпълнявали специална задача\".", "date": "2018.11.27", "title": "Всички срещу Москва след кризата с Украйна"}
{"url": "https://duma.bg/kzk-globi-a1-s-800-hil-lv-n180141", "text": "Комисията за защита на конкуренцията (КЗК) е наложила глоба от 804 340 лв. на \"А1 България\" ЕАД заради злоупотреба с по-силна позиция при договаряне. Производството е образувано по искане на фалиралата \"Хенди-Тел\" ЕООД, която беше дългогодишен партньор на Мтел. Според антимонополния регулатор \"А1 България\" е злоупотребила с по-силната си позиция, когато едностранно на 22 август 2018 г. е прекратила с писмено предизвестие дългосрочните си търговски отношения с \"Хенди-Тел\". Това пък е увредило интересите на по-слабата страна в правоотношението, а също така е увредило и интереса на крайните потребители. Вследствие на загубата на правоотношението с телекомуникационния оператор \"Хенди-Тел\" е застрашено от цялостно прекратяване на дейността си, тъй като то оперира на ексклузивна база с \"А1 България\" ЕАД и по този начин предприятието загубва съществена част от приходите си, като продължаването на дейността на дружеството в досегашния му вид е практически изключено, се казва в становището на КЗК. \"А1 България\" има право да обжалва решението пред съда.", "date": "2018.11.27", "title": "КЗК глоби А1 с 800 хил. лв. "}
{"url": "https://duma.bg/datata-n180132", "text": "ДЕН НА НАРОДНАТА ПАМЕТ. Отбелязва се от 1996 г. по инициатива на Общонародното сдружение \"Мати Болгария\". На този ден през 1919 г. е подписан Ньойският мирен договор, наложен на България от страните победителки в Първата световна война, с който тя губи Южна Добруджа, Западните покрайнини и Беломорска Тракия - 11 278 кв.км, в които живеят българи. Македония е окончателно поделена между Гърция и Сърбия, като за страната ни остава само Пиринският край без Струмишко. На България са наложени и репарации за 2,25 млрд. франка. Страната ни няма право да притежава модерни военни технологии, флот и авиация, а задължителната военна служба е отменена. Сухопътните сили трябвало да не надминават 33 000 души, включително полицията. 8 Г.ПР.Н.Е. - УМИРА ХОРАЦИЙ, РИМСКИ ПОЕТ (Р. 65 Г.ПР.Н.Е.). Нему принадлежи репликата \"Carpe diem\" (\"Наслаждавай се на момента\"). В изтънчената си интелектуална поезия отразява обществено-политическите противоречия при крушението на републиката. Проповядва житейска мъдрост и умереност в епикурейски дух.   1363 - УМИРА ТЕОДОСИЙ ТЪРНОВСКИ, ЦЪРКОВЕН И КУЛТУРЕН ДЕЕЦ (Р. ОК. 1300 Г.). Около 1350 г. основава Килифаревския манастир, на който става игумен, и го превръща в център на Килифаревската книжовна школа. Под негово ръководство в манастира са учили Евтимий Търновски, Киприан, Дионисий и др. 1873 - РАЖДА СЕ ГЕОРГИ БАКАЛОВ, ПУБЛИЦИСТ, ЛИТЕРАТУРЕН КРИТИК И ИСТОРИК (УМИРА 1939 Г.). Един от първите социалистически дейци у нас, член на БСДП от 1891 г. От 1903 г. е член на ЦК на БРСДП. Редактира сп. \"Работническо дело\", сп. \"Съвременник\", сп. \"Борба\", сп. \"Нов път\". Чл.-кор. на Академията на науките на Съветския съюз (1932). Редактира списания, превежда руски книги. Съставя \"Пълен руско-български речник\" и \"Речник на чуждите думи\". 1953 - УМИРА ЮДЖИЙН О'НИЙЛ, АМЕРИКАНСКИ ДРАМАТУРГ (Р. 1888 Г.). Известен е като \"баща\" на американската драма. Автор е на пиесите \"Отвъд хоризонта\", \"Император Джонс\", \"Ана Кристи\", \"Желание под брястовете\", \"Дългият път на деня към нощта\" и др. Носител на Нобелова награда за литература за 1936 г. за силата, честността и дълбоките чувства в драматургичните му творби, които въплъщават оригиналната концепция за трагедия. 1971 - КОСМИЧЕСКИЯТ АПАРАТ \"МАРС 2\" ДОСТИГА ПОВЪРХНОСТТА НА МАРС. Първото успешно кацане на Марс обаче се осъществява през 1971 г. СССР изпраща две сонди - \"Марс 2\" и \"Марс 3\". Тъй като сондите не притежават програмируем компютър, който да позволи изчакването на праховата буря и след това започването на научна дейност, кацането се извършва в крайно неблагоприятни условия. От \"Марс 2\" информация не е постъпила. \"Марс 3\" успешно навлиза в атмосферата, парашутът му се отваря, спирачните двигатели се задействат и сондата достига до повърхността.", "date": "2018.11.27", "title": "Датата"}
{"url": "https://duma.bg/andrea-priznata-v-holivud-za-nay-dobrata-na-balkanite-n180120", "text": "Отличието \"Най-добрата балканска звезда\" получи поп-фолк певицата Андреа на тазгодишните награди \"Big Apple Music Awards 2018\", които се проведоха в Холивуд, Калифорния. Така българката се нареди сред едни най-големите имена в световния музикален шоубизнес, получавайки приза за музикалните си проекти през годините. На церемонията по връчването на наградите присъстваха и други популярни изпълнители от различни държави. Сред отличените бяха Faydee, Red One, Haifa, Alexandra Stan и мн. др. Хитовият продуцент Надер Хайат, по-известен като Red One, беше забелязан в компанията именно на Андреа. Близки до българската изпълнителка издават, че в Холивуд те вероятно работят заедно по общ проект.", "date": "2018.11.27", "title": "Андреа призната в Холивуд  за най-добрата на Балканите"}
{"url": "https://duma.bg/insayt-prati-snimki-ot-mars-n180164", "text": "В НАСА празнуват след успешното кацане на апарата \"ИнСайт\" на Марс. В контролния център бяха получени и първите снимки от повърхността на Червената планета. Мисията на \"ИнСайт\" започна преди близо седем месеца. Последното предизвикателство пред сондата бе прекосяването на атмосферата на Марс. След потвърждаване на кацането в контролния център буквално скачаха от радост. Няколко минути по-късно сондата изпрати първата си снимка от повърхността на Марс. Тя е с мъглив образ, вероятно заради облака прах от кацането, но на която се вижда хоризонтът на планетата, съобщиха АФП и ДПА. НАСА не е спускала апарат на Марс от шест години. Предишният апарат, който кацна на Червената планета, е роувърът „Кюриосити“ - през 2012 г.  Една от задачите на апарата е да премести двата основни инструмента на повърхността. Досега това не е правено. Единият инструмент ще се опита да проникне на дълбочина 5 м, за да измери вътрешната температура на планетата. Досега измервания са правени най-много на дълбочина 2,5 м, но на Луната от мисията „Аполо“. „ИнСайт“ пренася и сеизмометър, за да провери за първи път дали на Марс има трусове.  Друг инструмент ще проследи  въртенето на планетата спрямо оста и изместването ѝ, за да бъде разбрано какви са размерът и съставът на ядрото ѝ. Преди научните инструменти да бъдат инсталирани, ще минат поне 10 седмици. Топлинната сонда ще заработи след още няколко седмици. Продължителността на мисията „ИнСайт“ е предвидена за една марсианска година, която е равна на две земни. Космическият апарат „ИнСайт“ тежи 385 кг. Мисията е с бюджет 1 млрд. долара. В нея участват също учени от Франция, Германия и други европейски държави.", "date": "2018.11.27", "title": "\"ИнСайт\" прати снимки от Марс"}
{"url": "https://duma.bg/zlostornitsi-premestili-granitsa-na-gartsiya-n180106", "text": "Злосторници преместили северната граница на Гърция с Македония. Полицията разследва инцидента, съобщи в. \"Катимерини\". Полицията в Северозападна Гърция твърди, че неизвестни лица са отстранили повече от 100 гранични маркера през границата между Гърция и нейната северна съседка - Бивша югославска република Македония (БЮРМ). Полицията в град Флорина заяви, че 105 бетонни маркера, някои от които пирамиди с височина над три метра и някои по-малки колове, са били отстранени между четвъртък и петък по секция от 13 километра на границата.", "date": "2018.11.27", "title": "Злосторници преместили  граница на Гърция"}
{"url": "https://duma.bg/kratki-novini-n180102", "text": "Сръбският член на Президентството на Босна и Херцеговина Милорад Додик заяви, че \"премахването през нощта\" на знамето на Република Сръбска пред кабинета му в Източно Сараево е недопустимо. Според него това е опит на бошняшкия и хърватския членове на президентството Шефик Джаферович и Желко Комшич да изпратят послание, че с столицата няма място за сърбите. В град Печ, в Западно Косово, се проведе поредното съвместно заседание на правителствата на Косово и Албания. Основните решения от заседанието са свързани с премахването на роуминга между двете държави и обединението на митниците. Италианският вицепремиер Луиджи Ди Майо каза, че е готов да намали проектобюджетния дефицит на Италия. Еврокомисията отхвърли проектобюджета на Рим, защото рязко увеличава разходите и дефицита - до 2,4% от БВП в сравнение с този на предходното правителство - 0,8%, което според Брюксел ще натежи още повече върху сериозни дълг на Италия. Ново мощно торнадо е преминало през италианския град Саленто. Засега не се съобщава за ранени, но има разрушени сгради, като има поражения и по църквите на Марина Сера и Трикасе Порто.", "date": "2018.11.27", "title": "Кратки новини"}
{"url": "https://duma.bg/sotsialisti-v-stara-zagora-iskat-izbori-v-selata-s-nad-100-zhiteli-n180152", "text": "Първостепенна задача пред старозагорските социалисти през следващите месеци е подготовката за предстоящите догодина избори. Това бе подчертано на общинската конференция на БСП. Делегатите настояват преки избори за кметове да се провеждат и в селата с над 100 жители, затова приеха ПГ \"БСП за България\" да внесе предложение за изменение на Изборния кодекс. Старозагорските социалисти искат БСП да има ясна позиция и по коалиционната политика.  \"Управлението на ГЕРБ и \"Обединени патриоти\" е пагубно за страната. То е сведено до еднолична власт, липса на държавност, лобизъм и корупция, потъпкване свободата на словото\", гласи позиция, която бе приета на общинската конференция на БСП в Стара Загора. Според делегатите политиката на управляващите е в защита на корпоративни интереси и обрича огромната част от българския народ на бедност и мизерия.   Положително бе оценен проектът \"Визия за България\". До март догодина старозагорци ще изготвят и \"Визия за Стара Загора\", чието обсъждане трябва да приключи в навечерието на местните избори. Според местните социалисти областният град трябва да се развива като център на високотехнологичните производства, на химическата промишленост, производството на храни, облекло, мебели, селското стопанство и туризъм. Нужна е активна държавна политика за финансово стабилизиране на Мини \"Марица изток\" и ТЕЦ \"Марица изток - 2\" като се гарантира бъдещото развитие на комплекса до изчерпване на въглищните запаси. Делегатите настояват във \"Визия за България\" да конкретизират и доработят вижданията в направленията здравеопазване, съдебна реформа, селско стопанство, култура, спорт. Приоритет във външната политика на България да бъде развитието на многостранните отношения с Русия. Предстои предложенията да бъдат обобщени и изпратени в Националния съвет.", "date": "2018.11.27", "title": " Социалисти в Стара Загора искат избори в селата с над 100 жители"}
{"url": "https://duma.bg/valeri-simeonov-dayte-mi-mvr-za-24-chasa-da-vidim-shte-ima-li-protesti-n180150", "text": "Бившият вицепремиер Валери Симеонов, отстранен само преди дни заради обидите си към майките на деца с увреждания, отново сътвори гаф - този път по адрес на масовите протести в страната. \"Дайте ми това МВР за 24 часа и ще видим дали ще има протести\", изригна лидерът на НФСБ по партийната телевизия \"Скат\". Новата изцепка на Симеонов, който от няколко дни е редови депутат, взриви социалните мрежи. Коментарът на доскорошния вицепремиер беше свързан с продължаващите над месец граждански недоволства в страната. Едното от тях - на майките на децата с увреждания, искаше неговата оставка след думите му, че това са \"група кресливи жени с уж болни деца\". Цял месец Симеонов обаче отказваше да подаде оставка, а премиерът Бойко Борисов - да му я поиска, от страх, че отстраняването на лидера на НФСБ щяло да свали правителството.  От началото на ноември пък в редица градове в страната граждани протестират срещу високите цени на горивата, поскъпването на данъците за леки автомобили, ниския стандарт на живот и социалната несправедливост. Четири уикенда подред протестите ескалират и в блокади на възлови пътища и магистрали. Симеонов разкритикува ГЕРБ, че \"много лесно се разделят с кадрите си\". Лидерът на НФСБ даде като пример смяната на гербаджийските министри Николай Нанков, Ивайло Московски и Валентин Радев, които Борисов отстрани заради тежката катастрофа с автобус край Своге.", "date": "2018.11.27", "title": "Валери Симеонов:   Дайте ми МВР за 24 часа да видим ще има ли протести "}
{"url": "https://duma.bg/predstoyashto-n180149", "text": "Днес лидерът на БСП в София Калоян Паргов, който е и заместник-председател на комисията по транспорт и туризъм на СОС, ще се срещне с представители на таксиметровия бранш в столицата. Срещата ще се проведе от 15 часа в постоянната приемна на БСП в София на ул. \"Леге\" №10, етаж 1. В нея ще вземат участие Петър Мутафчиев, бивш министър на транспорта и председател на Съвета по транспорт и съобщения към НС на БСП, и народни представители от \"БСП за България\", членове на парламентарната комисия по транспорт, информационни технологии и съобщения. ", "date": "2018.11.27", "title": "Предстоящо"}
{"url": "https://duma.bg/petitsiya-za-podobryavane-na-rodilnite-grizhi-vnesoha-v-mz-n180147", "text": "Да спрат обидите и униженията на родилки, а раждането да стане безплатно, настояват от организация \"Родилница\", които внесоха петиция с над 16 хил. подписа в здравното министерство. Жените настояват за приемане на нов медицински стандарт \"Акушерство и гинекология\", съобразен с препоръките на СЗО. В подписката се настоява парламентът да инкриминира насилието над родилки с конкретен текст и да се смята за престъпление умишленото или небрежно нанасяне на телесна повреда на раждаща жена от страна на медицинско лице, включително и чрез остарели и неправилно приложени практики. По думите на Нора Москова от сдружението нанесените травми по време на раждане са не само физически, но и психически, а жените не могат да се отърсят от тях цял живот. По думите й много често униженията по време на първото раждане отказват българките от желание да имат второ дете. Водят се много дела, но осъдени лекари няма, твърди Москова. \"Не съм чувала някоя жена да е родила безплатно. Най-малкото се дават пари на ръка на лекаря, той си иска някаква сума или очаква нещо, но това е финансово изнудване\", коментира Москова. Според нея е изнудване да се плаща за придружител, за избор на екип и допълнителни права. ", "date": "2018.11.27", "title": "Петиция за подобряване на родилните грижи внесоха в МЗ "}
{"url": "https://duma.bg/i-sova-haris-dava-ravni-shansove-na-bsp-i-gerb-n180151", "text": "БСП и ГЕРБ са с изравнени сили в навечерието на изборите за Европейски парламент, сочат данните от изследване на политическите нагласи от \"Сова Харис\". Проучването е представително, проведено е от 16 до 22 ноември. 21,6% са отговорили, че ще гласуват за ГЕРБ, БСП са веднага след тях с 21,3%. ДПС събират подкрепата на 5,8 на сто, а \"Обединени патриоти\" минават заветните 4 процента само с 0,1%. \"Воля\" почти събира два процента, останалите политически формации са около един. 14,6% декларират, че няма да гласуват. Макар премиерът Бойко Борисов да е политическият лидер с най-голяма подкрепа, близо 55 на сто твърдят, че му нямат доверие. Корнелия Нинова е подкрепяна от 28,2%, а Красимир Каракачанов - от 18,8 на сто. Засега бариерата от над 6% за излъчване на представител в Европейския парламент преминават само ГЕРБ, БСП и ДПС. 45,3% от запитаните отговарят, че са сигурни, че ще гласуват. 23% се колебаят или няма да отидат до урните за евровота. Изследването сочи още, че повече от половината граждани - 57,2% следят протестите и ги подкрепят. Само 15,1% отговарят, че ги следят, но не ги подкрепят. На въпрос \"какво смятате, че е по-добре да се случи\" 42,3 на сто от запитаните отговарят с \"да продължат протестите и натискът на улицата\". 40 процента предпочитат \"ситуацията да се нормализира и институциите да си поемат ролите\".   ", "date": "2018.11.27", "title": "И \"Сова Харис\" дава равни шансове на БСП и ГЕРБ"}
