{"url": "https://duma.bg/rusiya-predlaga-tol-sistemata-si-na-balgariya-n202645","text": "Руското министерство на транспорта съобщи, че е поканило България да обмисли възможността за въвеждане на руската система за събиране на пътни такси от тежкотоварни автомобили, известна като \"Платон\". Това е станало по време на заседанието на Руско-българската междуправителствена комисия за икономическо, научно и техническо сътрудничество, провела се в Москва, предаде ТАСС. Руската страна е запознала българските си колеги с опита на разполагане на система за сателитна навигация, чрез която се събират такси за ползването на магистралите от тежкотоварни превозни средства. \"Платон\" е държавната система за начисляване на такси на база изминато разстояние от камиони с тегло над 12 тона по руските пътища. Въведена е на 15 ноември 2015 г. и оттогава досега в пътния фонд са събрани повече от 82 милиарда рубли (над 2,2 млрд. лева). С тези средства вече са ремонтирани над 2700 км пътища и над 30 моста, е посочено в съобщението на руското транспортно ведомство. Руската система \"Платон\" е подобна на внедряваната в момента у нас система за събиране на тол такси за тежкотоварните автомобили, която трябваше да започне работа на 16 август, но стартът й беше отложен за 1 март 2020 г. Българската система е разработена от австрийската компания \"Капш\" и е с GPS-позициониране. Българските власти я представят като най-модерната в света, но все още не са ясни обхватът на платените пътища и размерът на таксата за ползването им. Към момента няма официален коментар на руското предложение от българските власти.  По време на заседанието на междуправителствената комисия Русия - България е било постигнато споразумение да продължи работата по възобновяването на фериботната линия Новоросийск - Бургас. Преди време премиерът Бойко Борисов обяви необходимостта от възстановяването на фериботните връзки с Русия.", "date": "2019.11.01", "title": "Русия предлага тол системата си на България "}
{"url": "https://duma.bg/kat-zapochva-aktsiya-zima-n202647", "text": "Акция \"Зима\" със засилени проверки за изправност на автомобилите започна КАТ. Ще бъдат проверявани светлините, дълбочината на грайферите и чистотата на стъклата. Грайферите на гумите трябва да са с поне 4 см дълбочина, а светлините трябва да са постоянно включени. Ако фаровете не работят на 100%, ще се налагат санкции в зависимост от степента на повредата. Глобата за гумите пък ще бъде 50 лв. Акцията ще продължи до края на месеца в цялата страна в три части. Между 1 и 10 ноември водачите на велосипеди и каруци ще се проверяват за изправността на превозните средства. От 11 до 20 ноември ще се следи дали шофьорите спазват предимството на пешеходците, както и дали самите пешеходци пресичат на позволените места, а от 21 до 30 ноември ще се проверява техническата изправност на колите.", "date": "2019.11.01", "title": " КАТ започва акция \"Зима\" "}
{"url": "https://duma.bg/sportat-po-televiziyata-grisho-goni-parvi-12-final-v-parizh-n202687", "text": "Футбол по Нова спорт 21.45 Барнзли - Бристъл по Ринг 21.45 Дижон - ПСЖ по Диема спорт Формула 1 18.00 и 22.00 Гран при на САЩ (тренировки) по Диема спорт Волейбол 18.30 ЦСКА - Левски по Евроспорт 1 Снукър 8.25 и 13.25 Уърлд оупън в Юшан по Макс спорт 1 Тенис 15.00 \"Мастърс\" в Париж  ", "date": "2019.11.01", "title": "Спортът по телевизията, Гришо гони първи 1/2-финал в Париж"}
{"url": "https://duma.bg/svetoslav-kostov-obzhalva-uvolnenieto-si-n202649", "text": "Очаквано Светослав Костов обжалва пред съда решението на Съвета за електронни медии да бъде освободен като генерален директор на БНР. Председателят на СЕМ София Владимирова обясни, че това не я притеснява. Медийният регулатор ще изчака становището на магистратите, но вече обяви процедура по избор на нов титуляр за БНР. Владимирова се яви в парламента, където временна анкетна комисията трябваше да разгледа казуса с ефирното замлъкване на програма \"Хоризонт\" и евентуален натиск над служителите в общественото радио. Заседанието обаче се провали, тъй като двама от петимата членове не се явиха. Депутатите трябваше да изслушат членовете на СЕМ и ръководството на Комисията за регулиране на съобщенията. Владимирова бе донесла цялата документация, с която разполага регулаторът по случая. Данните на СЕМ и КРС ще бъдат внесени в деловодството на парламента.  \"Мониторингът на програма \"Хоризонт\" ще бъде направен след изборите. Свалени са записи, които са за периода от началото на юли, когато започна мандатът на г-н Костов, до 26 септември, когато започва предизборната кампания. Проверката е традиционна и се проверява плурализмът в медията\", обясни Владимирова. В момента СЕМ проверява плурализма в медиите по време на предизборната кампания. Има вероятност комисията да направи нов опит да се събере следващия четвъртък.", "date": "2019.11.01", "title": "Светослав Костов обжалва уволнението си"}
{"url": "https://duma.bg/8-tvortsi-shte-poluchat-pozhiznena-nagrada-n202648", "text": "Осем известни творци и общественици да получат пожизнена парична награда от държавата за изключителни постижения и цялостен принос в областта на културата, предлага правителството на парламента. Това са музикантът и педагог проф. Анатоли Кръстев, режисьорът и сценарист Анжел Вагенщайн, композиторът и музикант Андрей Дреников, режисьорът, сценарист и преподавател Георги Дюлгеров, музикантът и поет Иван Стайков, поетът Иван Цанев Иванов, примата на българската музика Лили Иванов и режисьорът и сценарист Христо Ганев. Осмината са отличени за особени заслуги към българската държава и нация.", "date": "2019.11.01", "title": "8 творци ще получат пожизнена награда"}
{"url": "https://duma.bg/putin-pokani-ungariya-v-proekta-turski-potok-n202644", "text": "Руският президент Владимир Путин обяви пред унгарския премиер Виктор Орбан, че Русия би приветствала, ако Будапеща се присъедини към газопровода \"Турски поток\". Орбан е отвърнал, че доставките на руски газ само през територията на Украйна не са приемливо решение от гледна точка на суверенитета и \"колкото по-рано можем да се присъединим към \"Турски поток\", толкова по-добре, защото така няма да сме уязвими\", предаде руската агенция ТАСС. Путин е казал още, че Русия очаква завършването на строежа на \"Турски поток\" до Турция до края на тази година и построяване на разширенията на газопровода за България и Сърбия до средата на следващата година. Той казва, че разширение за Унгария би могло да бъде построено бързо и Орбан приветства тази перспектива като един от пътищата за доставки на руски газ за Унгария. Путин е изтъкнал ролята на Унгария като водещ потребител на руски природен газ и като ключов транзитен център.", "date": "2019.11.01", "title": " Путин покани Унгария в проекта \"Турски поток\" "}
{"url": "https://duma.bg/sabirat-uchenitsite-ot-sofiya-na-urotsi-v-muzei-n202646", "text": "Учениците от София ще имат извънкласни занимания в музеите и институтите на БАН, предвижда съвместната програма \"Образование с наука\" на Министерството на образованието и Българската академия на науките. В рамките на инициативата второкласници от 18 СУ \"Уилям Гладстон\" имаха изнесен урок в Националния археологически музей, на който присъства и зам.-министърът на образованието Карина Ангелиева. Програмата предвижда всички ученици от столични училища да учат в музеите математика, да програмират роботи, да търсят решения за справяне с климатичните предизвикателства, да правят антропологични изследвания, химични опити, проекти по механика и холограми, да прилагат космически технологии в екологията и др. По програмата са одобрени 26 проекта на обща стойност 500 000 лв., чрез които институтите и музеите на БАН ще разработят образователни програми и дейности за учениците. Предвижда се и провеждането на летни школи за обучение на децата и учителите им. Програмата цели да провокира интереса към математиката, техниката, природните науки, посочи министърът на образованието Красимир Вълчев при представянето на \"Образование с наука\".", "date": "2019.11.01", "title": " Събират учениците от София на уроци в музеи "}
{"url": "https://duma.bg/budeshtite-i-spyashtite-n202654", "text": "Всяка година на 1 ноември отбелязваме Деня на народните будители. И всяка година се сещаме за тях май само около тази дата. Или евентуално около 24 май.  А това е един от най-светлите ни празници. Именно безсмъртната кохорта от знайни и незнайни будители събуди българската нация от петвековното робство. Събуди мечтата за свобода, събуди вярата, че тя може да бъде постигната. И най-важното, събуди умовете на българите.  А следващите поколения будители приеха за своя мисия, въпреки превратностите на историята, да пазят българския дух буден.  Празнуваме този ден, но с всяка изминала година се отдалечаваме все повече от будителите. Неусетно и неизменно затъваме в калта на ужасяващата бездуховност. И тази кал постепенно ни обезличава, стопява като нация.  Къде е националният ни идеал? Къде са изконните ни ценности? Къде е стремежът към знание и духовно усъвършенстване? Отбелязваме Деня на будителите, но това съвсем не означава, че се събуждаме. По-скоро в просъница нещо промърморваме и отново се унасяме в дрямката, която вече 30 години ни държи и сякаш нямаме намерение да отворим очи. Или не искаме. Защото така е по-удобно. Или защото ни е страх.     \"Бедний народе,/кой те в таз рабска люлка люлее?\", казва Ботев. Ще кажете, ама нали сме свободни.  А нима не сме роби? Роби на политическите интереси. Роби на бездуховността. Роби на парите. Роби на банките. Роби на капитала. Роби, които работят по 12-14 часа на ден и се прибират вкъщи само за да преспят. Да продължавам ли?  Преди Освобождението, след пет века безпросветност, българинът се устремява към знания. Защото тогава дори и неграмотните осъзнават, че в знанието има сила и искат децата им да се изучат.  А днес? Стремежът към знания го няма. Защо са ми, като мога и без образование да живея, казват много от учениците. Единици се стремят към знания. Мутренският начин на живот, далаверата, култът към парите и лукса промениха ценностната система на българина.  Но и след Освобождението нима не е така?  \"Време на хора с ниски чела и широки джобове\", ще го определи Вазов. И ще напише \"Епопея на забравените\". А Алеко ще обезсмърти всички български отрицателни черти в образа на Бай Ганьо.  Не четем книги, казват днес. Защо са ни? И забиват очи в телефоните. Не знаят стихотворение от Ботев, но знаят чалга хитовете.  Учителят, съвременният будител, той е виновният. Писателят също. Нищо, че и учителят, и писателят са изправени срещу системата, която превръща мислещия човек в животно, загрижено единствено за своето оцеляване, за своето забавление и за удовлетворяването на нагона си. Учителят трябвало да се съобразява с ученика, писателят - с читателя. Все си мисля,  че трябва да е обратното.  Хляб и зрелища. От римски времена това се дава на народа, за да кротува и да си мисли, че е свободен. То и у нас - хляб, колкото да оцелееш, колкото да влачиш тъжното си съществуване. За други има и зрелища - чалга заведенията са пълни. И вътре народът спи, вперил очи в силикона, нищо че музиката е силна.  Семейството вече не е ценност. Имаме джендъри и какви ли още не. Традициите се подменят. Езикът ни - също.  Вместо Ден на будителите, все повече се празнува Хелоуин. Порових се из интернет. Много заведения предлагат такова \"парти\". Всяка трета дума в обявите не е българска.  Политиците ни повтарят с лакейска преданост всяко послание, изпратено от Брюксел. И са готови да изпълнят всичко, което във Вашингтон дори още не са си го помислили. Политиците, някои от които бъркат названия на столици и държави. Няма национални ценности, има общоевропейски, евроатлантически.  Кой те в тази робска люлка люлее? Ще се събудиш ли?  И все пак надеждата е в будителите. И в юнака на коня...      ", "date": "2019.11.01", "title": "Будещите и спящите"}
{"url": "https://duma.bg/vaorazheni-gardove-zaplashvali-izbirateli-n202651", "text": "Въоръжени служители на фирмите \"Делта Гард Секюрити\" ЕООД, \"КиД Г.О.ГРУП ЕООД\" и \"Раховец архитектура и строителство\" ООД са заплашвали избиратели по време на първия тур на местните избори. Сигнал до прокуратурата е изпратен от кандидата за кмет на община Горна Оряховица Явор Божанков. В неделя той ще се изправи на балотаж срещу досегашния кмет Добромир Добрев от ГЕРБ. Трите фирми, срещу които е сигналът, са контрагенти на Община Горна Оряховица по редица договори и изпълняват обществените поръчки на територията на общината. Техни гардове са охранявали определени секционни избирателни комисии в нарушение на конституционните права на гражданите, твърдят от екипа на Божанков. Социалистът настоява прокуратурата да провери дали собствениците на охранителните фирми Румен Вълков Янков, Красен Христов Камбушев и Йордан Недев Бижев, както и техните служители са нарушили Наказателния кодекс. Божанков посочва, че на 27 октомври в селата Драганово, Първомайци, Поликраище, Правда и в град Долна Оряховица са забелязани моторни превозни средства, управлявани от лица, представящи се за служители на \"Делта Гард Секюрити\" EООД. Те са носили огнестрелно оръжие, с което се опитвали да сплашат и да попречат на гражданите да гласуват, сигнализира той държавното обвинение. \"В изборния ден Румен Янков, Красен Камбушев и управителят на охранителната фирма Йордан Бижев лично са координирали действията на гореописаните служители и са забелязани в непосредствена близост до секционните избирателни комисии и на други ключови места в населените места. След края на изборния ден тримата са забелязани да влизат в щаба на ПП ГЕРБ в Горна Оряховица, а цитираните автомобили са били паркирани на непосредствено намиращия се до него паркинг\", посочва се в сигнала. Представители на местната коалиция \"БСП за България\", АБВ и \"Движение 21\" са подали два сигнала за нарушаване на изборния процес, както и за носене на огнестрелно оръжие. Хората, които са се обадили на тел. 112, са дали обяснения в РУ на МВР в Горна Оряховица, но няма информация какво се случва с образуваната полицейска преписка. Прокуратурата трябва да установи в какво качество цитираните лица са присъствали в изборния ден пред секционни избирателни комисии в с. Драганово, Първомайци и Горна Оряховица. Междувременно националният предизборен щаб на БСП отново се възмути от многобройните полицейски акции основно срещу кандидати на БСП. Оказа се, че в полицията в Благоевград за обяснения са привикани двама от досегашните кандидати за кмет на общината, които обявиха, че на втори тур застават зад подкрепяния от левицата Румен Томов. \"МВР мачка най-силно преди балотажа. Стоим зад всички наши кандидати и хората, които ни глacувaт доверие\", категорични са социалистите.", "date": "2019.11.01", "title": "Въоръжени гардове заплашвали избиратели"}
{"url": "https://duma.bg/imalo-maystor-vav-boyana-n202634", "text": "В историята няма \"ако\", но все пак - каква щеше да е държавата България, ако в края на XIV век не бе унищожена от османлиите и заличена от картата на Европа за цели пет века? Някои се дразнят, когато се пише, че древните български земи са люлка на европейската цивилизация, а средновековната държава България е дала уникални духовни и материални, пионерни приноси за новия свят. Но създаването на славянската писменост от светите Кирил и Методий е факт, факт е също, че разпространението на християнската книжнина из целия славянски свят тръгва от нашите земи през IХ-Х в. Пак по същото време са положени основите на един от символите на българската история и култура - храмът \"Св. Никола и св. Пантелеймон\", известен като Боянската църква. Първата малка кръстокуполна църква тук е построена в Х-ХI век и е обновена след това през ХII в. През ХIII век към фасадата на старата църква е пристроено входно помещение (притвор), разположен според канона откъм западната част, а над него - и параклис. В средата на ХIХ в. пък е построено двуетажно преддверие \"Св. Никола и св. Пантелеймон\".  Това, което създава световната слава на Боянската църква обаче, са стенописите, особено тези от средата на ХIII в. Стенописите в т.нар. кораб (наоса) следват схемата на този тип църкви: в купола е изписан Христос Вседържител, под него - ангели и евангелистите; в олтарната ниша са представени \"Богородица на трон\", \"Поклонение на жертвата\", \"Благовещение\", а по стените и арките са \"разказани\"  сцени от живота на Христос. В притвора и параклиса (вероятно гробен) са изписани 18 сцени от житието на св. Никола. Тук са изографисани и портретите на дарителите - местния феодал, севастократор Калоян и жена му Десислава, управлявали по това време Средецка област, на българския цар Константин Асен Тих и царица Ирина, както и първото известно изображение на българския светец от Х век Иван Рилски. Ктиторски надпис в притвора на църквата указва годината на цялостното й изписване (1259 г.), имената на дарителите и родствената връзка на местния феодал с българския цар и сръбския крал. Именно тези стенописи са свидетелство за изключителното майсторство на средновековната българска живописна школа, те правят световната слава на Боянската църква - с колорита, жизнеността на портретите, с психологичната характеристика на образите. Всяко от над 240-те изображения се отличава с индивидуалност и висока художествена стойност. Портретите на Калоян и Десислава, на българския цар Константин Асен Тих (управлявал от 1257 г. до 1277 г.) и царица Ирина са едни от най-старите запазени портретни изображения на исторически лица. В 18-те сцени в притвора присъстват елементи от тогавашния бит. В сцената \"Тайната вечеря\" се откриват битови подробности от живота на българите в ХIII, храната на трапезата е местна традиционна. Сцената е изрисувана с 11 апостоли, а 12-ият е \"скрит\" и трудно може да бъде забелязан - предателят Юда, който единствен е без нимб.  Стилът издава принадлежността на зографите  към Търновската живописна школа от ХIII век. Става дума за ренесансово изкуство, родено половин век преди италианския Ренесанс, заченат в началото на ХIV век. Специалистите обикновено подчертават, че българските стенописи от 1259 г. са създадени 8 години, преди да се роди прочутият италиански художник Джото, смятан за основна фигура в италианския предренесанс, чийто образец е Флорентинската катедрала. Накратко казано: европейският Ренесанс започва в България, не в Италия, както е прието да се изтъква. А \"меценатът\" севастократор Калоян вероятно може да бъде наречен българският Медичи. През 1979 г. Боянската църква е включена от ЮНЕСКО в Списъка на световното културно и природно наследство под №4. Навремето се пееше, и досега не е забравена,  една много известна песен на Лили Иванова - \"Боянският майстор\", композитор Александър Йосифов, аранжимент Константин Драгнев, текст Богомил Гудев. ( ) \"Във ранната утрин пропява камбана  и буди старите спомени. Имало майстор във Бояна, имало майстор на икони. Прости икони, тихи и бедни ликове бледи, родени в легендите... Сред тези ликове добри  на хора някога живяли, Съзреш ли тихо да гори пламъче бяло - там се поспри\". Кои са зографите, създали през ХIII век стенописите в Боянската църква? Дълго време се е смятало, че \"Боянският майстор\" е събирателен образ на зографите, изрисували храма. При реставрационни дейности обаче са разкрити имената Василий и Димитър. Но споровете за зографа продължават, като  е изяснено, че стенописите са рисувани от трима души - вероятно майсторът и двама калфи. Известно е, че след Освобождението е било замислено храмът да бъде съборен, за да се построи нов, но го спасява съпругата на Фердинанд - царица Елеонора, която след смъртта си през 1917 г. е погребана до южната страна на Боянската църква. Реставрацията на \"Св. Никола и св. Пантелеймон\" започва през 1912 г. и завършва чак през 2006 г. след дарителска акция, организирана от Националния исторически музей. От 2003 г. Боянската църква е филиал на НИМ. \"Въздигна се от земята и се създаде пречист храм на светия йерарх Христов Никола и светия и великославен мъченик Панталеймон със залягането и труда и с многото любов на Калоян, севастократор, братовчед царев, внук на свети Стефан, краля сръбски. Изписа се при царството българско, при благоверния и благочестивия и христолюбивия цар Костадин Асен. Индикт 7, в годината 6767\".  ", "date": "2019.11.01", "title": "\"Имало майстор във Бояна...\""}
{"url": "https://duma.bg/kabinetat-predlaga-byudzhet-na-zastoya-n202652", "text": "Правителството одобри набързо проектобюджетите за 2020 г. на държавата, Здравната каса и Държавното обществено осигуряване и ги внесе в парламента. От МС се похвалиха с \"балансиран\" проектобюджет, в който приходите и разходите ще са по 47 млрд. лв. - с 3 млрд. лв. повече в сравнение с 2019 г.  Минималната работна заплата се вдига със скромните 50 лв. от януари и става 610 лв. Предизборно заплатите на държавните чиновници ще скочат с още 10%. Замразяват се обаче всички социални плащания за следващата година. Разчетите са направени при прогнозиран икономически растеж от 3,3% за 3 години напред. Преди година сметките бяха върху прогнозиран от 3,7%, ръст, който обаче достигна до 3,3%, призна финансовият министър Владислав Горанов. Минималното възнаграждение на учителите ще стане 1255 лв., за което ще са необходими допълнително 360 млн. лв. Припомняме, че преди ден синдикатите не подкрепиха проектобюджета при обсъждането му в Съвета за тристранно сътрудничество. КНСБ и КТ \"Подкрепа\" възразиха срещу замразяване на социалните плащания - обезщетенията за майчинство, безработица, детски надбавки и др. Според тях минималният осигурителен доход трябва да се увеличи, както и и ръстът на пенсиите. Традиционно и вчерашното заседание на МС започна с хвалбите на премиера пред телевизионните камери. В защита на бюджетните разчети Бойюко Борисов изтъкна третото място на България по нисък външен дълг. Той се похвали и с \"рекорден\" за ЕС ръст на БВП, който в края на мандата му щял да достигне 130 млрд. лв. \"Безработицата отива на рекордните 4%. На практика само на тези, които не им се работи, не работят\", твърди премиерът.", "date": "2019.11.01", "title": "Кабинетът предлага бюджет на застоя"}
{"url": "https://duma.bg/obshtina-silistra-zanemari-i-zatvori-znakova-zabelezhitelnost-n202650", "text": "От дни достъпът до най-голямата забележителност в Силистра \"Меджиди табия\" е забранен за граждани и посетители, сигнализираха в социалните мрежи жители на града. Става ясно, че причина за това е занемареното състояние на обекта. Силистренци се оплакват, че общината не предприема никакви мерки за популяризиране на забележителността. \"От години пътят дотам не е асфалтиран. Общината не прави рекламни материали и не популяризира атракцията. За тази година е имало подписан договор за водене на туристи с туристически фирми. Вместо да ги водят до силистренската крепост обаче, те са били отвеждани до зоологическата градина в Кълъраш. Румънците не са виновни, защото гледат интереса на своя регион\", коментират силистренци. Те са възмутени от престъпната незаинтересованост и безстопанственост от страна на община Силистра.  \"Вместо уникалните ни забележителности да носят приходи, тънат в бурени и боклуци. Липсва обща визия и подход. Отговорността за случилото се носи община Силистра, която от години е оставила нещата на самотек. От това губят силистренци и малкият бизнес в града\", категорични са местните. Припомняме, че на балотаж в неделя силистренци трябва да изберат между досегашния кмет Юлиян Найденов от ГЕРБ и бившия евродепутат от БСП Момчил Неков. Разликата между тях е едва 2%.  \"Имам предложения как да върнем живота в Силистра и от административен да станем привлекателен и притегателен икономически и туристически център. Последните години в общината има голям отлив на инвестиции. Чуждестранните намаляват драстично, а условията за развитие на местния бизнес се влошават. Силистра има огромни възможности за привличане на туристи, които ще подпомогнат бюджета на общината. Решения има, но трябва и воля, и енергия. Аз имам и двете!\", подчерта Неков.  ", "date": "2019.11.01", "title": "Община Силистра занемари и затвори знакова забележителност"}
{"url": "https://duma.bg/da-chakash-za-chakalnyata-n202636", "text": "Министърът на финансите официално призна за поредното отлагане на срока за присъединяване на България към \"чакалнята\" на еврозоната и Банковия съюз, което би трябвало да стане едновременно. Сега трябва да се надяваме до 30 април, когато е и рожденият ден на Влади.  По средата на миналата година правителството пое шест ангажимента като условие да бъдем приети в \"чакалнята\". България получи политическо обещание от евролидерите, естествено, при изпълнени условия. Според графика, който тогава страната ни сама си постави, това трябваше да стане до юли 2019 г. Но както се казва, обещанието не е като завещанието. Времето си минава, а на нас не ни остава нищо друго, освен да продължаваме да чакаме за чакалнята. Въпреки че банките минаха поредния стрес тест. Въпреки че законодателството у нас, свързано с фалитите, управлението на държавните фирми и прането на пари, се променя с бързи темпове, за да угодим на Брюксел и Франкфурт. Но угодия няма.   Каръшка работа. Точно в момента се сменя караулът на върха на ЕЦБ. От днес в длъжност влиза новият президент Кристин Лагард. Освен това напрежението в еврозоната се засилва заради разнобоя в ЕЦБ по новите мерки за подкрепа на икономиката чрез изкупуване на дълг и допълнително сваляне на отрицателните лихви. В този смисъл едва ли България  им е първа грижа. А влизането в ERM II трябва да се подкрепи политически от всички държави в еврозоната плюс Дания. В същото време новата Европейска комисия още не може да се сформира заради отхвърлените от европарламента комисари. Освен това нашата страна може да се окаже нещо като опитно зайче, защото тя ще бъде първата, чието приемане в чакалнята, а след това и в еврозоната, се свързва и с влизането й в т.нар. Банков съюз. Създаден след кризата в Гърция, някои го наричат експеримент с неясно бъдеще, други му възлагат свръхочаквания. Факт е, че в юридически смисъл формално такъв съюз няма. Затова на нас не ни остава нищо друго, освен да чакаме. А както е казал поетът: \"Да знаеш да чакаш, да можеш да чакаш, това е любов\".", "date": "2019.11.01", "title": "Да чакаш за чакалнята"}
{"url": "https://duma.bg/zaharinka-zahari-stoyanova-gordeya-se-che-sam-dashterya-na-bashta-si-n202633", "text": "През 1981 г. тя бе дошла на почивка в Банкя. И когато мои сътрудници ми съобщиха новината, по неписаното журналистическо правило за изпреварващата информация, полетях с редакционната кола в тази посока.  През своя живот човек се среща с хиляди хора. Но до края на дните му от тези срещи в неговото съзнание остават само няколко спомена. За мен сред тези спомени е и срещата ми с дъщерята на великия българин Захарий Стоянов. Срещу ми седеше и се усмихваше човек, в който течеше негова кръв, кръв, горяла в пламъците на Панагюрския край, кръв - тръпнала под словата на Ботева, Караджата, на Дякона... Затова може би Захаринка бе устояла на житейските бури и бе дошла в България, за да отпразнува своята 91-годишнина, ведно с 13-вековния рожден ден на Отечеството си. - Исках пак да видя България, отново да дишам балканския въздух на родния край! Едно желание, засилващо се след всяко посещение на бащината къща и избухващо с нов плам при срещата с българи, при досега с китените шевици или когато в припадащия здрач грамофонът в далечния Аугсбург запее \"Хубава си, моя горо\". Вечерите в немския град, където живее Захаринка Стоянова, не са като в Балкана. Няма го причудливият шепот на птиците, нито летните сватбени песни на щурците, а звездите са някак по-плахи и по-далечни. И все пак там има две места, които напомнят за Котленския балкан. Това са балконът на Захаринка Стоянова и градината на нейната дъщеря Хилда. Ухае там вечер засаденият балкански здравец, нашепва легенди за вехти войводи и самодивски сборове. Едва ли \"историческият овчар\" от Медвен е мислел, че родът му ще достигне чак до Немско. А баба Тонка може би би седяла дълго по заник слънце край Дунава, който дипли в нозете й води от своя приток Лех. Край него живеят днес нейните внуци и правнуци. И би им прошепвала обични думи, като за поздрав. Ето непоместени досега откъси от голямо мое интервю с дъщерята на легендарния български будител. - Кога дойдохте за първи път в България? - Колко пъти сте идвали досега? - Кое ви кара да се връщате? - Сигурно сте ходили в родното село на баща ви, в Котел, в Панагюрище? Думи повече не бяха нужни. И затова Захаринка Стоянова спря за момент да говори. Ръцете й запрехвърляха снимките, скупчени на масата. - Разкажете ми нещо за вашата биография, как сте живяла вие, как са преминали младите ви години? - В Мюнхен ли сте учили? - А къде сте родена? - Вие естествено сте били в него. Казахте, че имате една дъщеря и внук. Те идват ли в България? - Обичате ли българските песни? - Коя ви е любимата песен? - Имате ли български книги, грамофонни плочи? - А пазите ли в Германия български носии, китеници? - Бихте ли споделили спомен за вашия баща, разказан от майка ви. - Имате ли запазени някои вещи за спомен от баща ви? - Как си обяснявате това дълголетие?", "date": "2019.11.01", "title": "Захаринка Захари Стоянова:    Гордея се, че съм дъщеря на баща си"}
{"url": "https://duma.bg/strah-ili-marzel-n202638", "text": "Знакова гербаджийка прозря, че проблем в Изборния кодекс има. Може би за 56-и път обяви, че той трябва да се променя, за да се избегнат \"негативните прояви по изборите\". Кой е виновен за тия прояви - управляващото мнозинство мълчи. Що ли?  Купен вот, безброй сгрешени бюлетини, хиляди \"мъртви души\" в списъците... И плач за липсващи преференции. Най-абсурден е този казус при ощетените от парламентарните партии - нали имат членове в СИК? Къде са спали те при преброяването? Мързяло ли ги е, недообучени ли са, или...?  При машинния вот, казват, няма как да зачернеш само преференция без партия. Т.е. част от сгрешените по този параграф бюлетини ще намалеят. ГЕРБ и ЦИК машинен вот не искат. Страх или мързел? И за преференциите сигурно пак ще има законотворческа драма. Още ги боли партийците, че избирателите разместват плановете им. Вярно, 7% за пререждане е много, особено в големи градове и партии с много поддръжници. Но дори и така е възможно. Друг е въпросът на каква цена. Иначе си трябва много работа и кански усилия, за да станеш разпознаваем и харесван. Преференцията сама по себе си е шанс за повече активност - особено ако българите вярват, че с гласа си могат да променят нещо. Макар и с малко. ГЕРБ и компания упорито и многократно отказваха осъвременяването на изборните списъци. Страх или мързел? Или някакви сметки пак не излизат? Може да си гласят и преразпределение на изборните райони, ама така, че да им е угодно? Сметки или пак сметки? На този фон изборните търгаши вилнеят необезпокоявано. По села и паланки хората тъжно потвърждават, че ги знаят поименно. Ама дотам. Доказателства няма. МВР е безсилно. Страх или мързел?  Все по-малко хора виждат смисъл в гласуването. И \"не подкрепям никого\" става трета, втора, а някой ден може да е и първа \"политическа сила\" според изборните си резултати... Защото някой го е мързяло да помисли, или се е страхувал да изчисти порочните практики.", "date": "2019.11.01", "title": "Страх или мързел?"}
{"url": "https://duma.bg/s-novi-obeshtaniya-borisov-opita-da-blokira-protest-na-nadzirateli-n202653", "text": "Заплахата за нови масови протести на служителите на затворите и то в навечерието на балотажите за местен вот накара Бойко Борисов да обещае разкриване на 200 нови щатни бройки за надзиратели и съдебни охранители. Решението бе обявено след заседанието на МС, часове след като Синдикатът на служителите на затворите обяви протестна готовност. Синдикалистите бяха гневни, защото в проектобюджета за 2020 г. не бяха предвидени средства за увеличаване на служителите, въпреки обещанията на властта.  \"Заради щатната необезпеченост служителите не могат да използват законните си отпуски и почивки в работно време. Завишените нива на извънреден труд претоварва и изхабява надзирателите и те не са в състояние да изпълняват нормално функции, за които са нужни много повече служители. Доказателство за това са зачестилите бягства от затворите и затворническите общежития, които основателно снемат общественото доверие към институцията и създават впечатление за безсилие на държавата за справяне с тези проблеми\", гласи отвореното писмо на синдиката, с което се предупреждаваше за протестите.  След заседанието на МС правосъдният министър Данаил Кирилов побърза да обяви, че с разпореждането на Борисов всички искания на синдикатите в бранша щели да бъдат удовлетворени. Той изтъкна, че вече били увеличили заплатите в сферата с 10%, осигурен бил и по-добър регламент в законодателството във връзка с техните условия на труд. За новите 200 служители ще са нужни около 7 млн. лв., заяви Кирилов. Парите в сектор \"Правосъдие\" щели да дойдат от икономии. Министърът призна, че причина за спешната корекция е готовността за протести в системата.  Синдикатите от години настояват за повече служители в Дирекции \"Охрана\" и \"Изпълнение на наказанията\" към МП. Според техните сметки условията там могат да се подобрят с разкриването на нови 600 щата. Заради протести миналата година правителството обеща да осигури бройките в рамките на три години. Кирилов обясни, че кадровият дефицит в двете дирекции е по-сериозен - има нужда от 1600 души, като 676 щата са спешни. Не е ясно кога ще приключи \"подготовката, организацията и работата по разкриване на новите щатове\". Надзирателите запазват стачна готовност. Борисов побърза да успокои и лекарите. По думите му в бюджета за догодина се давали още пари за здравеопазването - за заплати. Премиерът нареди на здравния министър цялостно саниране на \"Пирогов\" до края на 2020 г., защото бил поел \"личен ангажимент за болницата на народа\".", "date": "2019.11.01", "title": " С нови обещания Борисов опита да блокира протест на надзиратели"}
{"url": "https://duma.bg/yuriy-aslanov-bsp-se-zavrashta-sled-dezertiraneto-ot-mestnata-vlast-n202635", "text": "- Ако това е била целта, тя е постигната още след първия тур, защото е удвоен броят на представителите в общинските съвети от БСП. Но да не забравяме, че през 2015 г. БСП почти беше дезертирала от местната власт, сега партията просто се завръща. Сама по себе си тази цел, на фона на предишни постижения, не е за особена гордост, тъй като БСП винаги си е поставяла по-високи цели, особено на местни избори, където в други периоди е доминирала. Сега завръщането е скромно в сравнение с това, което БСП е имала като влияние върху местната власт. Все още не е повод за гордост. - Да, но това не се случва за първи път. От 1999 г. насам БСП използва тази форма за явяване на местни избори с кандидати за кметове, които са издигнати от инициативни комитети. Много пъти това й е носело успех, през 1999 г. например в 21 от 27-те областни центрове БСП успя да спечели кметските места. Дали ще успее сега, това е отделен въпрос. Очевидно чак такова постижение не може да бъде повторено, но при всяко положение кандидати, издигнати от инициативни комитети, разширяват подкрепата за тях и разтварят \"ветрилото\" на гласовете, които идват от сектори извън БСП, това е успешен модел. Виждам, че на тези избори дори партия ГЕРБ, която винаги е имала самочувствие на непобедима, на места използва същата формула. - Дали ще има промяна в местната власт, това ще разберем по-късно. Колкото до използването на думата \"промяна\", това не е уникален случай. Всяка партия се опитва да използва подобно послание. Практика е не само в България, а по целия свят. С това всяка практика опитва да докаже, че именно нейните кандидати са носители на новото. Обикновено избирателите са склонни да гласуват за промяна, особено ако местната власт повсеместно има проблеми и е извор на редица недоволства по отношение на качеството на публичните общински услуги. Това важи и за България. В този смисъл говоренето за промяна не е някаква уникална практика. - Извън съмнение е, че ГЕРБ не е във формата, в която беше преди 4 години, когато наложи тотална доминация върху местната власт с много силно присъствие и впечатляващи победи на много места. Влиянието на партията очевидно намалява, но, от друга страна, тя запазва доминираща позиция. ГЕРБ все още са първа политическа сила в местната власт, въпреки че след толкова време на власт се отчита ерозия на доверие и естествена умора от присъствието в управлението. Беше ясно предварително, че те не могат да повторят успеха си от 2015 г., беше под въпрос дали ще удържат първото си място на политическа сила... Донякъде имат основание да са доволни, че не понесоха по-големи щети от всички скандали, в които бяха замесени техни представители.  При местни избори всяка партия намира начин да интерпретира резултатите по такъв начин, че да говори и внушава впечатление, че е постигнала целите си. Затова всички твърдят, че резултатите им са постижение. - Макар и рядко, на местни избори особено, сме наблюдавали драматични обрати. Не искам да изброявам примери, които са добре известни, и то в големи градове. Дали това ще се случи и сега? Честно казано, е трудно да се прогнозира, защото, първо, това е София, второ, защото много дълго време тук БСП беше в политическа самота, в изолация от всички останали. Дали изведнъж ще се отвори подкрепа извън БСП от десни формации, които традиционно са враждували с нея и имат традиции в изграждането на отношения на непоносимост с тази партия? Това няма да стане лесно или поне няма да стане масово. Не бива да се очаква механично преливане на гласове. Голяма част от десните партии в София изградиха конфронтационни отношения с ГЕРБ през последните година-година и половина. Това личеше дори и по поведението им в Столичния общински съвет, но дали ще прекрачат тази червена линия, за да дадат подкрепа за кандидат на БСП? Все пак Мая Манолова, макар и независим кандидат, нееднозначно се приема и като кандидат на БСП, което е напълно логично и естествено - тя излиза от тази партия, няма как да зачеркне биографията си.  Подкрепа за Манолова извън БСП все пак ще има, в това число и от гласоподаватели от \"Демократична България\". Каква точно - не мога да кажа, нито мога да прогнозирам точно как тези избиратели ще се разделят. Очаквам по-малка част от тях да гласуват за г-жа Фандъкова и по-голяма част за Мая Манолова. Предстои да видим дали това ще стигне, за да се преодолее преднината на г-жа Фандъкова. Още към обяд следващата неделя ще знаем дали е на път да се случи това чудо. - Разбира се, има трайна тенденция на спад на избирателната активност у нас. Това е доказателство за задълбочаващата се дистанция между власт и народ, между хората и институциите. Дистанция, която е вече толкова голяма, че е на път да се превърне в непреодолима пропаст. Моята прогноза не вещае добри новини - избирателната активност ще продължава да спада, ако не се промени начинът на правене на политиката и поведението на институциите. - Ами не, на тези избори няма да ги има, защото Народното събрание по предложение на управляващата партия промени закона и направи практически неприложимо упражняването на правото на преференциален вот. Това вече е много трудно постижимо, прагът е изключително висок и очевидно това демотивира всички участници на тези избори - личи си по резултата, че не се е работило масово за преференции.", "date": "2019.11.01", "title": " Юрий Асланов:  БСП се завръща след дезертирането от местната власт"}
{"url": "https://duma.bg/ne-iskame-nova-voyna-sreshtu-rusiya-v-evropa!-n202632", "text": "\"Никой не иска война. Но Северна Америка, Европейският съюз и Русия ще я направят неизбежна, ако незабавно не престанат да следват пълната с опасности спирала на взаимните заплахи. Всички европейци, включително и Русия, заедно носят отговорността за мира и сигурността. И само онзи, който винаги се придържа към тази цел, може да избегне заблудите. Конфликтът в Украйна показва, че манията за власт и господство все още не е преодоляна, както се надявахме през 1990, когато приключи студената война... Американците, европейците и руснаците забравиха за най-важното - че трябва завинаги да прогонят от взаимоотношенията си мисълта за нова война. Невъзможно е по друг начин да си обясним опасното, от гледната точка на Русия, разширяване на Запада на Изток без паралелното задълбочаване на сътрудничеството с Москва, както и незаконната, от гледна точка на международното право, анексия на Крим от Путин. ...Преодоляването на разделението трябваше да доведе да формирането на мирен и безопасен ред в пространството от Ванкувър до Владивосток, за което се споразумяха 35-те държавни и правителствени ръководители на страните членки на ОССЕ в Парижката харта за нова Европа, подписана през ноември 1990. Въз основа на съвместно дефинираните принципи и първите конкретни мерки трябваше да бъде изграден \"общият европейски дом\", в който сигурността да се гарантира в еднаква степен за всички държави участници. За съжаление и до днес не успяхме да постигнем тази цел. Хората в Европа отново са обзети от страх. Ние, долуподписаните, призоваваме федералното правителство да осъзнае отговорността си за мира в Европа. Нуждаем се от нова европейска политика на разведряване. Тя ще стане възможна само на основата на еднаквата сигурност за всички и при наличието на равноправни и уважаващи се взаимно партньори.   Германското правителство не следва някакъв особен и отделен път, като продължава в тази сложна ситуация да призовава за благоразумие и диалог с Русия. Нуждата на руснаците да се чувстват сигурни е също толкова законна, както и тази на германците, поляците, жителите на балтийските държави и украинците.   Не може да гоним Русия от Европа. Това би било в противоречие с историята, да не говорим, че е неразумно и опасно за мира. От времето на Виенския конгрес през 1814 Русия е част от общопризнатите държави, определящи облика на Европа. И всеки, който се е опитал да промени това, е претърпял поражение в кървави войни, като последната в този списък е страдащата от мания за величие нацистка Германия, предприела през 1941 опит да пороби, освен всички други, и Русия. ...\"Да интегрираме другите\", вместо \"да изключваме другите от общността\" - това трябва да бъде лайтмотивът в действията на германските политици.   Обръщаме се към всички медии, които следва да изпълняват ангажимента си за безпристрастно представяне на събитията, при това още по-убедително, отколкото когато и да било преди. В своите статии и коментари обаче медиите често демонизират цели народи, без да демонстрират дори елементарно уважение към тяхната история. Всеки разбиращ от външна политика журналист би трябвало да разбере опасенията на руснаците, които те изпитват от момента, когато през 2008 държавите от НАТО поканиха Грузия и Украйна да се присъединят към алианса. Нещата не опират до Путин - държавните глави идват и си отиват. Нещата опират до Европа. Не бива да допуснем хората отново да започнат да се опасяват, че ще избухне война. И в този смисъл отговорното представяне на събитията, в чиято основа да е внимателният анализ на ситуацията, може да изиграе много важна роля. На трети октомври 1990, денят на обединението на Германия, федералният президент Рихард фон Вайцзекер заяви: \"Студената война приключи. Скоро свободата и демокрацията ще пуснат корени във всички държави... Тоест, за народите на Европа се отваря принципно нова глава в историята. Можем да постигнем всичко това, но можем и да не успеем. Изправени сме пред ясната алтернатива или да обединим Европа, или отново да се свлечем в блатото на националистическия антагонизъм - историята познава немалко печални примери за това\". Преди началото на украинския конфликт, ние, европейците, вярвахме, че вървим по правилния път. Днес обаче, четвърт век след като беше направено, предупреждението на Рихард фон Вайцзекер изглежда по-актуално отвсякога\".                            (Със съкращения)", "date": "2019.11.01", "title": "Не искаме нова война срещу Русия в Европа!"}
{"url": "https://duma.bg/kvebek-shte-izpitva-migrantite-n202640", "text": "Правителството на Квебек обяви, че ще подлага на тест за познаване на демократичните и квебекските ценности всички икономически имигранти, които искат да се устроят в канадската провинция от 1 януари 2020 г. За да придобият сертификат, който потвърждава, че познават демократичните и квебекските ценности, те трябва да са отговорили най-малко на 75% от въпросите. Въпросите в теста ще са около двадесет и ще са посветени на светските закони, на франкофонията, на човешките права, на демокрацията и на равенството между мъжете и жените. Тестът няма да е условие за получаване на право на постоянно пребиваване, което зависи от федералното правителство. Но целта му е да се гарантира, че потенциалните имигранти ще се интегрират в квебекското общество и ще възприемат квебекските ценности, заяви министърът на имиграцията на Квебек Симон Жолен-Барет.", "date": "2019.11.01", "title": "Квебек ще изпитва мигрантите"}
{"url": "https://duma.bg/nasekomite-namaleli-s-40-za-10-godini-n202622", "text": "Ново проучване на университет в Мюнхен показва, че насекомите са намалели намалели с между 40 и 67% само за 10 години, пише Дойче веле. След като през 2017 г. известен инсектолог алармирал, че броят на насекомите драстично спада, в три защитени области на Германия били проведени проучвания. Двама еколози от Техническия университет в Мюнхен, ръководили изследванията, които потвърдили данните на колегата им отпреди 2 години. Себастиан Зайболд и Волфганг Вайсер систематизирали данни, събирани цяло десетилетие в масива Швабска Юра в Южна Германия, в националния парк Хайних в провинция Тюрингия и в биорезервата Шорфхайде в северната провинция Бранденбург. Данните обхващали показания от над 150 точки в полето и 140 точки в горите, като били изследвани над 1 милион летящи и пълзящи насекоми от 2700 вида. Изводите били стряскащи. По-драматичен бил спадът в полето, където изчезнали две трети от насекомите. Учените смятат, че измирането им е свързано със земеделието. \"Не очаквахме такъв голям спад само за едно десетилетие. Това е плашещо. Но същевременно пасва на картината, която рисуват все повече изследвания\", сподели Вайсер. Природозащитници призовават за забрана на инсектицидите и особено на неоникотиноидите, които вече бяха забранени във Франция. Много гласове се чуват и за забрана на хербицида глифозат, за който се смята, че влияе зле на биоразнообразието като цяло.", "date": "2019.11.01", "title": "Насекомите намалели с 40% за 10 години"}
{"url": "https://duma.bg/novi-baterii-za-elektromobili-se-zarezhdat-samo-za-10-minuti-n202623", "text": "Нови батерии за електромобили се зареждали само за 10 минути, но събирали достатъчно заряд за изминаването на над 300 километра. Твърдението е на учени от Щатския университет на Пенсилвания, които публикуваха изследването си в списание \"Джаул\". Този метод на зареждане ще реши един от основните проблеми на изцяло електрическите коли, пише АФП. Сегашните батерии нямат подобни способности, защото литият в тях не може да понесе толкова мощен заряд за кратко време и започва да се втвърдява около анодите, което значително скъсява живота на батерията. Според Чао-Янг Уонг от Щатския университет на Пенсилвания ефектът може да се избегне, като цялата батерия се нагрее до около 60 градуса по Целзий. Експериментите се оказали успешни, но засега остава проблемът как да бъде направено устройството, което загрява батериите по-малко, за да бъде приложимо във всекидневието. Поради големите количества електроенергия, с които ще бъде захранвана батерията през тези 10 минути, има нужда и от допълнителни гаранции за безопасността на системата. \"Бързото зареждане е необходимо на електрическите автомобили, за да могат да се конкурират с традиционните. То е едно от най-силно търсените неща в разработката на тази технология\", казва Рик Саклибън от Американското общество на химиците. Автомобилите от актуалното поколение на Тесла имат нужда от поне 30 минути зареждане, с което получават само частичен заряд.", "date": "2019.11.01", "title": "Нови батерии за електромобили се зареждат само за 10 минути"}
{"url": "https://duma.bg/hvanaha-turist-s-45-kilograma-pyasak-v-kufarite-n202619", "text": "Италианските власти заловиха турист, който изнасял 45 килограма пясък и камъни в куфари, пише РИА \"Новости\". Жителят на Ботуша бил задържан на летището в Каляри. Мъжът платил за допълнително тегло на багажа, но въпреки това служителите на аеропорта го проверили. Изнасянето на белия пясък от плажовете на остров Сардиния е строго забранено. Нарушенията водят до глоби, а най-тежкото предвидено наказание е 6 години затвор. Промените в климата водят до ерозия на плажовете на Сардиния и местните власти са много чувствителни на тема опазване на тяхната цялост. Пясъкът и камъните от куфарите на туриста ще бъдат върнати там, откъдето ги е взел. Все още не е ясно какво ще е наказанието за нарушителя.", "date": "2019.11.01", "title": " Хванаха турист с 45 килограма пясък в куфарите"}
{"url": "https://duma.bg/razhodka-v-minaloto-pokazvat-v-stolitsata-n202624", "text": "Творби на Юлия Красовска, обединени с името \"Разходка в миналото\", ще имат възможност да разгледат ценители в българската столица. Експозицията официално ще бъде открита днес, 1 ноември, от 17,30 ч. в Централния дом на архитекта (ул. \"Кракра\" 11). Основната част от изложбата е посветена на украинеца Михайло Парашчук. Той е професор и скулптор с европейско признание, уникална личност и в историята на България, и в историята на Украйна. Михайло Парашчук пристига в България през 1921 г. и тук създава редица архитектурни шедьоври, които и досега са запазени из центъра на София. Благодарение на неговите усилия през първата половина на ХХ век градът се превръща в истинска европейска столица. Парашчук създава архитектурна пластика и украса на такива важни обществени сгради като Софийския университет \"Св. Климент Охридски\", Народната библиотека \"Св. Св. Кирил и Методий\", Народния театър \"Иван Вазов\", Народното събрание и Съдебната палата и др. Творбите на Юлия Красовска изобразяват сгради в периода 1950-1960 г., които е украсявал Парашчук. В изложбата са представени и снимки на неговите скулптури към тях. Също така са показани и картини, които изобразяват здания в Бургас (където живее художничката), по проект на италианския архитект Рикардо Тоскани. Той участва в изграждането на редица паметни постройки за града в началото на миналия век. Наред с акварелната възстановка на старинния изглед, Юлия Красовска предлага и съвременни снимки, направени от същия ъгъл. По този начин всеки може да види и сравни как градът се е променял във времето. Организатори на изложбата \"Разходка в миналото\" са Съюзът на архитектите в България и Посолството на Украйна у нас.", "date": "2019.11.01", "title": " \"Разходка в миналото\" показват в столицата"}
{"url": "https://duma.bg/kratki-novini-n202639", "text": "Северна Корея е изстреляла вчера два неидентифицирани обекта в Японско море, съобщи южнокорейската армия. Това е 12-ият ракетен тест за тази година. \"Супер находище южно от Крит\" е заглавието, с което \"Та неа\" съобщава за открити залежи на газ в гръцката изключително икономическа зона в Средиземно море. Находището потенциално може да съдържа 10 трилиона кубически фута (280 млрд. куб. м) природен газ, което го прави два пъти по-голямо от кипърското находище \"Афродита\" и от същия мащаб като израелското находище \"Тамар\". Обединените арабски емирства обявиха, че базираните в йеменския град Аден техни военни са се завърнали у дома и са предали контрола на Саудитска Арабия. ОАЕ ще продължат да се борят срещу \"терористичните организации\" в други южни йеменски провинции, се казва в изявление. Съветникът на президента на САЩ по отношение на Русия и Европа Тим Морисън подаде оставка, преди да даде свидетелските показания пред Конгреса на САЩ по процедурата на импийчмънт, открита срещу Доналд Тръмп. Морисън, представител на Съвета за национална сигурност, \"реши да се обърне към други възможности\", заяви неназован висш служител на администрацията. Нов силен трус разтърси Филипините, американският Геоложки институт определи магнитуда като 6,8. Според филипинския Институт по сеизмология и вулканология силата на труса е била 6,5. Това е трето земетресение в района от 16 октомври насам. Хотел в град Кидапаван, в който е имало и офиси, е рухнал след труса, но в сградата не е имало никого.", "date": "2019.11.01", "title": "Кратки новини"}
{"url": "https://duma.bg/shpionofiliya-n202637", "text": "Сещате ли се каква врява щеше да настане в София, ако главният прокурор Цацаров и сменящият го Иван Гешев бяха хукнали в Москва да обсъдят недопустимата намеса на \"Америка за България\" във всички наши родни дела? Странна тишина обаче обгръща визитата им в САЩ, в правосъдното министерство там и ФБР, където обсъдили акцията срещу движение \"Русофили\" и арестите у нас по подозрение за \"шпионаж в полза на чужда държава\". Впрочем тишината се поразмърда от новата сага с ненадейното изгонване на руски дипломат от България и отказа за приемането на друг - очевадно скоро след визитата зад океана.   Дали властващите у нас си вярват, че някой тук приема на сериозно спретнатия шпионски екшън в стил пародия Холмс-Уотсън. България поизостана от някои други послушковци в Европа, прогонили вече руски дипломати от своите страни, та явно трябва неотложно да се поправи. Пък Големият брат дори не крие кой дърпа конците в цялата работа. Както при ареста на \"Русофили\", така и сега с руските дипломати посолството на САЩ у нас побърза с нарочни съобщения да заяви гръмко, че \"оценява високо действията на правителството в защита на суверенитета и независимостта на страната от зловредни влияния\". И че \"България има неотменно право да определя сама своето бъдеще\". И слепият ще види ясно смисъла на тези послания: независимост на страната от Русия и бъдеще, вързано за полата, пардон, за крачола на Чичо Сам. Що ли никое друго посолство не си позволи да напътства тъй бащински България? Ами, защото никоя друга страна си няма аналитичен център като американския RAND Corporation, който преди дни обяви, че на руското влияние в региона трябва да се противодейства, като се нацвъкат дори ПВО системи и ракетни комплекси в Румъния и България! Смеят се на Меркел, че била пудел. Е, и у нас мрежата умее да се шегувка. Там хора масово си споделят защо няма у нас американци шпиони - \"щото нямат нужда, на тях всички български секретни данни им ги носят на крака\".", "date": "2019.11.01", "title": " Шпионофилия"}
{"url": "https://duma.bg/peyzazhi-na-stenata-svalyat-stresa-s-40-n202620", "text": "Картина с пейзаж на стената в офиса намалява стреса на служителите, съобщи \"Мейл он сънди\", позовавайки се на австралийски учени. Достатъчно е човек да погледа творбата само една минута, за да се успокои, да намали напрежението и да изчезне умората. Експертите от университета на Южна Австралия са работили с 91 души в различна среда - от студентски кампуси до болници. Специалистите са измерили психологичното им състояние преди и след едномесечни тестове. Резултатите показват, че при наличието на картина с пейзаж на стената стресът намалява с до 40 на сто.", "date": "2019.11.01", "title": " Пейзажи на стената свалят стреса с 40%"}
{"url": "https://duma.bg/sedmitsa-na-koreyskoto-kino-v-sofiya-i-plovdiv-n202625", "text": "Посолството на Република Корея организира Седмица на корейското кино 2019 в Дома на киното в София от 3 до 6 ноември (с билети от 3/5 лв.) и в Lucky дом на киното в Пловдив от 7 до 9 ноември с вход свободен. Панорамата включва четири съвременни филма, привлекли интереса на международната публика - драмата \"Тунел\", историческия биографичен филм \"Портрет на един поет\", спортната драма \"Най-важният момент\", както и затрогващия \"Малката гора\". Всички филми имат субтитри на български и английски език.", "date": "2019.11.01", "title": "Седмица на корейското кино в София и Пловдив"}
{"url": "https://duma.bg/premiera-na-groznoto-pate-v-teatar-vesel-n202626", "text": "В съботния афиш на куклен театър \"Весел\" на 2 ноември от 11 ч. в читалище \"Искра\" във Велико Търново ще гостува премиерният спектакъл на Държавния куклен театър в Сливен \"Грозното пате\" по Андерсен. Драматизацията е на Здрава Каменова, а постановката и сценичната адаптация - на Ивет Лазарова-Торосян. Сценографията, куклите и костюмите са на Наталия Гочева. Участват Цветелина Николова, Христо П. Иванов и Силвана Петрова. Проектът за съботните спектакли за семейна публика на куклен театър \"Весел\" се реализира с подкрепата на Община Велико Търново.", "date": "2019.11.01", "title": "Премиера на \"Грозното пате\" в театър \"Весел\""}
{"url": "https://duma.bg/tuitar-spira-vsichki-politicheski-reklami-n202641", "text": "Социалната мрежа туитър реши да се откаже от политическите реклами в цял свят, обяви шефът на компанията Джак Дорси. Ние смятаме, че политическото послание трябва да бъде заслужено, а не купено, написа Дорси в социалната платформа. Той подчерта, че една от причините е силата на интернет рекламата, която се явява много мощна и ефективна за рекламодателите, а това влияние носи големи рискове за политиката, където може да бъде използвана за оказване на влияние върху гласоподаватели, а това пък от своя страна ще засегне живота на милиони хора по света. Забраната ще влезе в сила от 22 ноември. Изпълнителният директор на фейсбук Марк Зукърбърг пък веднага отговори на конференция, че компанията дълбоко вярва, че \"политическата реч е важна\". От предизборната кампания на президента на САЩ Доналд Тръмп определиха решението като \"много глупаво\".", "date": "2019.11.01", "title": "Туитър спира всички  политически реклами"}
{"url": "https://duma.bg/den-na-otvorenite-vrati-v-operetata-n202627", "text": "Музикалният театър отваря вратите си за първи път за най-запалените почитатели на оперетата и мюзикъла днес, 1 ноември, по повод Деня на народните будители. Те ще имат възможност да разгледат костюми от емблематични спектакли на театъра, да присъстват на репетиция, да се качат на сцената, която се подготвя за зрелищния спектакъл \"Фантомът на операта\" (на снимката). Почитателите на театъра ще могат да посетят ателиетата, където се изработват костюмите, перуките и декорите на най-завладяващите спектакли на Музикалния театър и Балет \"Арабеск\". Гостите ще могат да се запознаят с дейностите на различните колективи в театъра, чиято работа обикновено остава скрита зад кулисите на сцената. Зрителите трябва да се съберат между 13 и 13.30 ч. в централното фоайе, откъдето ще започне обиколката. Тя ще продължи до 15 ч. Всички, дошли специално за деня на отворените врати, ще получат стикер с надпис \"Приятел на Музикалния театър\". Входът е свободен.", "date": "2019.11.01", "title": "Ден на отворените врати в Оперетата"}
{"url": "https://duma.bg/kmetovete-na-budapeshta-i-varshava-se-sayuzyavat-sreshtu-konservatorite-n202642", "text": "Проевропейски настроените кметове на Будапеща и Варшава, избрани с гласовете на опозицията, планират съюз срещу управляващите в Полша и Унгария консерватори, предаде Франс прес. Новоизбраният кмет на Будапеща Гергей Карачон е лявоцентрист, който нанесе на премиера Виктор Орбан първото изборно поражение от 10 години. Той е представил проекта си на кмета на Варшава Рафал Тшасковски, който също спечели срещу кандидат на управляващите консерватори националисти. Двамата са обсъдили \"засилено сътрудничество между столиците на страните от Вишеградската четворка\", заяви Карачон пред полския всекидневник \"Газета виборча\". \"Имаме мисия. Във всяка от нашите страни правителствата ни отдалечават, нас гражданите, от европейския център. Само големите градове се съпротивляват. И начело на всяка от четирите столици има прогресивен кмет. Това създава възможност за перфектно сътрудничество\", обясни той. Според кмета на Будапеща четирите столици могат заедно да окажат натиск върху Брюксел \"за прехвърляне на повече европейски фондове директно към големите градове без посредничеството на централните администрации\". Варшава и други големи градове в Полша се оплакват, че получават недостатъчни суми от държавния бюджет, отбелязва Франс прес. \"Това е интересна идея, която заслужава да бъде обсъдена\", заяви Камил Домброва, говорител на варшавското кметство. Той добави, че една от първите възможности за това ще се открие на 8 ноември в Берлин, при честванията на 30-ата годишнина от падането на Берлинската стена.", "date": "2019.11.01", "title": "Кметовете на Будапеща и Варшава се съюзяват срещу консерваторите"}
{"url": "https://duma.bg/legendarniyat-italianski-tenor-nikola-martinuchi-shte-pee-v-zala-balgariya-n202628", "text": "Легендата на италианската опера Никола Мартинучи ще излезе на сцената на зала \"България\" на 3 ноември, за да представи репертоар с най-популярните тенорови арии. Даровитото сопрано Син Уан ще е част от концерта на именития артист със Софийската филхармония. Богатата програма включва произведения на Верди, Пучини, Гуно, Росини, Моцарт, Щраус и др. Италианското присъствие на сцената се подсилва от диригента Маурицио Барбачини. Никола Мартинучи е роден в Таранто, Италия. Започва да пее, когато е на 20 години, а голямото признание за него идва през 1983 г. в театър \"Ла Скала\", където се появява в ролята на Манрико (\"Травиата\"). Участията му на престижната миланска сцена продължават, а Мартинучи успешно се превъплъщава в най-любимите образи, изпълнявани от тенори. В историята на операта ще остане дебютът му в Метрополитън опера в Ню Йорк, където си партнира с Гена Димитрова в \"Турандот\". През последните години Никола Мартинучи е насочил енергията си предимно към преподавателската си дейност, като постоянното му местожителство е Милано. Китайското колоратурно сопрано Син Уан е другият солист в събитието. Първите признания за таланта на младата изпълнителка са в родината й, където печели редици конкурси, следва първо място на Международния оперен конкурс в Хонконг, през 2013-а е втора на Петия международен конкурс \"Giovani Musicist\" (първото остава незаето), в Тревизо, Италия. В момента Син Уан живее в Австрия, солистка е на Виенската филхармония, а от 2016 г. следва магистърска програма \"Опера\". Маурицио Барбачини е един от най-ценените оперни диригенти в света. Преди да застане пред диригентския пулт, той е имал успешна кариера на певец и като такъв е участвал в ролята на Гастон във филма на Франко Дзефирели \"Травиата\". През годините Барбачини се е появявал на сцените на най-големите оперни театри - Баварската опера, Театро Верди в Триест, Парижката опера, Метрополитън опера в Ню Йорк, Новия национален театър в Токио, Виенската опера и др. Заемал е позициите главен диригент във Финландската национална опера, главен гост-диригент в операта в Стокхолм и главен диригент в Оперна компания - Филаделфия. Легендарният италиански тенор Никола Мартинучи ще замени гостуването на грузинския бас Паата Бурчуладзе. От мениджмънта на Бурчуладзе информират, че певецът е възпрепятстван, а причините са лични и неотложни. Билетите важат без презаверка.", "date": "2019.11.01", "title": " Легендарният италиански тенор Никола Мартинучи ще пее в зала \"България\""}
{"url": "https://duma.bg/varna-burgas-i-plovdiv-gledat-doza-shtastie-predi-vsichki-n202629", "text": "Малко преди да тръгне по кината в цялата страна от 8 ноември, филмът на Яна Титова \"Доза щастие\" ще дебютира с предпремиерни прожекции във Варна (днес, 1 ноември), Бургас (2-ри) и Пловдив (3-ти). Участие в тридневното турне ще вземе и част от екипа на продукцията - режисьорката Яна Титова, продуцентът и актьор Алек Алексиев, актрисата в главна роля Валентина Каролева, актьорите Димитър Николов и Ирмена Чичикова. \"Доза щастие\" е първият пълнометражен филм на Яна Титова, в който фокус е истинската и завладяваща история на журналистката Весела Тотева. Търсейки щастието, Весела и нейната дъщеря случайно попадат в порочен кръг, от който измъкването се оказва почти невъзможно. Лентата е базирана на автобиографичната й книга \"Падение и спасение\", в която тя описва седемгодишната изтощителна, но успешна борба с наркотиците. Главната роля изпълнява Валентина Каролева (дъщерята на Весела Тотева), която дебютира на големия екран. Участие взимат още Димитър Николов, Алек Алексиев, Асен Блатечки, Ирмена Чичикова, Иван Бърнев, Силвия Лулчева, Васил Бинев, Стефан Вълдобрев, Стоян Дойчев. Оператор е Мартин Балкански. \"Доза щастие\" е по сценарий на Яна Титова. Продуценти са bTV Studios и No Blink Studio в лицето на Александър Алексиев и Николай Стоичков. Един от малкото хора, които са гледали филма, преди да се е появил официално на екран, е легендарният вокалист на \"Placebo\" Брайън Молко. Филмът дотолкова го пленява, че Брайън веднага предлага да подари едно от емблематичните парчета на \"Placebo\", с което филмът ще започне още по-въздействащо.", "date": "2019.11.01", "title": "Варна, Бургас и Пловдив гледат \"Доза щастие\" преди всички"}
{"url": "https://duma.bg/pisateli-ot-yugoiztochna-evropa-pravyat-asotsiatsiya-n202630", "text": "Учредителният комитет на Асоциацията на писатели от Югоизточна Европа - SEE Writers, организира първата си официална среща в София на 2 ноември от 11 ч. в Българския културен център на ул. \"Веслец\" 13.  Писатели и представители на организации от Албания, Босна и Херцеговина, България, Гърция, Италия, Косово, Молдова, Румъния, Северна Македония, Сърбия, Турция, Украйна, Хърватия, Черна гора участват в учредяването на асоциацията с неправителствена цел, чиито инициатори са Захари Иванов (България) и Радомир Андрич (Сърбия). Дейността й ще отговаря на хуманните литературни ценности и традиции на Европа. SEE Writers ще съдейства за обмяна на опит в областта на литературата и всички други области на културата; ще организира срещи на писатели, фестивали, съвместни събития на държави както в рамките на Европейския съюз, така и извън него; ще издава и съдейства за издаване на произведения на членовете на асоциацията (антологии, сборници, индивидуални авторски книги, списания и др.) в електронен вариант и на хартиен носител; ще учреди награди за различните литературни жанрове; ще изгради интерактивна онлайн платформа, обединяваща всички членове на асоциацията и дейци на културата, която да позволява разпространяване на литературните творби, споделяне на идеи, новини и мнения, както и ще организира и провежда онлайн инициативи. Учредители на асоциацията са Стефан Чапалику (Албания), Предраг Белошевич (Босна и Херцеговина), Христо Бойчев, Георги Гълов, Захари Иванов, Здравка Евтимова (България), Макис Цитас, Ерика Атанасиу (Гърция), Лука Чедрола (Италия), Фахредин Шеху (Косово), Аркадие Сучевяну, Нико Стоянов (Молдова), Йордан Плевнеш, Катица Кюлавкова (Северна Македония), Мирча Дан Дута, Питър Срагер (Румъния), Бранко Ристич, Йеремия Лазаревич, Радомир Андрич (Сърбия), Ахмет Емин Атасой, Гюней Йозкълънч, Хелми Хаша, Якуп Юмероглу (Турция), Ана Багряна, Виктор Мелник, Михайло Сидоржевски (Украйна), Милорад Попович (Черна гора), Надежда Чачинович (Хърватия).    По време на първата среща премиерно ще бъде представена антологичната книга \"Балкански писатели\" с произведения от всичките писатели-учредители. Много от тях са публикувани на родния им език - турски, гръцки, български, други - с преводи от английски. Ще бъде открита изложба с илюстрации на книги на издателство \"Световете\".", "date": "2019.11.01", "title": " Писатели от Югоизточна   Европа правят асоциация"}
{"url": "https://duma.bg/savremenni-tehniki-spasyavat-balgari-ot-insult-n202670", "text": "- Това е най-честата аритмия, като честотата й расте с увеличаване на възрастта, смята се, че при пациентите над 65 г. около 10% са с предсърдно мъждене. - Пациентът получава сърцебиене, често съпроводено с изпотяване и цялостно неразположение, което е резултат от неправилен сърдечен ритъм. Аритмията засяга горните кухини на сърцето (предсърдията), при което те вибрират с честота 300-600 удара в минута, вместо да имат правилен ритъм. - Най-добре е да се посети лекар и да се започне лечение при потвърждаване на диагнозата. Лечението включва антиаритмик и лекарство, забавящо кръвосъсирването (антикоагулант). При невъзможност за възстановяване на синусов ритъм може да се наложи и кардиоверзио (електрошок). Проблемът е, че колкото по-дълго продължава аритмията, толкова по-трудно става връщането на сърцето в синусов (правилен) ритъм, както и запазването му. - Да. - Неправилното съкращаване на предсърдието води до нарушеното им изпразване, което от своя страна благоприятства образуване на тромботични маси в тях, а това най-често се случва в специфична част на сърцето, наречена ухо на лявото предсърдие. Това е джобче като чорап на ветропоказател. В него се създават условия за застой на кръвта и образуване на тромби. При евентуално възстановяване на синусовия ритъм, когато предсърдието започва да работи ритмично със сърцето, тези тромби могат да бъдат изхвърлени и циркулирайки с кръвта, могат да попаднат в мозъка, в ръката, в крак, око, в някой от съдовете, кръвоснабдяващи коремните органи и пр. със загуба на функцията на съответния орган. Това е най-големият риск от предсърдното мъждене - образуването на тромби и тромбоемболични инциденти. - В основата на лечението на заболяването е медикаментозната терапия. Тя включва два основни типа медикаменти - антиаритмици и антикоагуланти (лекарства за поддържане на ритъма и лекарства, пречещи на тромбообразуването). При пациенти с проява на аритмия за първи път и невъзможност тя да бъде коригирана медикаментозно, се извършва кардиоверзио (електрошок), с което се възстановява правилната сърдечна дейност. При пациенти със симптоматично предсърдно мъждене и многократни излизания и влизания в ритъм може да се извърши и електрофизиологично изследване и терапия. Електрофизиологичната терапия се нарича аблация, като тя бива различни видове. За щастие нашата болница разполага с цялата палитра от разнообразна апаратура, която лекува предсърдно мъждене. Заедно с колегите от отделението по Електрофизиология и кардиостимулация разработваме алгоритъм за най-ефективно лечение на пациентите с предсърдно мъждене, който включва и неоперативни, и оперативни техники. Този мултидисциплинарен хибриден подход дава най-голям процент успеваемост при лечението на това заболяване. - Извършва се в специална лаборатория, с която болницата ни разполага. През малка вена на крака се прониква в сърцето и с микро катетри се \"изгаря\", част от предсърдието, отговорна за възникването на това ритъмно нарушение.  - Да. Това е една от модерните процедури, с чието извършване много се гордеем. През март на гости при нас бе един от най-големите експерти за хирургично лечение на предсърдното мъждене проф. Мокрачек и с негова помощ оперирахме 4 пациентки с предсърдно мъждене и съпътстващо заболяване на митралната клапа, извършихме реконструкции на клапите при 3 от тях, а при четвъртата се наложи смяна на клапата с изкуствена протеза, както и комплексна хирургична аблация с цел възстановяване на правилния ритъм на сърцето. Резултатите бяха отлични, като сега три от пациентките още са в синусов ритъм. Предстои да видим резултатите в края на първата година. Оттогава сме извършили аблация при над 20 пациенти, заедно с различни кардиохирургични интервенции. За разлика от други центрове ние разполагаме с двата различни апарата за хирургична аблация, като използването им заедно, скъсява времето на процедурата и е по-безопасна за болните. - Провеждаме разговори с проф. Мокрачек, като сега събираме подходящи пациенти. Надявам се скоро да реализираме този проект, защото процедурата е много ефективна и се извършва минимално инвазивно само през няколко малки дупчици на гръдния кош. - От м.г. въведохме рутинно използване на т.нар. АтриКлип - иновативно устройство, с което изолираме ухото на лявото предсърдие от кръвообращението. Така намалява риска от тромбообразуване, съответно от мозъчен инсулт. Устройството е своеобразна щипка, с която се защипва тази част от сърцето. До момента сме поставили над 40 устройства с много добри резултати. Освен при пациенти, подложени на отворена кардиохирургична интервенция със съпътстващо предсърдно мъждене, устройството може да се постави през малък разрез на гръдния кош и при пациенти с противопоказание за прием на антикоагуланти. - Стенотомията е един от най-безболезнените достъпи в хирургията, защото се съединява кост, а не например мускули.  - Мисията е ужасно трудна, но в нашата университетската болница работи един от флагманите на иновациите в българската медицина проф. Иво Петров и с негова помощ нещата се случват. Например почти всеки месец се случва някоя нова процедура при лечение на заболявания на аортата. Там колаборацията между кардиолози, кардио- и съдови хирурзи прецизира лечението на пациента и, в зависимост от състоянието му, се избира най-подходящата процедура - ендоваскуларна, хибридна или отворена. Скоро имахме пациентка с дисекация на аортата, поради заплашващо запушване на коремната аорта и една от артериите, кръвоснабдяващи червата. Преди операцията проф. Петров и д-р Зоран Станков поставиха няколко стента, за да се подобри кръвоснабдяването на заплашените органи. Жената се стабилизира и после беше оперирана. В момента състоянието й е отлично и животът й е вън от опасност. Освен с инвазивните кардиолози, работим и със съдовите хирурзи за решаване на комплексни аортни аневризми, като за последната година и половина заедно с д-р Стефан Стефанов, ръководител на отделението по съдова хирургия, имаме повече от 15 съвместни интервенции, коя от коя по-предизвикателни.", "date": "2019.11.01", "title": " Съвременни техники спасяват българи от инсулт"}
{"url": "https://duma.bg/ostrovat-na-vechnite-zavrashtaniya-n202671", "text": "Корфу е колкото прочут сред туристите от Англия, Скандинавските страни, Германия, Русия и дори България, толкова е и нетипичен. Веднъж да се потопите в магията на това място, чувството остава завинаги. Неизбежно идва и проумяването, че островът на вечните завръщания е не просто красив етикет. Наистина, желанието да усетите Корфу (отново и отново) идва от дълбините на душата. Докосвайки се поне за няколко дни до неповторимия дух на Гърция, завинаги ще го запазите в спомените (и снимките). Именно тук цари онази лежерна атмосфера, която половината чужденци не харесват заради прекалено спокойното отношение към абсолютно всичко. Но същевременно точно то е сред основните причини останалите да я боготворят. Не бива да се пренебрегва и обстоятелството, че мястото е сред най-достъпните дестинации за западняците. А вече и за българите. Някои предпочитат да се качат на самолет и да кацнат директно на Корфу - да, наистина островът е сред малкото, които могат да се похвалят със собствен аеропорт. Крайбрежната писта, намираща се в близост до живописния бял манастир Влахерна и Мишия остров, привлича всички желаещи да си направят селфи и снимки от терасата на все едно построеното точно за целта китно заведение, за да се увековечат на фона на излитащи и приземяващи се \"железни\" птици... Пътуването до острова може да се превърне и в по-продължителна атракция. С кола или автобус от София до Игуменица трябва да се изминат 615 км, като свят ще ви се завие от тунели - те са цели 56 на брой. След това с единия от фериботите за около 60 минути ще стигнете до Лефкими - пристанището в южната част на Корфу, а другият за час и половина акостира в столицата и най-големия град на изпъстрената с безкрайна серпантина и зелени планини живописна част от сушата, заобиколена от спокойните води на Йонийско море. Плажовете на Корфу предразполагат към романтика и уединение. Гледките, разкриващи скални образувания и кокетни заливи, буквално спират дъха. И като ги видите, първоначално трудно ще повярвате, че пред вас не са кадри от туристически каталог. А те всъщност са реални. И приказни. И кристално чистите плитчини се простират, докъдето ви стига погледът... На тясната брегова ивица, опасваща синьо-зеленото преливащо се море, има място за не повече от две-три редици шезлонги. Но в началото и в края на сезона (април-октомври) обикновено няма и помен от навалицата, засенчваща безкрайната красота на хоризонта, простиращ се пред очите ви. Насладата от видяното действа мигновено и отпускащо, а усмивки не спират да озаряват лицата - не само вашите, но и на всеки, когото видите. Със своите 98 плажа - пясъчните на източното крайбрежие и в Сидари или изпъстрените със ситни камъчета в Палеокастрица, този остров не е само поредното слънчево място за придобиване на бронзов тен. Столицата на Корфу - Керкира (наречена от Посейдон в чест на възлюбената му речна нимфа от митологията), е задължителна за няколкочасови разходки, с които да почувствате ритъма й. Започнете от Еспланада - сърцето на града и най-големия площад на Балканите, който някога е бил стрелбище, а по-късно британци го превръщат в игрище за крикет. Сега мястото по-скоро прилича на уютен парк с доста паметници и безброй алеи, изненадващо разкриващи тайни пътеки към калдъръмени тесни улички, отвеждащи до древни сгради, модерни кафенета, примамващи магазинчета и пъстри сергии, пълни с неизбежните местни сувенири, магнитчета за спомен и атрактивни джунджурийки... В съседство е и азиатският музей, както и галерията с арките \"Листон\" - едно от емблематичните кътчета в столицата на Корфу, копие на парижката улица \"Риволи\". Непременно влезте и в храма \"Свети Спиридон\". Освен че носи името на покровителя на острова - закрилника на града, спасявал го от чума, глад и турско нашествие, църквата е сред притегателните центрове за религиозен туризъм. Най-вече заради факта, че всеки желаещ може да види мощите на светеца, положен в сребърен саркофаг. Звучи невероятно, но нетленните останки продължават да излъчват телесна температура и сега. А обувките и дрехите на чудотвореца се сменят веднъж годишно, защото се... износват! Обясняват го с вярването, че Спиридон продължава да обикаля света и да помага на всички нуждаещи се... След като поседнете в някое от уютните заведения на Керкира за чаша ароматно еспресо, влезте (срещу билет от 6 евро) и във Венецианската крепост, откъдето се правят най-впечатляващите снимки на Стария град. И си планирайте на следващия ден да посетите двореца \"Ахилеон\", който заслужава особено внимание и най-малкото отделна страница...", "date": "2019.11.01", "title": "Островът на вечните завръщания"}
{"url": "https://duma.bg/balgarski-svetlik-n202672", "text": "Българското народно читалище! Кое родолюбиво сърце не трепва с вълнение, колчем помисли за това негаснещо огнище на знание, възпитание, култура? Обикновените мерки за духовен влог не могат да обхванат в пълна мяра заслугите на читалищата за националното ни развитие, за българското ни самосъзнание. В света няма подобна културна институция - колкото оригинална, толкова плодотворна! Българското народно читалище е убедителен пример за единение на обществото в името на напредъка на градове и села, на родината. Човек се омайва от мъдростта на първите. Това са около 40 възрожденци, събрали се на 30 януари 1856 г. в къщата на свищовския търговец Димитър Начович. Колцината родолюбиви българи набавят около 800 книги на български и чужди езици, както и 3700 гроша, и основават първото читалище. Наскоро след това читалища възникват в Лом, Шумен, Русе, Пловдив, Сливен, Тулча... Техният пример трогва будните люде навред, където ехти българската реч. За едно-две десетилетия \"места за четене\" се устройват не само в Мизия, Тракия, Македония, Добруджа, но и в Цариград, в селища на Румъния, Русия, Сърбия, Чехия. Ето как през Възраждането в борбите за свобода и българска държава читалището заедно с църквата и училището се превръща в духовна институция. Известно е, че обществените процеси и обстоятелства са благосклонни към хората, които съзнават накъде са запътени. Според митологията дори Минерва - богинята на мъдростта, изоставя вълшебната си флейта, щом разбира, че музикалният инструмент не й подхожда. Едно от обясненията за значимостта на читалищното дело е, че е съхранило чистите пориви на първооснователите. Независимо от превратностите на времето. Нека припомним написаното от Захарий Стоянов за русенското читалище \"Зора\": \"Това читалище е алманах, това читалище е университет, това читалище е училище, това читалище е средище за култивиране на любов към отечеството и за подготовка на саможертва в името на отечеството\". И съвсем закономерно след гибелта на Апостола русенското читалище се превръща в един от големите центрове на борбата срещу османското иго. А самото вглеждане в имената на хилядите народни читалища е вече урок по родолюбие: \"Зора\", \"Искра\", \"Възраждане\", \"Заря\", \"Съгласие\", \"Съединение\", \"Напредък\", \"Отец Паисий\", \"Георги Раковски\", \"Добри Чинтулов\", \"Васил Левски\", \"Христо Ботев\", \"Любен Каравелов\", \"Сава Доброплодни\", \"Хаджи Димитър\", \"Георги Бенковски\", \"Гоце Делчев\", \"Иван Вазов\", \"Захарий Стоянов\", \"Алеко Константинов\", \"Доктор Петър Берон\", \"Петко Р. Славейков\", \"Пенчо Славейков\", \"Пейо Яворов\", \"Димчо Дебелянов\", \"Елин Пелин\", \"Йордан Йовков\", \"Христо Смирненски\", \"Гео Милев\", \"Никола Вапцаров\"... Все имена, които олицетворяват непреходното българско дело. Едва ли е могло да се измисли по-подходяща дума за културните огнища от наименованието, дадено от първооснователите: читалище! Учредителите разбират, че езикът е гръбнак на народността, радеят за неговата звучност и чистота, обогатяват го с ново слово. А са обикновени учители, свещеници, търговци, занаятчии, селяни. Тяхната духовна извисеност прави смешни позите на днешни парвенюта, които изписват имена, дейности, предавания и публикации с чужди букви и думи, които едва ли сами могат да разчетат и осмислят. Похвално е, че още с първите изяви на народните средища за четене се хвърля \"огън в народната свяст\". Набързо сглобените шкафове се пълнят с разнообразно четиво, с книги на чужди езици. В театрални представления развълнуваните простодушни зрители влизат в разговор с \"артистите\". На едно от тях в крайдунавски град \"дори английският консул на два-три пъти сълзи пророни\". Сказките на будни даскали разширяват кръгозора на неуки слушатели. Млади дарования поемат по пътя на голямото изкуство от малки концерти на читалищни сцени. Бунтовният зов на апостолите отеква в окадените им стаички, превърнати във въстанически огнища. Така стъпка по стъпка, \"бавно и полека\" в продължение на век и половина се изгражда самобитната институция на българското народно читалище. Какво начало - романтично и трудно! Това начало е непоклатимата основа на съвременното българско читалище. В някои сгради все още личат стари надписи като: \"Знанието е по-ценно от злато\". Тоя зов е един от изворите на жизнения български дух... Всеки етап в развитието на читалищното дело е съдържателен, плодоносен. Ала десетилетията през втората половина на отминалия двадесети век са ознаменувани със забележителни резултати. Построени са близо 2000 нови сгради, които заедно с училищата очертават модерния архитектурно-художествен образ на много селища и квартали. Хората се гордеят с тия храмове на културата, в които са вложени доброволно труд и средства. В 4288 читалища се предлагаха над 40 милиона книги на български и чужди езици; изнасяха се хиляди лекции и беседи; уреждаха се стотици музейни сбирки и художествени галерии. В близо 2000 хорове и оркестри, 1250 танцови състава, в над 3500 театрални и естрадни колективи се пресъздаваха бисери на нашия фолклор и творби на изявени български и чуждестранни автори в областта на музиката, танца, театъра. Любителски художествени състави на читалища получаваха многобройни международни награди и отличия. Авторитетни ценители на изкуството не допускаха, че отличените български изпълнители не са професионалисти. В читалищните школи по литература, музика, балет и други изкуства се обучаваха стотици хиляди млади дарования, и т.н. Едва ли има друга обществена организация, подобна на читалищата, в която самоуправлението да се осъществява върху дълголетни демократични принципи и традиции. В уставите на народните читалища са утвърдени обществени правила, които будят възхита и служат за пример в дейностите на съвременното гражданско общество. Поучителен е начинът, по който законовите норми за читалищната дейност регулират отношенията с държавата и общините, гарантират тяхното опазването от зловредни посегателства. Именно от зловредни посегателства! Трябва час по-скоро да се пресекат действията на хора, които с користна цел посягат на читалищно имущество, създавано с години, присвояват техни сгради и зали, променяйки културното им предназначение. Сякаш за подобни нещастници авторът на \"Върви, народе възродени\" Стоян Михайловски е написал: \"Идеалите раждат герои, интересите - подлеци\". Тъжно и срамно е, че безродственици вършат безобразия със съдействието на люде, които се кичат с партийни и властнически титли. Тъжно и срамно е, че стотици читалища пустеят, лишени от държавна и обществена подкрепа. Библиотеките не се обогатяват с нови книги. Немарата на дейците, отговорни за тия безчинства, заслужава да бъде порицана. Вижда се, че и при глобализма \"царица е парица\" (Алеко Константинов), но трижди по-потребно е да се осъзнае, че без висока образованост и култура е немислимо да се оттласнем от последното място в Европейския съюз. За нашата тринадесетвековна държава това място е недопустимо унижение! *** Българското народно читалище поражда чувства на патриотична гордост, ала вселява и отговорности. Отговорности на държавата и обществото да продължат забележителното национално дело, да го развиват и въздигат.", "date": "2019.11.01", "title": "БЪЛГАРСКИ СВЕТЛИК "}
{"url": "https://duma.bg/evgeniya-dimitrova-v-uchilishte-dushata-mi-e-u-doma-si!-n202669", "text": "- Първи ноември винаги ми носи чувство на признателност и благодарност към българския учител. Този ден е празник. Отделните хора се сливат в общност към нещо, което винаги е давало надежда на българина - любовта към знанието.  - Защото искам да помагам на другите да откриват себе си, да възпитавам креативност, да разгърна творческите си способности. С няколко думи - вдъхновява ме всеки ден.  - Определено призвание - има голяма доза себеотдаване. Чрез преподаването притежаваме възможността истински да променим света - благодарение на децата, които ще го създават утре. Да бъдеш учител е и една от най-добрите школи за личностно и професионално развитие.  - Завърших и работих 5 години като помощник фармацевт, преди да стана начален учител. Обичам фармацията, но тя не ми носи палитрата от чувства, които ми дава преподаването. Вдъхновение, детски усмивки, благодарност. В училище душата ми е у дома си.  - Защото учителят е една от основните фигури в живота на децата. Той трябва да дава пример, да формира мироглед, да е обективен и честен. Също така да учи децата, че не трябва да се отказват от мечтите си, да знаят къде да търсят помощ и съдействие. Често се сблъсква с неразбиране, бюрокрация, бумащина и липса на съдействие от родителите.  - Да, имам страхотен съпруг и син на 3 години. Много е трудно и времеотнемащо, защото трябва да преподавам в училище, а у дома да възпитавам детето ни, да съм домакиня, слушател и майка. Справяме се заедно със съпруга ми, работим като един екип и си поделяме отговорностите.  - Да, те всички са мои деца. Прекарвам почти целия си ден с тях, а това не е само работен процес. До тях съм и знам как и какво ги тревожи, как да им помогна, за да се чувстват добре в училище. С децата сме едно голямо семейство.  - Искам да възпитам в тях самостоятелност, умение за справяне с житейски ситуации, да бъдат будни, активни граждани на света. И най-важното - да бъдат щастливи с изборите си.  - Будителите сме всички ние, които сме открили мястото си в света. Аз определено съм щастлива с избора си.  - О, определено! Много по-активни са, изразяват мнението си, знаят, не се притесняват или страхуват. В ерата на технологиите -  рядко могат да бъдат изненадани. И това е страхотно предизвикателство за мен.  - Имаме нужда от будители всеки ден. Днес те са учителите, обществените фигури в сферата на образованието и културата, деятелите на българщината в чужбина, журналистите, писателите и много други. Важно е да ги има. Всички те ни помагат да имаме критично мислене. Всеки, който ни кара да мислим, съпреживяваме и откриваме нови неща, може да бъде нашият будител. Но дори и да го открием, никога не трябва да спираме да търсим своята истина. Защото това означава да си \"буден\" в днешно време.  - Любовта, добротата и семейството.  - Обичам разходките в парка, да карам колело, да пътувам със семейството си.  - Първата, която ми идва на ум, е поредицата за \"Хари Потър\" на Дж. К. Роулинг. Тя ми помага да запазя детското в себе си.  - В момента чета с детето основно приказките за Франклин, а през свободното си време започнах \"Клуб 5 сутринта\" на Робин Шарма.  - \"Щастието е въпрос на избор\" ", "date": "2019.11.01", "title": " Евгения Димитрова: В училище душата ми е у дома си! "}
{"url": "https://duma.bg/kogato-i-golemite-iskat-da-igrayat-n202673", "text": "Няма възрастен, който да не е мечтал отново да е дете. Всеки пази различни спомени от детството си, но определено най-хубавите са свързани с интересни игри, приключения и добри приятели. В сезона на дъждовете и студовете все по-често ни се иска да върнем машината на времето - ако не, за да изкараме още едно лято, то поне, за да се налудуваме, без да мислим за работа, деца или ангажименти... Може би точно тези пориви превръщат във все по-модерно и търсено забавление клубовете за настолни игри. \"Клуб\" и \"настолен\" може да звучи скучно на пръв поглед, но зад тях се крие голямо забавление и много смях.  Спомняте си \"Не се сърди, човече\", сигурно и \"Монополи\". Сигурно още ги имате вкъщи? А сега си представете заведение, пълно със стотици по-сложни, по-забавни и по-провокативни игри. Това представляват клубовете за настолни игри. Няма точен списък колко подобни места и в кои градове са те. Някои са много неформални и са в домовете на хора, които просто домакинстват на приятелите си. За тези, които предпочитат друг да им осигури атмосферата, че даже и игрите - има клубове. В София например има местенце, което през деня е споделено работно пространство, а вечер, срещу 5 лева всеки може да си избере игра и... да не усети как са минали 5 часа преди някой любезно да му напомни, че заведението затваря. Има огромно разнообразие от бордови и настолни игри. Някои от тях могат да ви разкрият неподозирани аспекти от характера на приятелите ви. Класическата Diхit например разчита на асоциациите, които играчите имат с определени карти. Има стратегически игри, с които завладявате непознати светове, други са отборни и групово трябва да спасите планетата или да избягате от затвора например. Има ролеви, в които играчите придобиват  или изпълняват щури задачи... И всичко само с едно мятане на зарче или теглене на карта от тестето! Ако искате да пробвате подобно приключение - само след ден в София ще има изложение \"Игри, направени в България\". Там ще има разнообразие от забавления и много компютърни, видео и настолни игри. При това с безплатен вход. Тазгодишното издание на събитието, което е част от Sofia Game Night, ще се проведе в Гьоте институт в София от 18 до 22 часа на 2 ноември. А какво е да си автор на подобни игри? Създателите им твърдят, че най-интересната част е самата разработка и впоследствие изпробването й. \"Виждаш какво работи, какво - не, правиш промени и тестваш отново. И, разбира се, се забавляваш, докато играеш! По-сложната част е да стигнеш до по-широка публика. Може да имаш страхотна игра, но ако никой не знае за нея, то тя е обречена на неуспех\", обяснява пловдивчанинът Лазар Босаков. Феновете на игрите са такива от деца, някои обаче са толкова запалени, че дори измислят свои и даже ги пускат в производство. Един от тях е и Лазар. Признава си, че игрите са негово хоби от години, обикновено \"арена\" на забавата е била домашна обстановка. Игри обаче са носени и на излети с приятели. От около година активно разработва \"Лукави лисици\" (Sly Foxes). Тя е свежа, забавна и едновременно стратегическа игра на карти, хвали той \"отрочето\" си. В нея от 2 до 6 души се опитват да надхитрят останалите и да се докажат като най-лукавата лисица в гората. За целта трябва да елиминират останалите с помощта на смешни клюки, забавни капани, нахални невестулки и други горски обитатели. \"Лукави лисици\" е вдъхновена от състезателния дух и онези хитри тактики и планове, които често кроим, когато играем настолни игри, твърди Босаков. Ако си мислите, че е много трудно да ви хрумне подобно нещо - сякаш не е, но не всеки го прави. Лазар разказва, че идеята за играта му хрумнала, докато играел с гости вкъщи. Вдъхновил се от приятелка, която често проявявала силен състезателен дух. Познавате запалените играчи, и са готови на неподозирани смелости, за да победят... В крайна сметка преди лягане Лазар зарязал четката за зъби и започнал да записва идеите си в тефтер, хартиен, а не виртуален. Сега, няколко месеца по-късно, може да видите негови снимки с компания, която играе точно неговата игра. Разработил е \"Лукави лисици\" и саморъчно надрасканите листчета хартия вече са история. Дори събира средства чрез онлайн платформа за колективно финансиране. Спрял се е на този ход, за да събере пари за издаването на играта. \"Така всеки може да открие страхотни идеи и продукти, да подпомогне реализирането им и да бъде сред първите притежаващи продукта. По този начин ти не просто си купуваш нещо, а си допринесъл за него\", обяснява той. Засега върви бавно, но изглежда поставената цел ще бъде изпълнена скоро. Имат ли авторите на игри любими карти? Поне Лазар не си признава, но като по-особени откроява фигурите на елен-нинджа и рояк оси-мафиоти. Сложил е и карти, с които човек може да се припознае. Разбира се, неговата игра е предназначена само за хора с чувство за хумор - иначе трудно биха понесли клюката \"Хъркаш като ауспух на мотор\",  или пък да бъдат оприличени на нахална невестулка, която си вре носа навсякъде... Лазар Босаков е на 30 години и има от новите професии, за които може би не сте чували, освен ако не сте в сферата... Занимава се с \"дизайн на потребителски интерфейс и изживяване\". \"Това означава, че се грижа не само как едно нещо изглежда, ами и как работи. Правя и много тестове с потребители, за да се уверя, че продуктът е интуитивен и максимално лесен за употреба. Това много ми помага и при разработката на играта\", признава си той. Настолните игри са нещо старо, но могат да са и ново. Има толкова много разновидности, че всичко опира до компанията и нейните предпочитания. В свят, който става все по-дигитален, а хората - все по-отдалечени, този тип забавления, логично са спасението от скуката. Те са и начин за сплотяване и истинско забавление. Да, някои са шумни, други изискват да активираш цялото си внимание, но определено си заслужава. Истинското забавление, живият живот, изисква преживявания офлайн - да се събереш с приятна компания, да се откъснеш от дневните задачи и да играеш игра, която можеш да пипнеш. С хора, на които може да кажеш: \"Не се сърди, човече\".", "date": "2019.11.01", "title": "Когато и големите искат да играят..."}
{"url": "https://duma.bg/ivan-granitski-balgarskoto-obshtestvo-ima-otchayana-nuzhda-da-bade-sabudeno-n202674", "text": "- Първи ноември е един от най-светлите български празници, защото емблематизира величието и издръжливостта на българския дух. - Без съмнение ще посоча Паисий Хилендарски, Софроний Врачански, създателите на книжовното дружество, както и Георги Раковски, Любен Каравелов, Христо Ботев, Захарий Стоянов, Иван Вазов... Но техните имена са цял легион. - За съжаление май обществото ни се сеща за будителите само на официални празници и дати. А най-важните завети на възрожденците са позабравени или направо отречени в общата каша на нихилизма и безродието, на отцеругателството и майкопродавството, шумно пропагандирани от трубадурите на неолиберализма. - Те ни завещават възвишени цели и задачи. Но се оказва, че обществото ни не е готово да следва тези цели по различни причини. Може би най-съществената е, че политическият ни елит няма национално достойнство, а като папагал следва това, което ни казват от Вашингтон и Брюксел. Този така наречен \"елит\" няма личен интерес народът да следва тези възвишени цели.  - Днешното българско общество, според мен, има отчаяна нужда да бъде събудено от този дълбок сън. Да се възродят съзидателните му сили, приспани или направо убити през годините на така наречения преход, който ни доведе до това, че днес сме нещо като бананова република, само че без да отглеждаме банани. - И днес има будители, които самоотвержено и безкористно вършат своята родолюбива дейност, без да се бият в гърдите като повечето днешни пишман политици. Това са писатели, художници, артисти, учени, архитекти. А дали те ще успеят в събуждането на гражданската енергия на обществото, зависи от способността им и решимостта им да сложат отечествените интереси над всичко и да не се страхуват. - Според мен сме направо в морален разпад. Дори след катастрофите от Междусъюзническата и Първата световна война обществото ни не е било толкова отчаяно и разединено. И за това са виновни всички лица, които се изредиха на политическата сцена през последните 30 години. Те не намериха у себе си сили и решимост да прочетат онези страници от историята, които са свързани с трагически преврати и сътресения, да осмислят и разберат и с разума, и със сърцето си поуките от историята. Да осъзнаят, че умните и национално отговорни политици поставят над всичко общите национални приоритети, цели и ценности, а не тясно партийните, корпоративните или лични изгоди. - Уви, така е, но разликата е, че сега нямаме Христо Ботев или подобни нему поети и националреволюционери. Няма и гражданско общество, което да поиска промяната.  - Процесите в българската култура не зависят от политическата ситуация. Културата се развива по свои собствени закони. Творците и във времена на подем, и във времена на покруса, създават своето творчество. Въпросът е в това официалните културни институции (пак опираме до политиците) да имат ясна дългосрочна стратегия за подкрепа на българската култура, да се откажат от мисленето в мандати и тогава ще се превърнат от политици с конюнктурен хоризонт в истински държавници. - Надявам се, че дървото на България не само няма да изсъхне, а ще продължи да се разлиства и в бъдеще, но пътят за това е да се върнем към корените си, да знаем, че именно благодарение на уважението към нашата история, минало и фундаментални исторически и културни ценности, можем да бъдем достойни членове на обединена Европа. А когато нашите пишман политици слушат безропотно всякакви глупотевини, идещи от Брюксел, те не могат да се надяват на уважение от останалите страни, членки на Европейския съюз. Най-яркият пример тук е Унгария и политик като Орбан, както и останалите страни от Вишеградската четворка. Те ни показват как можем да бъдем достоен член на Европейския съюз, без да се унижаваме и заемаме лакейски пози.  - Тридесет години са доста дълъг исторически период. За същото време след Освобождението България се създава като една модерна и просперираща държава, възкръснала след петвековния мъртвешки сън. Сега след първите тридесет години на безкрайния и мъчителен преход ние сме отстъпили назад по всички важни показатели и индекси за социалното и икономическото развитие спрямо началната дата на прехода. И никакви усуквания и увъртания на политиците не могат да обяснят защо след три десетилетия уж демократичен преход сме най-бедната, най-нещастната, най-болната и най-изостаналата страна в Европейския съюз. - Приели сме като служение и висш дълг към Отечеството да издаваме предимно класическа българска литература, но и съвременни автори - поети, белетристи, критици, учени, режисьори, композитори и т.н. Разбира се, издаваме и преводна литература - философия, културантропология, художествени произведения и пр., но основната енергия е към подкрепа на българското Слово. За двадесет години са публикувани над 1500 заглавия от български автори. - Опасявам се, че по-младото поколение все по-малко чете, защото е завладяно от електронните средства, но хората над 40 години все по-често и повече се насочват към книгата. Доказателство за това е увеличеният брой читатели в по-големите, а и по-малките библиотеки в страната. През последните години забелязвам засилен интерес към произведенията на Иван Вазов, Захарий Стоянов, Пейо Яворов, Гео Милев, Никола Вапцаров, Йордан Йовков, Елин Пелин, Димитър Талев, Атанас Далчев... - По всяко време, понякога и нощем и много често, когато съм на път. Вдъхновява ме преди всичко божествената българска природа. - Още в средата на 70-те години, но дълго време не публикувах поезия. В мен надделяваше критическото мислене, публицистиката. Осмелих се да публикувам в началото на 90-те.  - Провидението бе щедро към мен и ме дари през годините с ценни приятелства: не само с най-големите български писатели и учени, но и с редица изключителни художници. Тук ще си позволя да изредя само няколко имена, с чието дългогодишно приятелство се гордея - Любен Зидаров, Борислав Стоев, Светлин Русев, Христо Танев, Андрей Даниел, Свилен Блажев, Ивайло Мирчев, Милко Божков, Димитър Рашков, Димитър Чолаков, Владимир Пенев. В края на ХIХ и през целия ХХ век в България творят художници, които са на европейско и световно равнище. Вдъхновява ме тяхното майсторство, както и чувствата на красота, възвишеност, милосърдие, излъчващи от творбите им. Неща, които са необходими на всеки човек. - Едва ли хората се интересуват чак толкова от моята скромна персона. Освен това движещ мой принцип е повече да говоря за другите, отколкото за себе си. - Ще я има. Надявам се да просъществува поне още 1500 години.", "date": "2019.11.01", "title": " Иван Гранитски: Българското общество има отчаяна нужда да бъде събудено"}
{"url": "https://duma.bg/vladimir-klichko-se-vrashta-na-ringa-n202613", "text": "Владимир Кличко намекна, че ще се завърне на боксовия ринг заради рекорд. 43-годишният украинец иска да стане най-възрастният световен шампион в историята. Постижението се държи от великия Джордж Форман (САЩ), който стъпи на върха на 45-годишна възраст през 1994 г. \"Все още ме бива. Мога ли да се бия? Да. В момента оставям възможностите си открити. Няма да се завърна заради самото завръщане или за да счупя нечия челюст. Това е завръщане, за да счупя рекорд. Привлича ли ме? Бих казал да, доста добре звучи. Форман го направи. Той беше на 45 г. и това е доста силно\", каза украинецът. Той се оттегли през 2017 г. след загуба от Антъни Джошуа, а преди това падна и от Тайсън Фюри. Кличко приключи с 64 победи, 53 от които с нокаут, и 5 загуби. През 2014 г. той би и Кубрат Пулев в мач за пояса на Международна боксова федерация (IBF).", "date": "2019.11.01", "title": " Владимир Кличко се връща на ринга"}
{"url": "https://duma.bg/bfs-palni-st-vasil-levski-s-detsa-za-macha-s-chehiya-n202614", "text": "БФС започва инициатива да напълни ст. \"Васил Левски\" с деца за евроквалификацията с Чехия на 17 ноември. Заради расизъм националният ни отбор е наказан да играе пред празни трибуни, но УЕФА позволява срещата на живо да наблюдават подрастващи до 14-годишна възраст. Правилото е, че на всяко десето дете трябва да има придружител. Ръководството на БФС ще покани клубове от цялата страна да доведат на стадиона детските си отбори, като се търсят варианти да им се помогне с организацията и транспорта. Ще има и кампания сред домове за деца в неравностойно положение, отново с възможности да бъде организиран транспорт. Инициативата вече е правена у нас, след като Левски закара няколкостотин деца на мачовете с Ружомберок (2:0) и АЕК Ларнака от евротурнирите през юли, тъй като имаше същото наказание. На Балканите в Букурещ над 30 000 хлапета под 14 г. изпълниха трибуните на \"Национал Арена\", за да подкрепят отбора срещу Норвегия. А в Белград Партизан напълни с 22 000 деца стадиона си срещу АЗ Алкмаар в Лига Европа.", "date": "2019.11.01", "title": " БФС пълни ст. \"Васил Левски\" с деца за мача с Чехия"}
{"url": "https://duma.bg/kralev-se-varna-v-us-na-vada-n202616", "text": "Красен Кралев беше избран за втори път за член на Управителния съвет на Световната антидопингова агенция (ВАДА). Той заема позицията на \"експерт-министър\" в Борда, представител на държавите членки на ЕС. Спортният министър загуби мястото си в началото на годината. Сега се завръща, след като позицията, която ще заема, беше овакантена от министъра на спорта на Белгия Филип Муйтерс. Последният не е член на новото правителство на Фландрия. \"Щастлив съм, че кандидатурата ми бе предпочетена пред тази на г-жа Мария Хосе Риенда Контрерас, държавен секретар на спорта на Испания, като българската кандидатура надделя с 16 на 11 гласа. България затвърждава важната си роля на световно ниво като активна страна в борбата срещу употребата на допинг в спорта. Ще работя за ефективната реформа на ВАДА и за това гласът на спортистите да бъде чут от вземащите решения\", съобщи Кралев.", "date": "2019.11.01", "title": " Кралев се върна в УС на ВАДА"}
{"url": "https://duma.bg/grisho-srazi-tiym-n202609", "text": "Григор Димитров (№27 в света) срази Доминик Тийм (Ав, №5) с 6:3, 6:2, за да се класира на 1/4-финал на \"Мастърс\" турнира в Париж (5 791 280 евро). Най-силният ни тенисист затвори мача само за 71 мин. срещу лидера по титли през сезона. Българинът стигна до топ 8 във френската столица за пръв път в кариерата. Той беше безпощаден над Доминатора, който в неделя триумфира във Виена, а сега не намери оръжие срещу майсторските волета и минаващи бекхенди на нашия. Гришо записа трети успех в пет мача над австриеца и 25-и в 84 срещу актуален представител на играч от топ 10 в ранглистата. Той дори не му даде шанс за пробив, като в същото време записа трета поредна победа. За последно Димитров бе в такава серия през септември на US Open, когато стигна 1/2-финал. Това беше 20-а победа за хасковлията за 2019 г., като остава и с 20 загуби. За място на 1/2-финал Гришо излиза в петък срещу непознатия за него чилиец Кристиан Гарин (№42), който спаси три мачбола и обърна Жереми Шарди (Фр, №65) с 6:7 (4), 6:4, 7:6 (6). С успеха над Тийм Гришо заслужи 133 985 евро и 180 т., от които ще прибави 90. Той ще прогресира с 4 места до №23 с 1567 т., а при успех над Гарин ще се върне в топ 20. С надпреварата в Париж сезонът за Димитров завършва. Българинът ще направи ваканцията си в Исландия със своите родители. \"Всяка година сменяме екстравагантна дестинация с още по-екстравагантна. Били сме в Африка при диви животни, а сега ще се отдадем на тъмни и дълбоки пейзажи, на горещи извори и снегомобили\", разкри Гришо. В Париж Димитров е подкрепян именно от родителите си.", "date": "2019.11.01", "title": "Гришо срази Тийм"}
{"url": "https://duma.bg/selo-bez-kucheta-n202658", "text": " Селото ни хич го няма, та мене избраха за кмет. - Ще черпиш - викат ми, сякаш съм ударил кьоравото.      - Гати късмета - мънкам, - да съм кмет на село със затихващи функции...       - Туй па що е? - пули се дядо Герчо.       - Да, бе! - проточва врат и дядо Ламбо. - Кво ще рече?     Няма как - обяснявам им:    - Кво беше едно време - викам им - и кво е сега? Едно време петли се надпяваха, псета се надлайваха. А сега - викам им - какъв петел? Само някой от нас току изкукурига. Станахме село без кучета, демек със затихващи функции. - И кокошките ми веке не кудкудякат - проплаква баба Сийка, - по-малко снасят веке.      - Тъй, тъй - кимам. - Затихват им функциите.           - На козата ми млекото ще секне - сумти под мустак дядо Кочо. - След цел ден паша ми цръкне като за комка.          - Затихват й функциите - вдигам рамене.           - А ние кво да правим? - питат ме всички. - Кмет си, кажи!          - Знам ли... - чудя се компетентно.      - Кметкооо - смига ми дядо Герчо, - и на тебе галиба ти затихват такова... функциите!      Тъй ми излезе име - Кметко Затихващата функция. Аз не се обидих, а взех да умувам, изход да търся. Ама на камък удрях. Кой ме срещне, се жалва:        - Магазинът затворен от седмица, Кметко! Затихнаха му функциите...  - Автобусът трети ден не идва. Кви са тез функции, бе?            - Малей, реката едва църцори... Па баш на нас ли се случи река с таквиз функции?           Напънах се да спасявам квото мога.      - Излез от таз кръчма - викам на дядо Ламбо, - ще те усмърти туй вино!           - Споко! - лези се. - Трето шише пием, нищо ми нема. Винце със затихващи функции...        Махам с ръка, па виждам дядо Герчо в нужника насред двора. Как да го не видя - ни вратичка има, а и две странични дъски са отпрани.        - Потегни си нужника - викам му, - срамота е.         - Кво му е? - опулва ми се. - Нужник като нужник! - напъва се и добавя: - Със затихващи такова... функции!      Срещам и попа. Всеки с проблемите си. - Че никой не се ражда, разбирам - въси вежди и ме гледа подозрително, - ама и никой не мре...                       \"Ми при тез скъпи погребения, кво да правят хората - ще ми се да му кажа, - трябва да се живее!\" Прибирам се вкъщи и си лягам каталясал. А жената, моля ви се, се опитва да ме гали.      - Я ме остави! - пъшкам.       - Ох, ти с тия твои - хлипа горката - затихващи функции...         Чудя се - като кмет или като мъж го има предвид. Обаче заспивам. И сънувам...  Европата отпуща субсидия, глей кво става! Магазинът работи \"нонстоп\", тъй пише на джама. Рейсът минава по три пъти на ден, зорлем вози някои до града и обратно. Петли кукуригат, псета лаят. Кокошките на баба Сийка снасят яйца като тикви, та тя пита за Гинес. Козата на дядо Кочо дава толкоз мляко, че той отваря мандра (пак с пари от Европа!).  Реката - пълноводна, ще отнесе моста. Нужникът на дядо Герчо пък мяза на резиденция: мрамор, фаянс, а капакът на чинията - с дърворезба. Пристигат англичани, празни къщи купуват, един от тях ще е следващият кмет. Чак ми иде да умра от щастие - за оборотна радост на попа.  Но не умирам, а се събуждам. И погалвам жената...        ", "date": "2019.11.01", "title": " СЕЛО БЕЗ КУЧЕТА"}
{"url": "https://duma.bg/tsska-sf-shte-se-bori-za-titlata-n202615", "text": "ЦСКА-Сф няма да се отказва от борбата за титлата. Треньорът Милош Крушчич се закани да преследват лидерите, независимо че след 14 кръга изостават на 11 т. от първия Лудогорец. Сърбинът иска футболистите му да играят още по-добре от победата над Етър (4:0) в Търново, където \"виолетовите\" получиха головете в рамките на 18 мин. Точни бяха Евандро (63), Али Соу (68), Вив Соломон-Отабор (74) и Петър Занев (81), но домакините вече бяха с 10 души, след като Ивайло Стоянов-Сватбата изгони Здравко Илиев (54). \"Имаше голямо напрежение и съм доволен, че го преодоляхме. Имахме две различни полувремена. Второто беше значително по-добро, но има какво да се подобрява. Червеният картон беше заслужен. Имахме доста кадрови проблеми преди мача. Искам да играят само здрави футболисти. Понякога нямаме алтернативи, но съм доволен от Пламен Гълъбов като десен бек. Искаме да натрупаме повече точки. Срещу Локо Пд (0:1) също имахме шансове и резултатът можеше да бъде различен. Това беше труден сблъсък, а сега ни чака още един тежък мач - срещу Черно море. Там е трудно да се играе. Отиваме, за да търсим победа. ЦСКА не стои на едно място, а върви напред. Вървим в добра посока. Не се предаваме за титлата\", каза Крушчич. Това е най-убедителната победа на \"червените\" като гости през сезона. \"Срещу Локо играхме по-силно, по по-добър начин трябва да играем, не трябва да допускаме грешки пред нашия вратар. Опитваме се да пресираме, да играем атакуващо, това ще се хареса на публиката. Етър направиха 2-3 контри, но имахме късмет. Най-после да има адекватно съдийство. Гоним победи и зимата да направим добра подготовка. Първо трябва на трето място да се класираме, после второ\", обяви капитанът Петър Занев. \"Причина за загубата е червеният картон и ситуациите, които пропуснахме. На полувремето, ако някой ми беше казал, че ще загубим с 0:4, щях да го обявя за абсолютно луд, но това е футболът. Първият жълт картон не съществуваше. Не може на един отбор, който да заслужава да спечели, така да му отрежеш главата. До 15-ата минута съдията ни нашари с жълти картони. Играехме по-добре и не се виждаше как ще вкарат гол\", смята треньорът на Етър Росен Кирилов. ", "date": "2019.11.01", "title": " ЦСКА-Сф ще се бори за титлата"}
{"url": "https://duma.bg/izliza-predsmartniyat-roman-na-charlz-dikens-n202661", "text": "Класиката оживява под издателския знак на \"Милениум\" - за първи път на български език излиза предсмъртният роман на Чарлз Дикенс \"Загадката на Едуин Друд\". Майсторът на перото ни отвежда в идилично старинно градче, недалеч от Лондон, което става арена на болезнени страсти, подклаждани от честолюбие и гняв. Любовен триъгълник и властови амбиции допълнително нагнетяват отношенията, а опасността дълго пазена тайна да излезе наяве става причина за кървава саморазправа. Ала онова, което изглежда като престъпление от страст, се оказва добре замислен пъклен план, в който обвинението пада върху невинен човек. Ще успее ли симпатичният лондонски детектив Дик Дачъри да разплете загадката? \"На 9 юни 1870 година, в 18.10 ч., без да дойде в съзнание, Дикенс умира на петдесет и осемгодишна възраст\" - така съобщава за смъртта му вестник \"Гардиън\". Осем месеца по-рано той започва да пише \"Загадката на Едуин Друд\", а през април 1870 г. петнайсетият му, последен - и първи криминален, роман е публикуван на части, на месечни \"свезки\", подлистници, досущ като съвременните телевизионни сериали. Година по-рано Уилки Колинс е написал \"Лунният камък\", чийто криминален сюжет се радва на огромен читателски успех и Дикенс приема предизвикателството да създаде равностойна литературна загадка. Но както във всичките си предишни романи, бележитият класик внася своите разбирания в детективския жанр - сложни, изобретателни, многопластови и иронични. В книгата му се преплитат три линии, скрити са три тайни и има три различни ключа за разгадаването им. Смъртта на автора оставя на читателя рядката възможност да предложи своя, оригинална интерпретация и да продължи активно да участва в загадката на Едуин Друд. През годините безброй почитатели на прочутия романист са опитвали да разгадаят загадката и да открият извършителя на престъплението; по темата са писани книги, организирани са конкурси, през 2012 г. и филмовата индустрия дава своето предложение за края на романа в едноименен сериал по него. В изданието на \"Милениум\", което идва с превод от Йордан Костурков и корица от Фиделия Косева, са публикувани и оригиналните илюстрации на сър Люк Филдс. Известният художник е бил избран от Дикенс приживе за изработката на гравюри, които да придружават текста на книгата.", "date": "2019.11.01", "title": "Излиза предсмъртният  роман на Чарлз Дикенс"}
{"url": "https://duma.bg/lavitsa-n202659", "text": "\"ЛИТЕРАТУРНИ ИЗКУШЕНИЯ\" от Венцеслав Константинов издава \"Колибри\". В сборника, съставен от самия автор, който ни напусна неотдавна, са включени най-добрите текстове от петте му есеистични книги. Синтез на впечатляваща културна информация, есетата съчетават опита му като проникновен преводач интерпретатор, задълбочен литературен изследовател и талантлив писател. С изискан стил авторът споделя размишленията си върху значими европейски писатели, художествени тенденции и литературни теми, навлиза в световете на немската, австрийската и швейцарската литература, осмисля някои от големите литературни митове  (Доктор Фауст, Дон Жуан, Вилхелм Тел). \"ЗАКОНЪТ НА МЪРФИ\" от Артър Блох издава \"Хеликон\". Нали знаете къде ще откриете нещо, което търсите? Естествено, на последното място, където проверите. Както гласи Законът на Мийдър: \"Каквото и да ви се случи, преди това то се е случило на всичките ви познати.\" Позитивизмът е нещо чудесно, но само докато всичко върви добре. Тази книга е сбор от закони, теореми, максими и следствия за всичко в живота, което може да се обърка - от лични отношения до технологии, от икономика до пътешествия, от медицина до готварство. Лошият късмет ни дебне само да се отпуснем и веднага ни напада в гръб, точно както принтерът се задръства с хартия, щом не го гледаме. Това обаче не бива да е причина за песимизъм. \"БЯГСТВО ОТ БИБЛИОТЕКАТА НА ГОСПОДИН ЛИМОНЧЕЛО\" от Крис Грабенстайн издава \"Сиела\" в превод на Борислав Стефанов. Най-известният създател на настолни игри в света - господин Луиджи Лимончело, е нает да проектира новата градска библиотека. Грандиозното откриване ще бъде отпразнувано подобаващо. Специални пропуски ще бъдат разпратени само до няколко деца с покана първи да изпробват невероятните съоръжения на Лимончело. Пакостникът Кайл Кийли знае, че просто трябва да бъде един от тези късметлии. Само че докато да влезеш в библиотеката може да е трудно, да излезеш си е направо невъзможно. Героите, подпомагани от читателите на книгата, трябва да решат литературните предизвикателства и задачи заедно, за да успеят да избягат.  \"НОВАТА ФУТБОЛНА ТРЕНЬОРКА\" от Доминик Демерс издава \"Прозорец\" в превод на Анета Пантелеева. Предстои финалният мач за сезона и учениците от Блек Дък Брук трябва на всяка цена да победят съперниците си от Блубери Бей. А госпожица Шарлот - новият треньор по футбол, има доста странни методи за подготовка на отбора. Например как децата да се научат да губят. Но също и да се забавляват. И това наистина дава резултати, колкото и да звучи невероятно. Но дали надеждите за победа няма да се изпарят, когато звездата на отбора решава да се присъедини към противниците... Третата книга от поредицата за шантавата стара дама е вдъхновяваща история за вярата в собствените сили и за удоволствието от играта.", "date": "2019.11.01", "title": "Лавица"}
{"url": "https://duma.bg/pateshestvie-v-sveta-na-drevnite-rimlyani-n202660", "text": "SPQR (Senatus PopulusQue Romanus), или Сенатът и римският народ, е мотото на град Рим и квинтесенция на Римската държава. Едноименната книга на Мери Биърд ни помaгa да се докоснем до една цивилизация, която не само e оказала огромно влияние върху западната култура и политика, но е оформила възгледите ни за света и нашето място в него. \"SPQR\" e поглед към историята на Рим, представена от един от най-известните съвременни познавачи на Античността. Мери Биърд е виден специалист по класически цивилизации във Великобритания, преподавателка по антична литература в Кеймбридж и Кралската академия по изкуствата, редакторка по класическа литература в \"Таймс\", а също е и сценаристка и водеща в няколко филма на Би Би Си за Античността.  Книгата й е необикновена смесица от задълбочени познания и отличен стил на писане. Показва духа на времето, рови се в спорните въпроси, поставя под съмнение клишетата, прави всичко възможно да изследва какъв е бил всъщност реалният живот в Древен Рим, понякога в разрез с образа, който ни представя традиционната историческа наука. Книгата описва възхода на Рим от малко и незначително селище в Централна Италия до столица на една от най-мощните империи. Разказва как римляните са възприемали себе си и постиженията си и защо те са важни за нас и до днес. Като покрива период от повече от 1000 години и хвърля светлина върху основите на римската цивилизация, книгата изследва демокрацията, миграцията, религиозните противоречия и социалната гъвкавост, представяйки ги в контекста на империята. Не са пропуснати и митовете и историите на Древен Рим, както и темите за гражданството, сигурността и правата на човека - въпроси, актуални и в наши дни. Огромната ерудиция на авторката е очевидна, но \"SPQR\" не е тежко академично четиво, а приятно и много информативно пътешествие в света на древните римляни.", "date": "2019.11.01", "title": "Пътешествие в света на древните римляни"}
{"url": "https://duma.bg/glasuvayte-za--n202657", "text": "Видях - гласуват в кофите за смет  за новите съветници, за кмет... Гласуват за страната земен рай,  за заедност в боянския сарай ... Гласуват в дупките, за фините частици,  за къщите на видни политици,  за пенсиите ни - присъди тежки,  за глобите, за данъчните грешки... За  паркинга, за детските градини -  с  двуметровата интегрална бюлетина. За каската на патриота Краси,  за къщите за гости и тераси... За барбекютата, за сауните наши  на новоизлюпените местни богаташи... За асансьора на Цветан Цветанов даже,  за туй, че още няма кой да го накаже... Гласувайте и за Цветановград,  за новия испански дипломат... За новия посланик в Израел,  за задкулисния общински стар модел... Гласувайте за прокурора  главен,  поставен от човека ни държавен ... За битовите обири и драми,  за ало-ало в телефонните измами... За времето престъпно - време в преход,  за демокрацията в новата й  дреха... Гласувайте, гласувайте на воля,  за всяка лошо изиграна нова роля... За хилядите днешни кандидати,  събрали нула гласове в борбата  за местна власт и нова местна  слава,  дори и без държавата такава... п.п. Купувайте, продавайте без страх! Безплатен глас е ненаказан грях ... 27 октомври, 2019 г.", "date": "2019.11.01", "title": "ГЛАСУВАЙТЕ  ЗА ..."}
{"url": "https://duma.bg/kopenhagen-na-maykal-freyn-gledame-za-parvi-pat-u-nas-v-siti-mark-art-tsentar-n202662", "text": "Само 3000 души ще могат да видят една от най-коментираните съвременни пиеси \"Копенхаген\" от Майкъл Фрейн в изпълнение на Руси Чанев, Стефка Янорова и Валентин Ганев.  Прочутата пиеса представя чрез голямото майсторство на автора си в оригинална форма версия за историческа среща между двама от най-големите ядрени физици на ХХ век в момент, когато съдбата на Европа, а може би и на целия свят, е била в ръцете им и когато тяхното приятелство и морал са поставени на изпитание от двете страни на барикадата. Написана е през 1998 г., поставяна е в много театри, получава награди във Великобритания, както и френската \"Молиер\" и американската \"Тони\" за най-добра драматургия. \"Копенхаген\" ще гледаме сега за първи път в България. Премиерата на спектакъла е на 18-19 ноември и на 1-2 декември от 19.30 ч. Ще се състоят само 10 представления в Сити марк арт център в София. Пиесата се играе по превода на Вера Джамбазова, а ролите изпълняват трима от най-известните столични актьори, носители на национални и международни филмови и театрални награди: Руси Чанев (Нилс Бор), Стефка Янорова (Маргрете, неговата жена) и Валентин Ганев (Хайзенберг, техният приятел, почти син). \"Копенхаген\" е текст, в който, от една страна, силата на научните доказателства и изведените математически модели и от друга - моралните ценности и чувството за отговорност, водят до размиване на границите на понятията за \"добро\" и \"зло\" и обръщат парадигмата, където няма дефиниция ...на коя страна си... и се получава саморазпад на създадения и исторически обусловен двуполюсен модел, на който робуват всички художествени и политически текстове. Чрез формата на диалога в \"отвъдното\" се постига пълно отделяне на време-пространствения континуум. Това дава възможност да бъдат разчупени още стереотипи на нашето мислене: че всяко време си има своите победители и победени; че няма достижения, доведени до \"крайност\"; че няма детерминирано състояние на света, което е в основата на нашата наука и идеята за причинността. Този текст, с цялата словесност на терминологията, въздейства на подсъзнателно ниво и дава на читателя ключ за достъп до сфери, към които той досега не е дръзнал да подходи. Правейки го съпричастен във вземането на важни решения за изграждане/осъзнаването на \"себе си\" по отношение на \"Цялото\". Това посочва Христо Киров, основател и собственик на Сити марк арт център - продуцент на спектакъла. Майкъл Фрейн е роден в Лондон през 1933 г., започва кариерата си като журналист в \"Гардиън\" и \"Обзървър\". Член е на Royal Society of Literature (RSL) - \"най-главната литературна организация на Великобритания\". Написал е дузина романи, най-известни от които са \"Към края на сутринта\", \"Шпиони\", \"Скиос\" и \"Стремглаво\", който неотдавна излезе на български език. На премиерата му в София Майкъл Фрейн каза: \"Когато възникне една идея, тя е като настинка. Отначало при настинката усещаме някакво гъделичкане в гърлото и след известно време си казваме: знаете ли, че съм се простудил. Същото е и с идеята за една пиеса или една книга.\" Майкъл Фрейн е автор на текстове за девет филма. Изявен преводач е на драматургията на Чехов. Неговите седемнадесет театрални пиеси варират от \"Шум зад кулисите\", избрана наскоро за една от трите любими пиеси във Великобритания, до многократно награждаваната \"Копенхаген\". Комедията му \"Noises off\" (под заглавие \"Шум зад кулисите\") е представяна в Младежкия театър в София, а в постановка на Иржи Менцел (под заглавие \"Още веднъж отзад\") се играе с години на сцената на Сатиричния театър.", "date": "2019.11.01", "title": " \"Копенхаген\" на Майкъл Фрейн гледаме за първи път у нас в Сити марк арт център"}
{"url": "https://duma.bg/izvestni-artisti-s-pikselizirani-fotografii-n202663", "text": "В емблематичния за Нощта фотографски проект темата е \"Ти промeняш играта. Играта променя теб\". А главни герои в него са едни от най-обичаните лица на българския театър, опера и балет. Нощни персонажи тази година стават Мариус Куркински, Владимир Пенев, Юлиан Вергов, Владимир Карамазов, Деян Донков, Дарин Ангелов, Христо Петков, Ованес Торосян, Деян Ангелов, Ненчо Костов, Теодора Духовникова, Весела Бабинова, Луиза Григорова-Макариев, Силвия Петкова, прима балерината Марта Петкова, премиер-солистът Никола Хаджитанев, диригентът Максим Ешкенази и оперната певица Ина Кънчева, научи ДУМА от Мария Панайотова и Катерина Миланова от фондация \"Арт проджектс\". За първи път в историята на Нощта на театрите и на проекта кадрите ще имат свое уникално augmented reality (добавена реалност - б.р.), което през ноември ще може да се сканира, активира и сподели в социалните мрежи благодарение на безплатното приложение ArtiVive.  По традиция посланиците на Нощта имат ключова роля в комуникационната кампания чрез проекта \"Нощни персонажи\". След шест много успешни и доста мащабни изложби, които бяха осъществени в предишните издания, проектът поднася нова серия от фотографии, специално заснети от Диляна Флорентин. Тя работи в екип с гримьора Слав Анастасов и с творческата агенция The Smarts.  Специално за седмото издание на театралната Нощ фотографиите са пикселизирани. В тях са хванати лични, емоционални и вдъхновени състояния, в които се показва промяната. Кадрите ще бъдат изложени на няколко места в София (фоайето на камерната сцена на Народния театър, бар \"Петък\" и УниКредит студио) и отпечатани в книжката на инициативата. През 2019 г. Нощ на театрите ще отбележи своята седма година в България и на 16 ноември ще събере в голямо и вълнуващо събитие стотици съдържания в 16 града. Освен смяната на Времето и експеримента с Пространството Нощта осъществи стотици интересни съдържания в различни стилове, присъедини разнообразни места, разви програма от сутринта до полунощ, даде възможност за изява на институционален и алтернативен театър, привлече зрители и участници от различни възрасти. Всичко това направи Нощта на театрите една от най-мащабните и силни театрални инициативи в България. Зад идеята на платформата \"Eвропейска нощ на театъра\" стои Елеонора Роси от Франция. В тази Нощ Театърът в 11 европейски държави се превръща в основна тема и събира по едно и също време всички, които го обичат. Освен спектакли в театрите и на алтернативни места се състоят множество срещи, дискусии, изложби, концерти, разходки зад кулисите, контакти и нови възможности за сближаване на театъра с неговата публика. Нощ на театрите в България е част от Календар на културните събития на Столичната община за 2019 г.", "date": "2019.11.01", "title": "Известни артисти с пикселизирани фотографии"}
{"url": "https://duma.bg/kristina-shishkova-s-parva-ekspozitsiya-pred-sofiyska-publika-n202664", "text": "Кристина Шишкова, която от дванадесет години живее и работи във Франция, организира своята първа самостоятелна изложба пред софийска публика. Авторката представя в галерия \"Средец\" живописни платна, създадени през последните три години.  За Кристина Шишкова изкуството няма граници. Творчеството й гради мостове между древност и съвремие, черпейки вдъхновение от природата. Обект на интерпретация са скални масиви, минерали, ерозирали повърхности, природните стихии, чиято разрушителна сила ражда нови образувания и форми. Създава пейзажи, в които обекти от натурата се превръщат в носители на нова вещественост. За творчеството й са валидни думите на френския художник Делоне, че композицията \"обективизира мисълта на художника, който я конкретизира чрез пластическите елементи на своето изкуство.\"  Шишкова се изразява посредством чистите пластични средства - цвят, форма, линия, фактура. Цветът се превръща в основен изразител на творческата концепция - става едновременно форма и сюжет, тема, която се развива и трансформира извън всякакъв психологически или друг анализ. Авторът се отказва от посредничеството на външния свят, на материалните предмети, за да отправи своите послания. Живописта й е едновременно хармония и сблъсък от цветове и усещане за вечната връзка между човека и природата. В пейзажите й се долавя непосредствената искреност при предаването на състояния, породени от динамично променящата се природа.", "date": "2019.11.01", "title": " Кристина Шишкова с първа експозиция пред софийска публика "}
{"url": "https://duma.bg/leki-risunki-s-tezhak-harakter-%09-n202665", "text": "Изложбата \"Леки рисунки с тежък характер\" на Явора Петрова ще радва почитателите до 5 ноември в столичната галерия \"Ракурси\", ул. \"Хан Крум\" 4а. Работейки върху няколко теми едновременно, натрупах купчина листове с рисунки.              Всяка идея идваше отнякъде със своите персонажи, своя линия, своя композиция и настроение. При мен те идваха с много светлина, емоция и лаконичност, споделя Явора Петрова. Тези листове \"от кухнята\", които показвам, имат многобройни варианти и са избрани от още по-многобройни сюжети, обяснява тя.  Една от темите е \"Акценти\". Изложба с това заглавие представя в галерия \"Ракурси\" през 2010 г. Другата тема е \"Метаморфози\" Овидий\" международна експозиция, за която е поканена от музея на град Констанца, Румъния. И най-новата й \"тръпка\", нейният личен проект \"Опера за три гроша\", върху който работи в момента. Радвам се, че рисунките имат самостоятелно звучене и облик на завършена творба. Затова си позволих да ги покажа в \"Ракурси\", галерия с която работим заедно повече от 10 години, допълва авторката. Тя е родена в София. Завършила е НХА, специалност илюстрация и оформление на книгата при проф. Христо Нейков и проф. Румен Скорчев.", "date": "2019.11.01", "title": "Леки рисунки с тежък характер...   \t"}
{"url": "https://duma.bg/gravitatsiyata-raboti-kogato-poglednesh-nadolu-n202666", "text": "Руди Нинов рисува живопис върху платна, но и върху триизмерни форми. При него трудно може да бъде направено разделяне между живопис и скулптура. Това е близо и до методите на обучение в повечето съвременни художествени университети по света, като например Голдсмитс, където той се дипломира през 2015 г. Изложбата му \"Гравитацията работи само, когато погледнеш надолу\" е първата, която включва единствено триизмерни обекти. По този начин тя се вписва смислово и в пространството на галерия \"Васка Емануилова\" - в него освен програмата \"Място за срещи\" за млади художници се помещава и колекция от скулптури на Васка Емануилова, живяла между 1905 и 1985 г. Част от работата на Нинов е да аранжира отново постоянната експозиция с творчество на Емануилова, така че галерията да се превърне в поле за диалог между двамата художници, чието изкуство е разделено във времето от век.  При гледането на новите му творби не е случайно впечатлението, че те са застинали в един миг, докато се движат, докато \"израстват\" или докато \"падат\". Изкушаващо е да им се припишат характеристики на живи, биологични форми, въпреки че фактически са абстрактни. Те не наподобяват нищо съществуващо, но въпреки това внушават идеята за конкретност, предразполагат да бъдат разчетени или дори разказани. Без значение как са се формирали тези образи и какво ги е довело до съзнанието на Нинов, внимателният зрител разпознава преживяването, закодирано в тях. Ние можем интуитивно да наподобим неговите произведения на нещо познато. Или може би по-скоро те водят нашето съзнание към определено състояние, което вече ни е било познато. Нещо, което вече се е случвало и сега се връща при нас в друга форма. Изложбата продължава до 3 ноември в арт салон \"Васка Емануилова\", филиал на СГХГ, бул. \"Янко Сакъзов\" 15.    ", "date": "2019.11.01", "title": "Гравитацията работи, когато погледнеш надолу"}
{"url": "https://duma.bg/sara-chang-otnovo-gostuva-na-sofiyskata-filharmoniya-n202667", "text": "Само две години след еказалтирания прием на нейното изпълнение на \"Годишните времена\" от Пиацола у нас, тя удържа на обещанието си да свири отново с първия ни оркестър - този път Концерт за цигулка и оркестър на Сибелиус. Във втората част на вечерта в зала \"България\" (на 10 ноември от 19 ч.) ще звучи Симфония 9 \"Из Новия свят\" на Дворжак. На диригентския пулт и този път застава маестро Найден Тодоров, към когото звездата на цигулката изпитва топли чувства, научи ДУМА от Кремена Николова-Флор, реклама и връзки с медиите на Софийската филхармония. \"Трябва да се гордеете с вашия Маестро. За мен е удоволствие да работя с него. Много рядко се случва да влезеш на първа репетиция с оркестър, който не познаваш, с диригент, когото не познаваш, и да се получи от първия момент\", сподели тя при предишното си гостуване.   Любимка на Рикардо Мути и Зубин Мета, Сара Чанг е работила с най-изтъкнатите диригенти на нашето време. За нея знаменитият Йехуди Менухин казва: \"Смятам, че Сара Чанг е най-прекрасният, перфектен, идеален цигулар, когото някога съм чувал.\" Обявена за дете-чудо, тя дебютира на сцената на Нюйоркската филхармония едва 8-годишна. Към момента е сред най-високоплатените солисти в света. Сред многобройните награди, които е получавала, са \"Ехо Класик\", \"Грамофон\" и \"International Classical Music Award\". През март 2008 г. Сара е почетена като млад глобален лидер от Световния икономически форум (WEF) заради нейните професионални постижения, отдаденост на обществото и потенциал за оформяне на бъдещето на света. Годишно изнася около 150 концерта пред публика на всички континенти. След един от тях вестник \"Ню Йорк таймс\" пише: \"Госпожа Чанг беше \"чудо\". Нейният плътен, красив тон, невероятната интонация и сдържана дискретност се сработиха перфектно с музиката. Публиката чуваше всичко и всичко си заслужаваше да се чуе.\" Своята музика Сара Чанг създава с цигулка Гуарнери дел Джезу от 1717 г., използвайки няколко лъка.", "date": "2019.11.01", "title": " Сара Чанг отново гостува на Софийската филхармония"}
{"url": "https://duma.bg/chestito-s-mnogo-obich-na-nashata-kolezhka-n202617", "text": "която утре ще има личен празник! Талантът й на изключителен публицист отдавна е признат и от \"свои\", и от \"чужди\". В това крехко човече живеят едновременно викинг воин срещу безобразията и несправедливостите, непоколебим антифашист, истински академик в проучванията и анализите - на историята и съвремието. И, разбира се, Дърева няма как да е удобна за всички, понеже винаги цепи в прав текст това, което мисли и в което вярва, дори ако е в нейна вреда. Факт - и отпреди Десети ноември, и след това. Велиславке, нека винаги да чуваме твоите думи: \"Удобни са само политическите и духовните евнуси!\" Честит рожден ден! Бъди ни жива и здрава!                    Колегите от ДУМА          ", "date": "2019.11.01", "title": "Честито с много обич на нашата колежка"}
{"url": "https://duma.bg/lyudmil-angelov-sviri-shopen-v-integral-ot-4-kontserta-n202668", "text": "Забележителният пианист Людмил Ангелов подготвя нов интеграл от 4 концерта с музика на Фредерик Шопен. Цикълът включва два солови рецитала и два концерта с Оркестъра на Класик ФМ радио в столичната зала \"България\" през сезон 2019-2020. Поредицата ще представи за първи път в България интегрално изпълнение на всички Шопенови творби за пиано и оркестър - общо 6 пиеси, както и избрани солови композиции от различни периоди.  Събитието ще отбележи две кръгли годишнини, които се навършват през сезона - 170 години от смъртта на Шопен (октомври 2019 г.) и 210 години от рождението му (февруари 2020 г.). \"Шопен винаги ще бъде актуален, смята Людмил Ангелов. Наблюдавал съм как неговата музика установява непосредствен и много бърз контакт със слушателите. Само няколко такта са достатъчни и сякаш се чува една въздишка в публиката. Има някаква магия, която е необяснима, която присъства и в най-малката му миниатюра, и която вълнува хората. Това е просто гениална музика.\"  Интегралът \"Людмил Ангелов свири Шопен\" се организира от \"Кантус фирмус\" със съдействието на Полския институт и в партньорство със Софийската филхармония, научи ДУМА от Ирена Данкова. Първата част на цикъла е съставена от два рецитала, в които пианистът е подбрал някои от най-забележителните и обичани от публиката шедьоври за соло пиано от творчеството на Шопен.  Програмата на 5 ноември съдържа седем валса от различни периоди, драматичното Скерцо 2, четирите балади и три ноктюрни. Този концерт се посвещава на Националния празник на Полша (11 ноември - Ден на независимостта) и се организира със специалната подкрепа на посолството на Република Полша в България. Вторият рецитал е на 4 декември т.г., когато публиката ще има възможност да чуе два крупни цикъла на полския майстор - Етюди оп. 12 и грандиозната Соната 2. Те се допълват от Прелюд оп. 45, четири Мазурки оп. 24 и Полонез оп. 53.  През 2020 г. Людмил Ангелов ще продължи Шопеновия цикъл, вече в партньорство с Оркестъра на Класик ФМ радио и гостуване на двама изявени полски диригенти. На 25 март програмата представя Концерт за пиано във фа минор, известен като Номер 2, а също Вариации по тема на Моцарт \"La ci darem la mano\" и Краковяк оп. 14. На пулта ще застане Якуб Хренович - главен диригент на Филхармонията на Кошалин.  Финалното събитие от цикъла е на 15 април 2020 г. в зала \"България\". Людмил Ангелов и Оркестърът на Класик ФМ радио ще музицират под палката на Пьотр Сулковски - артистичен директор на Варминско-Мазурската филхармония в североизточна Полша и преподавател в Музикалната академия на Краков. В програмата са предвидени Концерт за пиано и оркестър 1, Фантазия върху полски теми оп. 13 и Andante spianato et Grande polonaise brillante оп. 22. Двата оркестрови концерта са част от програмата на Европейския музикален фестивал, по традиция подкрепян от Столичната община.  \"Шопен е бил винаги до мен, казва Людмил Ангелов. Това е автор, който много обичам и който винаги е бил близък до моя натюрел.\" През цялата си блестяща творческа кариера пианистът изпълнява Шопеновото творчество, постепенно развивайки и задълбочавайки своите интерпретации. Именно той изпълнява за първи път у нас интегрално всички Шопенови произведения - над 2000 страници нотен материал, събрани в 12 концерта през сезон 1987-1988 г. Пианистите, които са го правили по света, са единици. През 1998 г. е издаден неговият диск \"Complete Rondos and Variations\" от Шопен, удостоен от Националния институт \"Шопен\" във Варшава с \"Grand Prix du Disque Chopin\". През 1999 г. Людмил изпълнява интеграла с музика на Шопен в Мадрид и други градове в Испания. По повод \"Годината на Шопен\" (2010) пианистът реализира цикъл от 6 концерта, изпълнявайки в България и Испания всички публикувани приживе солови произведения на композитора. Интересът на столичната публика към тези концерти беше толкова голям, че част от слушателите бяха разположени на самата сцена.  С натрупания опит в многобройните концерти, пианистът се стреми все повече да бъде максимално близък до оригиналния замисъл на композитора. За предстоящия цикъл Ангелов ще използва най-новото нотно издание \"уртекст\", реализирано от Националния институт \"Шопен\" във Варшава под редакцията на проф. Екер, което отстранява много неточности и грешки от предишни публикации на Шопеновите творби.   Людмил Ангелов гостува редовно на най-известните фестивали за музика на Фр. Шопен и участва в журито на престижния Международен конкурс за пианисти \"Шопен\" във Варшава. През 2011 г. той е удостоен с медал \"Gloria Artis\" от Министерството на културата на Полша за изключителни заслуги към полската култура. Популярен в цяла Европа, САЩ, Южна Америка и Азия, Людмил Ангелов е изнасял концерти с всички български и с много реномирани чуждестранни оркестри и диригенти. Има огромен репертоар с творби от всички епохи. През 2011 г. е удостоен със званието Почетен професор в НБУ.", "date": "2019.11.01", "title": " Людмил Ангелов свири Шопен  в интеграл от 4 концерта "}
{"url": "https://duma.bg/stihotvoreniya-ot-diana-bogdanova-n202676", "text": "Доверие като крило на пеперуда, А в тъканта му сребърна сълза Прекършен пада залез по принуда Застрелян от горчивата луна Ранена, тишината натежава На тънки струни свири я нощта Процежда се следата на забрава На прегоряла вехта самота. *** Октомври е ноемврийски тъжен Спомня ми за тебе, майко За часовник, който кани мрака За думи бездиханни. Недовършени... Среща на два свята В тънка сребърна ивица И твоето крехко тяло Като белокожа девица Усмихва се моята майчица Питаш ме: има ли смисъл? Излъгах те. Знаех Че тайна Божествена мисъл Друга врата за тебе отваря Не исках ръката да пусна Събуждам се, а сънят се повтаря И бездна раздра световете!.. Днес. Тишина. Няма нужда от цвете Има те само в мен, Мамо! И с татко, когато танцувате валс, само Не настъпвайте облаците Покрай тях се въртете Нека се сърдят ветровете Че вдигате шум Този валс е за вас А аз ще продължа да ви обичам И да си говоря с вас, и насън, и наум... *** Телефонът мълчи сухо Напряга. Сякаш негласно тик-така Светлини от фарове се блъскат в стената Взира се в мен полумрака. Прозорец - екран  Фигури в разни посоки Градът е сив великан Смила съдби разнооки. Звук. Сигнал. Светлина. Пулс разплисква кръвта в ушите. Пак онази госпожа - Пак само нещо да пита... ...Пак умря телефонът Цифрите в едно се оплитат Сълза като лупа се стича Без да бърза повече да обича. *** Обича ме - не ме обича - Откъсва крехък цвят наивността Небето на дихание прилича В зениците изригва светлина. Пулсира в длани стръкчето надежда Въздиша от очакване деня Дори усмивката - като одежда Облича в чисто бяло младостта. Рисуват устните молитвен шепот Косите - с дъх на борова гора В гърдите войнства страх и трепет - Решава тази битка зрелостта. *** И сякаш всичко е наред Наужким хората добри сме И в тоз объркан светоглед Е все едно кои сме. Наужким някой се шегува И май е някак искрен Почти, но сякаш не съвсем Увисва хуморът безмислен. И пак почти благодарим Почти обичаме и мразим В игри оплетени стоим Замеряме се с кухи фрази. И тъй наужким - нашега - Животът тихо се изрежда Празнуваме дори деня Оставил ни половин надежда. И никой в свойта суета Към календара не поглежда Как с меки стъпки в есента Животът ненаужким ни отвежда. *** И днес ще си говоря с тишината Изваждам чекмедже от младостта Гердани златожълти, перли, карти Седеф от мида, дупчена пара Разсипани перца, стъкла, салфетки И древен розов аромат Ветрило с образ пъстроцветен Събрани в чашка семена И онзи дъх на бор и свежест На скришно пазени мечти Пулсиращи букети от копнежи Усмивки полумесец, допир нежен Сподавен смях, преглътнати сълзи И в дланите две фигурки небрежни В една се сливат - кой ги раздели От времето издялкани следи Ин-Ян почти допират се, почти... *** Вече не правя снимки Оставям умът да улови В своите незрими бримки Да открадва мига Да откъсне крило в полет Да вкуси цвета на усмивка Да усети мирис на изгрев Да попие сълза на листо Да вдъхне от стъпка на горска пътека Да изправи чело И да види Колко красив е животът! И колко след нас ще остане Дори да стискаме в шепи Всеки миг като спомен изтича... Умът на паяжина прилича...", "date": "2019.11.01", "title": "Стихотворения от Диана Богданова"}
{"url": "https://duma.bg/denyat-na-buditelite-ili-izvan-pazvata-na-mraka-n202675", "text": "Да, наистина - \"Какъв ще да е този народ, който трябва да бъде разбуждан?\", би запитал иронично някой, незапознат с българската съдба. Горчив въпрос, който, знаем, има още по-горчив отговор. Не спящ в сладък сън, а прегазен, грабен и непрекъснато обезкръвяван е бил народът ни през робските времена! И нашите будители всъщност са били духовни спасители на народа.  Защото в тези пет драматични века е спряно едно бляскаво развитие. Погледнато с очите на сравнителната история - от време, когато сред българския народ е имало най-голям процент грамотни хора в Европа (според историка Петър Добрев - около 30 процента от населението), ние изведнъж сме попаднали в бездната на робската безпросветност.  Многобройната книжнина, създавана на родната кирилица - още през Златния век - не само е разнасяла по българската земя просвета и духовност, но е била и всеобща сила за обединение на християнския ни народ. А след османското нашествие и петвековната робска нощ, след кървави кланета и пожари на манастири, църкви и други наши духовни обиталища, по-късно на днешната българска земя е открита, според някои изследователи, само една оригинална книга от златното книжовно време - това е Енинският апостол... Всъщност в годините на Възраждането, когато по Божие чудо и по историческа необходимост се появяват възрожденците будители, българската книга започва своя път почти отначало - едно стремително възкръсване изпод руините на културния погром.  Редом с книжовната дейност не бива да забравяме будителските усилия на нашите зографи, изографисали десетки православни църкви, на събирачите на народни песни, на множеството даскали, учещи на четмо и писмо българските деца в килийните училища и т.н. Да не пропуснем да споменем и десетките читалища (според Стилиян Чилингиров: най-малко 130 на брой!), създадени по време на Възраждането и спомогнали да се извадят българите, както казва един съвременник, \"от пазвата на мрака\"...  Техните наименования говорят сами за себе си: \"Пробуждане\", \"Зора\", \"Съгласие\", \"Възрождение\", \"Просвещение\", \"Напредък\", \"Братска любов\",\"Единство\", \"Св.св. Кирил и Методий\", \"Надежда\" и др. Немалко възрожденски книги по това време, въпреки че вече е имало печатни издания, са плод на преписвачески ръкописен труд. В навечерието на Възраждането, а и по негово време са правени тайно множество преписи на предишните, както и на някои появили се по-късно книги - от житията на светците и църковните требници до Паисиевата \"История Славянобългарска\". Не един и не двама наши будители, пеш или на кон, са разнасяли тези книги по българските градчета, села и паланки, като са прибавяли и своите думи, разбуждащи родовата памет. Имената на Софроний Врачански, поп Минчо Кънчев или Матей Преображенски-Миткалото например са символ на такава безкористна дейност в полза на Отечеството. Знаем, че те са разнасяли такива книги по пътищата на многострадалното отечество - главно църковни, но и светски печатни книги като \"Рибния буквар\" или \"Болгарска граматика\" на Неофит Рилски... Заедно с разнасянето на книги те често са продължавали своята родолюбива дейност в революционните комитети, основани от Васил Левски. Разбира се - възродителното начало е поставено от \"История Славянобългарска\"(1762) на Паисий. Велико начало!.. Идват и първите опити за светска художествена литература. Най-ранни са изявите в областта на поезията. През 20-те и 40-те години на XIX век се печатат първите  стихотворни опити на новобългарски език. Тук се откроява името на Найден Геров, написал през 1946 г. поемата \"Стоян и Рада\" - мелодраматична творба по фолклорен мотив, но твърде умело съобразена със светския поетически изказ. Блясва бунтовният талант на Добри Чинтулов, който от 1849 г. нататък започва да пише и да публикува стихотворения с реална поетическа стойност, станали вълнуващи революционни песни: \"Стани, стани юнак, балкански\", \"Къде си, вярна ти, любов народна\", \"Вятър ечи, балкан стене\" и др.  (Ще направим малко отклонение, за да споменем една съдбоносна случка, обясняваща сравнително неголемия брой бунтовни песни на Чинтулов, достигнали до нас. Стихотворението \"Стани, стани, юнак балкански\", призоваващо \"... да си развием знамената,/да светне нашата земя,/ да си прославим имената,/ да гинат турски племена!\", освен родолюбив подем в мнозина българи, събужда и  тъмни страсти в един съгражданин и уж приятел на Чинтулов... Иначе богосмиреният поп Станчо решава да не върне на Чинтулов своя личен дълг от 5 хиляди лева и затова извършва подло издайничество - занася в местния конак бунтовното стихотворение... Чинтулов споделя за случая с болезнен потрес: \"Замръзнах на мястото си, като си наумих турската тъмница и последствието от моето затваряне. От моя сандък, дето бяха свити моите исторически записки, стихотворения, две повести - всичко това осъдих на смърт! Занесох ги върху пламтящия огън и струпах върху пламтящите  главни. Сълзи ручаха от очите ми, аз проклех съдбата си! Когато моите възвишени идеали, моите надежди и стремежи аз сам ги горях в пламъка, произнесох думите: \"Проклета да е ръката ми, ако хвана още веднъж перото да пиша за тоя подъл роб!\"...Нека оставим тази драматична случка да говори сама за себе си.) Във втората половина на XIX век започва творческата изява и на възрожденския поет Петко Рачов Славейков, съчетал природната си поетическа дарба с дейността на учител и общественик, издател на български вестници и списания, събирач на народни умотворения - събрал над 2200 песни, поговорки и пословици. Самият автор на \"Изворът на белоногата\" изповядва, че \"История Славянобългарска\" му е повлияла  да тръгне по този трънлив  път на народен учител и поет.  Така или иначе - непокорният огън на българската поезия е вече запален! И само след броени години ще се появи неповторимият неин връх - вулканичната поезия на Христо Ботев.  А за най-ранна прозаична творба, появила се през Възраждането, се счита автобиографичната повест \"Житие и страдания грешнаго Софрония\" от Софроний Врачански (написана към 1804 г., но за пръв път обнародвана във в. \"Дунавски лебед\" на Г.С. Раковски през 1861 г.). А преди това Софроний, вече свещеник (1762 г.) , след среща с Паисий Хилендарски в Котел, прави и първия препис на неговата \"История Славянобългарска\" (1765) , която  лично разнася по села и градчета. Във втората половина на XIX век излизат от печат повестите \"Нещастна фамилия\" на Васил Друмев и \"Изгубена Станка\" на Илия Блъсков, пиесата на Добри Войников \"Криворазбраната цивилизация\", прозаичните творби на Любен Каравелов, оставил ни и немалко стихотворения, като например незабравимата творба \"Хубава си, моя горо\". А от село Медвен, Котелско, вече тръгва към своята апостолска мисия и бъдещият летописец на Априлския бунт Захари Стоянов. Първите си творби - още преди Освобождението - написва и Иван Вазов. Стореното от нашите будители има очертанията на подвиг, който е извършван, въпреки турските забрани, заточения, въпреки всичко. Затова няма как да се търси съизмеримост на нашето Възраждане с културния ход на далечната тогава Европа. И както пише проф. Иван Шишманов: \"когато Паисий се роди - (през 1722 г.), Волтер беше на 28 години, Монтескьо на 33... Великата френска енциклопедия, която даде име на цяла плеяда обществени дейци и подготвители на Френската революция, беше отдавна в ръцете на френския народ (1751)... В годината на Паисиевата история Германия шествува по пътя, който имаше да я изведе до Шилер и Гьоте.\" Това е и \"руският век на Екатeрина Втора, и едновременно векът на Ломоносов и Державин\"...  Ето - тогава, в паралелното съвремие на волно развиваща се Европа, започва нашето трудно и мъчително Възраждане, опитващо се да свали тежките окови и да възстанови поне част от предишни наши културни ценности. И в по-далечна перспектива - да се изравни с цивилизована Европа, към която винаги, и не само географски, сме принадлежали.  Стръмен е този път през годините, не е бил много лесен той и след нашето Освобождение. Но хората на перото, създателите на духовност у нас са продължили, продължават и днес своята будителска мисия. Знаем, че има ред тъмни щрихи в житейската ни картина като криворазбрания прагматизъм, битовия недоимък, липсата на достатъчна обществена и лична култура, откровеното (и донякъде - модно) пренебрегване на българската книга. Тревожно расте неграмотността или недостатъчната образованост в значителна част от днешното поколение. В нелесно време живеем. И благородната мисия на днешните будители, преди всичко на хората на перото, продължава да бъде една - да пробужда добрите чувства в човека, да разпалва родолюбието и националното самочувствие, да приобщава българина към духовния живот на днешния век. Така че, съхранявайки своите духовни корени, да познаваме и ценим световните културни ценности... Да бъдем равни със света! Трябва ни това благородно и много трудно усилие - за да останем завинаги на европейската карта...  И да не потънем в \"пазвата на мрака\"... ", "date": "2019.11.01", "title": "Денят на будителите, или извън \"пазвата на мрака\""}
{"url": "https://duma.bg/nezamenim-znamenosets-na-balgarskata-duhovnost-n202677", "text": "Тази година се навършиха девет десетилетия от появата на бял свят на този забележителен наш учен, ревностен литературовед, неуморим изследовател и непримирим защитник на изконните ни национални ценности. За съжаление, вече близо 20 години след неговата конична на 23 февруари 2000 година името му тъне недопустимо в унизително забвение. А неговият принос в духовния генезис на страната ни е наистина неоценим.  Тончо Жечев Тонев е роден на 6 юли 1929 година в с. Дивдядово (дн. квартал на Шумен). Завършва успешно през 1947 година гимназия в Шумен, а след това, през 1954 година, и право в Софийския университет. В младите си години се увлича в активна ремсова дейност и работи като секретар на околийския, а след това и на окръжния комитет на младежката организация в Шумен. По-късно ще го видим и в състава на нейните централни ръководни органи в столицата. Паралелно с обществено-политическата си дейност навлиза в територията и на литературно-творческото поле, което се оказва и негово професионално бъдеще. Неслучайно от 1956 година е зам. главен редактор на списание \"Родна реч\". Решаваща роля за бъдещото му духовно развитие обаче изиграва успешното му обучение като аспирант през 1959-62 година в Академията за обществени науки в Москва. Там защитава блестящо кандидатска дисертация на тема \"Проблемът на съвременния роман\". От 1977 година той е вече доктор на филологическите науки. Още със завръщането си от съветската столица е привлечен да оглави през 1962 годна критичния отдел на списание \"Септември\", като същевременно започва работа и като научен сътрудник в Института по литература, където от 1974 година в продължение на десет години е негов авторитетен и амбициозен директор.  Особен интерес Тончо Жечев проявява към въпросите на националната специфика на българската литература, разглеждани на фона на националното идейно и общокултурно историческо развитие. Обладаващ сериозна аналитична критическа мисъл, неговите изненадващи литературни изяви са предизвиквали неведнъж плодотворни дискусии в литературния ни печат. И тези му парливи появи в родното ни литературно пространство се отличават с добронамерената си актуалност и насоченост към търсене и утвърждаване на нашите изконни национални ценности в литературната ни история. За разлика от други наши изследователи той съзнателно и съвсем целенасочено се заравя и изследва цариградския кръг от дейци на Българското Възраждане. Съществена част от задълбочените му проучвания са посветени на борбата за черковна независимост. Това му позволява да отрази този важен етапен ренесансов процес под формата на отделни портрети и студии в текущата ни периодика. Нещо повече, сам се заема и става съставител и редактор на сборници и съчинения за исторически дейци и писатели. Сред тях се открояват \"Септемврийска поезия\" (1964), \"Атанас Узунов и тракийското съзаклятие\" (1968), \"Прочутият Филип Тотю Войвода\" (1972) и др.  Паралелно с това предлага на читателите ни и своите първи авторски творби - \"Съвременни образи и идеи\" (1964), \"Идеи на прозата\" (1967), \"Критически погледи\" (1971). Така стига до своя внушителен творчески връх с появата през 1975 година на неговия забележителен \"Български Великден и страстите български\", който нашумява триумфално в читателските среди и претърпява няколко издания. След този своеобразен апогей, извисил го като едно от най-престижните ни литературни имена, Тончо Жечев продължи да обогатява духовната ни съкровищница с поредица от нови приносни заглавия - \"Литература и общество\" (1976), \"История на литературата. Избрани статии\" (1979), \"Българският роман\" (1980), \"Избрани произведения\" (1989) и др. Съвършено друга атмосфера обаче дишат неговите произведения, видели бял свят след настъпването на така наречените демократични промени (\"Въведение в изучаването на новата българска литература\" (1990), \"Пантеон на черното безсмъртие. Предатели и предизвикателства в българската история\" (1993), \"Болки от текущото\" (1995) и др.). Нека не се забравя, че в течение на няколко десетилетия той беше един от най-влиятелните барометри в националния ни литературен генезис, особено по време на неговото десетгодишно оглавяване (1974-1984) на Института по литература към БАН. С нов творчески облик го видяхме и като главен редактор на сп. \"Летописи\", наследило своя авторитетен предшественик \"Септември\", завоювал си позиции на едно от най-влиятелните и търсени издания на родната ни художествена литература. С оглавяването на списанието той наистина се опита да се легитимира в новата неблагоприятна бездуховна обстановка, с която, по всичко личеше, не успя да намери общ език. Закърмен и израсъл със светлите пориви на високите социални идеи, Тончо Жечев не им измени и в душата му бушуваше ураган от несъгласия, предизвикани от безпощадния вероломен характер на безразсъдната лавина на промените. Огорчен и разочарован, потърси спасение отново във възрожденското ни минало и ни пренесе в озониращата атмосфера на своите \"Български светини в Истанбул (Цариград)\", която за съжаление видя бял свят едва след неговата кончина, през 2001 година. ", "date": "2019.11.01", "title": " Незаменим знаменосец на българската духовност"}
{"url": "https://duma.bg/datata-n202631", "text": "ДЕН НА НАРОДНИТЕ БУДИТЕЛИ. За първи път е честван в Пловдив през 1909 г. От 1921 до 1945 г. е общонационален празник. След дълго прекъсване честването е възобновено през 1992 г., когато 1 ноември официално е обявен за Ден на народните будители и неприсъствен за всички учебни заведения в страната. От 1991 г. Съюзът на учените в България отбелязва Деня на народните будители и като свой празник. Този ден с решение на Съюза на българските журналисти е и Ден на българската журналистика. ПРАЗНИК НА КОТЕЛ. Отбелязва се в Деня на народните будители с решение на ОбС от ноември 1993 г. Днес празнуват и жителите на Тетевен. На тази дата през 1877 г. градът е освободен от турско робство. 1864 - СЪЗДАДЕН Е КОНЕЗАВОДЪТ \"КАБИЮК\" В ШУМЕН. По време на Руско-турската освободителна война (1877-1878) всички коне са извозени от отстъпващата турска армия в Анадола. Същинското възстановяване на дейността на стопанството датира от есента на 1894 г. под името \"Държавен конезавод, склад за жребци и ремонтно конско депо \"Кабиюк\". През 2004 г., с приемането на Закона за животновъдството, стопанството е преименувано в \"Държавно предприятие Кабиюк\". 1900 - ПУСНАТА Е ПЪРВАТА ВЕЦ У НАС. \"Панчарево\" е и първата водноелектрическа централа на Балканския полуостров, с изграждането на която се поставя началото на общественото електроснабдяване в България. Захранва 600 лампи, осветяващи София, електрически трамвай и произвежда двигателна сила за индустриалните предприятия в столицата. София става една от първите електрифицирани европейски столици. През 1986 г. ВЕЦ \"Панчарево\" е обявена за паметник на културата. На 1 ноември 1974 г. е открита водноелектрическата каскада \"Белмекен-Сестримо\". 1944 - СЪЗДАДЕНА Е БЪЛГАРСКАТА ХОРОВА КАПЕЛА \"СВЕТОСЛАВ ОБРЕТЕНОВ\" (дн. Национален филхармоничен хор \"Светослав Обретенов\"). Основана е като Държавен хор при Радио \"София\" от композитора Светослав Обретенов, пръв ръководител и главен диригент. През 1954 г. Държавният радиохор е преименуван на Българска хорова капела. След смъртта на Светослав Обретенов (16 май 1955 г.) с указ от 8 октомври 1955 г. носи неговото име. След 1981 г. капелата се присъединява към състава на Софийската филхармония. 2006 - УМИРА СТОЙЧО МАЗГАЛОВ, АКТЬОР (Р. 1930 Г.). Играе в театъра в Перник (1954-1955), в театър \"Трудов фронт\" (1955-1964), в театър \"Народна сцена\" (1964-1966). Един от основателите на Театър \"Сълза и смях\" и негов директор и художествен ръководител от 1969 до 1983 г. През 1985 г. играе в Народния театър. Член е на Съюза на българските филмови дейци. Носител на орден \"Кирил и Методий\" - II степен. Играе в 47 филма, сред които \"Песен за човека\", \"Цар и генерал\", \"Осмият\", \"Тримата от запаса\", \"Тайфуни с нежни имена\", \"Войната на таралежите\", \"Хан Аспарух\" и др.", "date": "2019.11.01", "title": "Датата"}
{"url": "https://duma.bg/pardon-n202655", "text": "ЛАФ НА БРОЯ Фарс е, когато политик без корени говори за народните корени, а фарс на фарсовете е, когато народ, който има корени, изпадне в положението да яде корени! КОЛЕЛОТО ЗА ЛЕТИЩЕТО -Искам жена, която да не ми къса нервите, да не е ревнива, да не е капризна и да не мрънка за пари! -Брато, ще трябва сам да я надуваш! ДОКТОР СПАС И НЕГОВИТЕ ПАЦИЕНТИ Причини за нощното ставане на мъжете от леглото: - Търсят нещо в хладилника: 12% - Отиват до тоалетната: 31% - Отиват си вкъщи: 56% - Други причини:  1% Рубрика: ДЖЕЗВЕ - Чу ли новината? В България ще има платени магистрали. И щели да бъдат два пъти по-евтини от безплатните. - А това как ще стане? - На платените пътища нямало да има катаджии… ПРОЩАВАЙ, ДЯДО ВАЗОВ Българийо, от тебе те крадяха! Една бе ти, ограбена от тях! И само твойто име кат мълвяха, със доларови пачки шумоляха, и лъжеха без страх! ФОЛКБИТАК Тъй като сме бедна държава, този надпис трябва да седи на границата: \"Уважаеми нарушители! Във връзка с недостига на патрони, предупредителни изстрели няма да има!\" ПЪРВА ЧАСТНА, ВТОРА ГЛУХА След парламентарен контрол премиерът и вицепремиерът излизат от служебния изход на \"Народно събрание\". - Тия комунисти ми надуха главата... Какъв е тоя грохот тук? - Бият камбаните на \"Александър Невски\". - Тях пък защо?", "date": "2019.11.01", "title": "ПАРДОН"}
{"url": "https://duma.bg/kontsesiite-shte-se-opredelyat-spryamo-broya-na-plazhnite-mesta-n202643", "text": "Размерът на концесионните такси вече ще се определя по нова формула, реши Министерският съвет. Първият компонент от методиката е отчитането на прогнозните приходи от едно плажно място. Ще се гледат и броят на местата на съответния плаж, както и големината на легловата база в радиус от 3 километра от плажа. Роялти таксата (фиксиран процент върху общите приходи от продажбите) пък ще се определя в концесионния договор и ще зависи от наддаването на кандидатите, ако е имало такова. Размерът й няма да се променя за целия срок на концесията. Според новата формула базовият приход от едно плажно място за сезон е 225 лв., като тази сума може да се променя в зависимост от инфлацията. При определяне  броя на леглата в радиус от 3 км от плажа ще се взимат предвид не само хотелите, а и категоризираните къмпинги. Създаването на нова методика бе предвидено в последните промени на Закона за устройство на черноморското крайбрежие. Тази методика обаче ще се прилага само за концесионните договори, които ще се сключват тепърва. Очакванията от приемането на новата методика е тя да спомогне за формирането на трайна и устойчива бизнес среда, която от своя страна да допринесе за увеличаване на инвестициите в туризма, уточняват от Кабинета в решението си.", "date": "2019.11.01", "title": " Концесиите ще се определят спрямо броя на плажните места"}
{"url": "https://duma.bg/futbolnite-referi-otrekoha-che-shefove-na-klubove-gi-natiskat-n202693", "text": "Първенствата и турнирите в системата на БФС се обслужват от над 1400 съдии. Всички те са хора с авторитет, опит и висок морал, които по никакъв начин не би следвало да бъдат поставяни под общ знаменател поради негативни внушения и по-конкретно – с обвинения в корупционни практики и нерегламентирани действия в разрез с ценностите на спортните състезания.          Към настоящия момент за нито един от тях не са известни факти и обстоятелства, които да ги уличават в корупция и уреждане на мачове. Към днешна дата в БФС и СК при БФС не е постъпила официална информация за установени такива практики. В тази връзка Съдийската комисия към Българския футболен съюз призовава широката общественост към толерантно и обективно отношение, което би допринесло за създаването на необходимата атмосфера за изпълнението на служебните им ангажименти. Що се касае до работата на българските футболни рефери, категорично се противопоставяме на опитите за публично компрометиране на съдийската гилдия у нас. Съдийската комисия и ръководството на БФС винаги са призовавали за спазване на феърплея и морала от страна на всички, участващи във футболния процес у нас, в т.ч. функционери, спортно-технически лица, рефери, играчи и медии. Използваме настоящата ситуация, за да апелираме към запазване на спокойствието и добрия тон, като същевременно изразяваме готовността си да сътрудничим на специализираните органи в борбата им срещу евентуални нарушения на морала и закона. Вярваме, че толерантното отношение спрямо българските съдии е в интерес на спортната общественост и на нормалното провеждане на първенствата на всички нива. Апелираме, при хипотетично наличие на вина на конкретни личности, участващи във футболния живот, тя да бъде оповестена на широката общественост, но това да не бъде превръщано в повод за генерализация и налагане на негативен стереотип спрямо всички съдии и служители в системата на БФС. ", "date": "2019.11.01", "title": "Футболните рефери отрекоха, че шефове на клубове ги натискат"}
