{"url": "https://duma.bg/ivelin-popov-premina-v-rostov-n183732", "text": "Ивелин Попов има нов отбор. Капитанът на България подписа за две години и половина с руския Ростов. Той разтрогна договора си със Спартак Москва в началото на месеца и излезе без пари на Ростов. Попов, който имаше контракт с московчани до 31 май, се разбра със Спартак да вземе четири заплати. През последните седмици плеймейкърът на \"лъвовете\" имаше множество предложения - от Динамо Москва, Рубин, както от Китай, Дубай и Саудитска Арабия. По информация на вестник „Спорт-Експрес“ Попето ще получава по 1 млн. евро на сезон в Ростов. В тези пари са включени и бонусите. В Спартак българинът взимаше по $1,8 млн. на година. „Щастлив съм, че избрах Ростов. Вярвам, че ще имаме много щастливи мигове. Благодаря на адвокат Радостин Василев за перфектно свършената работа”, написа във фейсбук Ивелин Попов.", "date": "2019.01.24", "title": "Ивелин Попов премина в Ростов"}
{"url": "https://duma.bg/chetets-za-nezryashti-puskat-na-pazara-n183679", "text": "Британска компания планира тази година да пусне на пазара Брайлов електронен четец за незрящите. Устройството би трябвало значително да подобри тяхното преживяване при четене на книги и да ги спаси от обемистите печатни издания, предава technews.bg. Откакто е разработена от Луи Брайл през ХIХ век, азбуката с изпъкналите точки, е донесла радостта от четенето на милиони частично или напълно незрящи хора. Но в своята печатна форма този вид шрифт не е много удобен. Книгите са големи, дебели и тежки. Bristol Braille Technology се надява да промени това. Нейният модел Canute 360 се определя като \"Kindle за незрящите\". За него фирмата твърди, че е \"първият многоредов Брайлов е-четец в света, показващ девет реда текст наведнъж, или около една трета от страница с обикновен печат\". \"Това означава, че трябва да натискате бутона напред на всеки 360 знака, а не на всеки 20\", поясни Стефани Сържант, чиято компания Vision Through Sound осигурява обучение за незрящи хора и работи с Bristol Braille.", "date": "2019.01.24", "title": "Четец за незрящи пускат на пазара"}
{"url": "https://duma.bg/heminguey-i-gartsite-i-turtsite-i-balgarite-ne-sa-svestni-n183652", "text": "Великият американски писател Ърнест Хемингуей (1899-1961) в България! Звучи невероятно, но е полузабравен факт. Носителят на Нобелова награда за литература за 1954 г. шета из Балканите през 1922 и 1923 г. като кореспондент на американски и канадски вестници и списания. Не се знае досега нищо за евентуалния му престой в София, но личи от материалите му, че той доста добре се е запознал с политическата ситуация и нравите в България и въобще в балканските страни. В увлекателна кореспонденция той пише за първите хора на Европа и Балканите, включително за цар Борис ттт. Отделя няколко преливащи от симпатия реда и на министър-председателя на България Александър Стамболийски. Убийствено е описанието му на деветоюнските превратаджии и на царя ни, над които се присмива няколко месеца след преврата. И ги разобличава така, както може само творец от ранга на Хемингуей да го направи. Сарказмът му хич няма да допадне на някои от днешните ни неофашисти  и патриотари, но какво да се прави, техен проблем си е. Сакън, да не вземе някой да предложи да влязат тия текстове на американския \"комуняга\" в някое ъгълче на учебните ни програми!  Днес ви предлагаме част от кореспонденцията му за коронованите глави на Европа и покъртителния му разказ за обстановката в Одрин по онова време, за малоазиатските гръцки бежанци от гръцко-турската война (1919-1922), които са над един милион души. Те са заселени в Егейска Македония и така етническият й облик е окончателно променен - по-голямата част от останалите в родните си къщи дотогава българи са прогонени в България под равнодушния поглед на тъй хуманната и ратуваща и тогава за човешки права Европа. Малцина помнят и знаят, че Хемингуей е един от най-големите антифашисти, отдал се докрай на битката срещу \"кафявата чума\" на ХХ век не само с творчеството си, но и с парите си. Поне един факт: Той е военен кореспондент през 1937-1938 г. в Испания и оборудва със собствени средства санитарна колона за републиканските войски. Есето му \"На американците, паднали в Испания\" за загиналите доброволци в бригадата \"Абрахам Линкълн\", е зашеметяващо и е един от върховете на неговия писателски майсторлък. А в речта си \"Писателят и войната\" той изрича нещо, в което правителството на Рузвелт тогава все още не е убедено: \"Нужно ни е ясно да съзнаваме престъпността на фашизма и как да се борим с него\". През 1944-1945 е отново военен кореспондент и отразява дебаркирането на съюзническите войски във Франция и освобождаването на Париж. Но за всичко това - друг път. София, България: След като ужасът от евакуацията на тракийското население остана зад мен, в удобния влак преживяното започваше да ми се струва нереално. Това е хубавото на спомените. Описах евакуацията в една телеграма от Одрин до \"Стар\". Не зная колко ще пътува това писмо до Торонто, но когато четете кореспонденцията в \"Стар\", бъдете сигурни, че същата тая страшна, влачеща се върволица от хора, прогонени от домовете им, ще продължава да тече в нескончаем поток по калния път към Македония. Четвърт милион души се движат много бавно. Самият Одрин е неприятен град. Слязох от влака в 11 часа вечерта. Цялата гара представляваше кална локва. Беше пълно с войници, денкове, пружини за легла, завивки, шевни машини, бебета, счупени детски колички и всичко това се намираше в калта под ситния дъжд. Гарата се осветяваше от газени лампи. Началникът на гарата ми каза, че този ден е пуснал петдесет и седем вагона с отстъпваща войска към Западна Тракия. Телеграфните съобщения бяха прекъснати. Трупаше се още войска, а възможност да я евакуират нямаше. Както ми предаде началникът на гарата, хотелът на Мадам Мари беше единственото място в града, където човек може да преспи. Един войник ме поведе по тъмните странични улици към Мадам Мари. Вървяхме през кални локви и заобикаляхме по-големите, които бяха твърде дълбоки. Хотелът на Мадам Мари тънеше в мрак. Потропах на вратата и един бос французин само по панталон отвори. Той каза, че свободна стая нямало, но могло да спя на пода, ако имам одеяла. Положението изглеждаше лошо. В това време отвън спря кола и влязоха двама филмови оператори с шофьора си. Те имаха три легла и ми предложиха да разпъна одеялата си на едно от тях. Шофьорът спа в колата. Тримата се опънахме на леглата, а по-високият от двамата, когото наричаха Късия, ми каза, че са пътували много тежко от Родосто до Мраморно море. - Днес направих няколко чудесни снимки на горящо село. - Късия изтегли единия си ботуш. - Запалено село! - великолепна гледка! Приличаше на съборен мравуняк. - Късия изтегли и другия си ботуш. - Снимах го от няколко места и съвсем приличаше на запален град. Брей, че съм уморен. Тази работа с бежанците е истински ад. В тази страна човек се сблъсква с ужасни неща. - След две минути той вече хъркаше. Събудих се около един часа през нощта от страшна треска. Това беше последствие на прекараната в Константинопол малария. Убих комарите, които се бяха напили с толкова кръв, че не можеха да литнат от лицето ми, изчаках да минат тръпките, взех голяма доза аспирин и хинин и легнах отново. Към сутринта повторих процедурата. По-късно Късия ме събуди. - Ей, момче, я погледни в тази кутийка за филми. - Погледнах. Гъмжеше от въшки. - Сигурно са гладни и са стигнали до филма ми. Сигурно са гладни, миличките. Леглата бяха пълни с въшки. По време на войната въшлясвах неведнъж, но никога не бях виждал такова нещо като в Тракия. Ако внимателно се вгледаш в мебелите или стените, забелязваш как пълзят и не точно пълзят, а по-скоро се движат на мънички мазни петънца. - Не боли от тях - каза Късия. - Толкова са мънички. - Това е нищо. Трябваше да видите истински едри въшки в Люлебургаз. Мадам Мари - едра, отпусната хърватка, свари кафе и ни поднесе възкисел чер хляб в празна стая, която служеше за трапезария, приемна и хотелска канцелария. - Мадам, стаята ни е пълна е въшки - казах весело, за да започна разговор. Тя разпери ръце. - Но е по-добре, отколкото да се спи на улицата, нали, господине?  Съгласих се. Ние тръгнахме да излизаме, а Мадам се загледа след нас. Навън ръмеше. В края на калната уличка, на която стояхме, се виждаше безконечното шествие от хора. Те се движеха по калдъръмения път, водещ от Одрин през долината на Марица към Караагач, от който по-нататък се разклоняват други пътища, пресичащи Западна Тракия и Македония. ...Вървях по пътя пеша осем километра заедно с процесията на бежанците, като се мъчех да отбягвам камилите, които се олюляваха и пръхтяха. Плоските каруци, теглени от волове, бяха отрупани със завивки и постелки, одеяла, мебели, завързани прасета, майки, свити под одеяла с кърмачета; отзад кретаха стари мъже и жени, хванати за задната част на каруците и едва си тътреха краката. Навели глави и вперили очи в пътя, те вървяха напред. А редом се движеха мулета, натоварени с боеприпаси и пушки, завързани като житни снопове и от време на време минаваше някой смачкан \"Форд\" с гръцки генералщабни офицери със зачервени от безсъние очи. А иначе през цялото време се нижеше бавната върволица от тракийски бежанци, подгизнали от дъжда, едва влачеха краката си от умора бедни тракийски селяни, напуснали домовете си. Пресякох моста над Марица, която се носеше буйна, керемиденочервена, широка четиристотин метра. Вчера речното корито беше сухо и там бяха спрели каруците на бежанците. Завих надясно и се насочих по странични пътища към хотела на Мадам Мари, за да напиша телеграмата за \"Стар\". Всички телеграфни съобщения бяха прекъснати. Помолих един италиански полковник, който се връщаше в Константинопол със Съюзническата комисия, и той обеща на следващия ден да я изпрати по телеграфа. Треската ми се засилваше и Мадам Мари донесе бутилка светло сладко тракийско вино, с което да взимам хинина. - За мене няма значение кога ще дойдат турците - каза Мадам Мари, като сядаше с огромното си тяло до масата и чешеше брадата си. - Защо да няма? - Всички са еднакви. И гърците, и турците, и българите. Всички са еднакви. - Тя прие чашата вино, която й предложих. - Познавам ги всичките. Всички са били в Караагач. - А кои са най-свестни? - запитах аз. - Никой. Всички са еднакви. Сега тук спят гръцките офицери, а след това ще дойдат турските. Някой ден гръцките офицери ще се върнат. Всички ми плащат. - А бедните хорица там, на пътя? - От ума ми не излизаше тази ужасна, близо тридесет и два километрова процесия и страхотните неща, които видях през деня. - Е - вдигна рамене Мадам Мари. - Така става с хората. Винаги е едно и също. Турците имат една поговорка. Те имат много хубави поговорки: \"Вината не е само в брадвата, а и в дървото\"... 15 септември 1923 г. ...Георг е женен за румънска принцеса, дъщеря на кралица Мария и крал Фердинанд. Тъкмо сега тъща му е на обиколка из европейските столици, за да ги накара да признаят Георг за законен владетел и между другото - дъщеря й за кралица. Така стигаме до Румъния, където положението на краля не е блестящо. Крал Фердинанд изглежда загрижен като всеки мъж от горното течение на Дунав, който крие истинското изражение на лицето си зад пищната растителност на бакенбарди. Румъния е единствената страна, към която никой в Европа не се отнася сериозно. През 1919 г., когато държавниците и техните съветници, събрани за решителни действия, живееха в най-добрите хотели на Париж и подготвяха мирния договор, който имаше за цел да европеизира Балканите и в края на краищата успя да балканизира Европа, румънците представляваха рядка колекция от оратори и тълкуватели на исторически прецеденти. Когато тези оратори се наприказваха и договорите бяха подписани, стана ясно, че на Румъния се придават обширни области във всички посоки от земите на съседите й, които бяха споменати в речите на румънците. Съставителите на договора вероятно бяха сметнали, че така плащат евтина цена, за да се избавят от присъствието на разпалените румънски патриоти. Във всеки случай сега Румъния трябва да поддържа една от най-големите армии в Европа, за да е в готовност да потушава бунтовете на новите румънци, чието единствено желание е да престанат да бъдат румънци. Рано или късно големи части от Румъния ще се отцепят и разкъсат като леден блок, попаднал в Гълфстрийм...  Между другото офицерите от румънската армия, на която в следващите десет години предстои да понесе цялата тежест на суровите атаки на унгарци и руснаци, употребяват червило и носят корсети. Без преувеличение. Със собствените си очи видях в едно кафене как румънски офицери от пехотата си червят устните. Виждал съм офицери от кавалерията, които носят руж на страните си като хористи. За корсета не бих се заклел. Може би така ми се е сторило. Като свършихме с Румъния, влизаме във владенията на българския цар Борис. Борис е син на Фердинанд - Лисицата. През 1918 г. близкоизточният фронт се разпадна и българската войска, оглавена от войнишки революционни комитети, се отправи към дома си. Тя освободи Стамболийски - снажен, грубоват селянин. Беше хвърлен в затвора, понеже бил настоявал България да воюва на страната на съюзниците. Стамболийски излезе от затвора разярен и първото, което направи, беше да изобличи цар Фердинанд. Фердинанд напусна страната. Борис остана. Стамболийски имаше навика да го държи в приемната и да го вика, когато се нуждаеше от преводач при разговор с някого, с когото желаеше да бъде особено любезен. Например с кореспондентите на вестниците. Борис чистосърдечно не обича България и иска да живее в Париж. Стамболийски беше свален от старите прогермански армейски офицери, рушветчии, политически интриганти и от български интелектуалци, което в България означава хора, поели достатъчно знания, за да загубят способността да бъдат повече честни. Стамболийски беше убит от хората, които доведоха до пълна разруха страната, която той се опитваше да спаси. Борис е все още цар, но действията му се контролират от Фердинанд и съветниците на старата Лисица...", "date": "2019.01.24", "title": "Хемингуей: И гърците, и турците, и българите не са свестни"}
{"url": "https://duma.bg/gerb-pusnaha-predizbornata-mashina-n183696", "text": "ГЕРБ пусна предизборната машина. Под заплахата от протести на малките търговци и превозвачи на гориво вчера мнозинството в Народното събрание прие на първо четене предложението на Министерския съвет за отлагане на срока за влизане в сила на закона за горивата. Предложението е той да започне да действа от 1 юли 2019 г., а не от 28 януари 2019 г. \"За\" гласуваха 112 народни представители, 28 се въздържаха. Парламентът прие и процедурното предложение на ГЕРБ срокът за внасяне на промени в закона за горивата между двете четения да бъде 3 дни. На 17 януари парламентарната комисия за наблюдение на приходните агенции и борба със сивата икономика и контрабандата прие предложението за отлагане на закона. То дойде от правителството след протести на малките търговци на горива, които обявиха, че не са в състояние да отговорят на финансовите изисквания на закона и това би ги принудило да спрат дейността си. В началото на седмицата представители на Националното сдружение на търговци и превозвачи на горива обявиха решението си отново да преминат в протестна готовност срещу закона за горивата. Депутатът от БСП за България Драгомир Стойнев възрази срещу законотворчеството в това Народно събрание. \"Това наистина, айде да не казвам, че е дъното на парламентаризма, но явно показва как се работи в този парламент и неслучайно искаме този парламент да се разпусне, защото явно тук няма никаква ефективност. Законопроектът е обнародван юли месец. От юли досега въобще не е работено по подзаконовите нормативни актове. Или може би всичко се прави с оглед предстоящите избори, за да има тишина, спокойствие\", посочи той. Според него така не се решават, а замитат проблемите на хората. Стойнев обвини мнозинството в управленска немощ и за пореден път припомни позицията на БСП, която настоява за разпускане на този парламент и организирането на предсрочни избори. От Агенция \"Пътна инфраструктура\" АПИ пък обещаха вчера, че 9,3 км от магистрала \"Хемус\" ще бъдат пуснати предсрочно още през септември, което е с 6 месеца преди крайния срок, заложен в договора - март 2020 г. Това щяло да е възможно, защото вече са готови 67% от участъка между Ябланица и Боаза, чието изграждане започна миналия март. Средствата за отсечката са около 55 млн. лв. и са от държавния бюджет. В момента се строи и на друг 16-километров участък от \"Хемус\" - между Белокопитово и Буховци. До няколко месеца се очаква да стартира и строителството на нови 134 км от магистралата - от Боаза до Велико Търново. В неделя премиерът Бойко Борисов поиска през март да бъдат направени първи копки на 5 места от новия участък.", "date": "2019.01.24", "title": "ГЕРБ пуснаха предизборната машина"}
{"url": "https://duma.bg/sreshta-s-georgi-konstantinov-v-stolichnata-biblioteka-n183686", "text": "Дни преди 14 февруари Столичната библиотека и ИК \"Хермес\" канят на среща с един от най-нежните лирици в съвременната българска поезия - Георги Константинов. Да изживеем емоцията на любовта с прекрасните стихове, събрани в книгата \"Миг като вечност\", на 28 януари от 18 ч. в Мраморното фоайе на библиотеката на пл. \"Петко Р. Славейков\" 4.  В атмосферата на \"Миг като вечност\" ще ни потопи Иван Есенски. Евгени Бенов ще изпълни песни по стихове на поета, а Георги Константинов ще прочете някои от любимите стихотворения на поколения читатели. Георги Константинов е автор на повече от 35 стихосбирки, сред които \"Една усмивка ми е столица\", \"Общителен самотник\", \"Обичам те дотук\". По негови текстове са създадени много естрадни песни, които се превръщат в хитове. Поезията на Георги Константинов е превеждана на английски, френски, руски, японски, немски, гръцки, арабски, хинди и други езици. Авторът е носител на национални и международни награди. През декември 2018 г. Георги Константинов отбеляза своя 75-годишен юбилей. ", "date": "2019.01.24", "title": "Среща с Георги Константинов в Столичната библиотека"}
{"url": "https://duma.bg/agentsiyata-po-vpisvaniyata-poluchava-statut-na-strategicheski-obekt-n183693", "text": "След безпрецедентния срив на системите на Търговския регистър от края на лятото на 2018 г. управляващите решиха вчера да включат Агенцията по вписванията, която го стопанисва, в Списъка на стратегическите обекти и дейности от значение за националната сигурност.  Според съобщението гарантирането на нормалното функциониране на агенцията налага преосмисляне на съществуващата система за сигурност и въвеждането на допълнителни мерки, роли, верификационни и контролни механизми. Изграждането на такива механизми за защита ще стане възможно след включването на ведомството в списъка на обектите от стратегическо значение. Същевременно промяната ще спомогне да бъдат предприети всички възможни мерки за бързо и ефективно предотвратяване и ограничаване на риска от нов срив, подобен на случилия се през август 2018 г., твърдят от правителството. От МС припомнят, че Агенцията по вписванията поддържа Имотен регистър, Регистър БУЛСТАТ, Търговски регистър и регистър на юридическите лица с нестопанска цел, Регистър на имуществените отношения между съпрузите. Всеки от тях съдържа важна информация  Търговският регистър се срина в края на лятото и беше неизползваем в продължение на 18 дни. Това нанесе тежи щети на бизнеса и блокира работата на нотариуси, адвокати и банки. Няколко месеца след това пък стана ясно, че във ведомството са се раздавали допълнителни възнаграждения, защото по време на срива много служители работели извънредно.", "date": "2019.01.24", "title": " Агенцията по вписванията получава статут на стратегически обект"}
{"url": "https://duma.bg/koga-shte-si-nauchim-urotsite-n183670", "text": "Остана ли някой да се съмнява, че Преспанският договор, възхваляван без мяра от целокупния Запад, ще бъде ратифициран и в Атина (след Скопие)? То не беше натиск отвън и отвътре, то не бяха слухове за финикийски знаци под масата, то не бяха депутати, изключвани от една партия и преминаващи в друга с нови становища за това двустранно  споразумение, то не бяха обещания за светло политическо бъдеще, ако гласуваш в \"правилната\" посока, то не беше раздробяване на партии, за да се осигурят необходими гласове и дори се заговори за \"крайно съмнителни процедури\", за да се стигне до призива на гръцкия премиер Алексис Ципрас, че е \"време да научите истината за Преспанското споразумение\". Според него  чрез това споразумение Скопие е разграничило своята идентичност, признало е, че техният език е славянски /?!/, тяхната култура не е свързана с древногръцкото наследство и в техните учебници няма да има иредентистки внушения. Още повече, че се променят имената на издигнати в Република Северна Македония паметници, магистрали, площади, улици, учреждения и няма да се използва звездата на Вергина, където и да било. Ставало вече дума само за приятелство, сътрудничество, братство между двата народа.  Дали София най-накрая няма да се плесне по челото и да си свали розовите очила? Да спре да омайва мислещите българи с недомлъвки за \"поставяне на условия в преговорния процес на Скопие за членство в НАТО и ЕС\" и да потърси алтернатива, т.е да намери достатъчно експертен капацитет за защита на национални интереси. Кому са нужни пост-фактум  признания на апологети-експерти /като онези от Македонския институт и обикалящите около него/, с които днес да изразяват половинчати оценки за пропуснати възможности в подписания наш договор за сътрудничество, а до вчера  на висок глас подкрепяха политиките на управлението на Зоран Заев и приветстваха постигнатото \"добросъседство\"? Нима не става все по-ясно, че така не се брани история и поредното \"след дъжд качулка\" не създава много възможности за нова активност. Надеждите, че създадената съгласно условията на нашия договор съвместна комисия от учени ще реши натрупаните пред последните 70 години недоразумения между България и Македония в областта на историята се изпаряват с всеки изминал ден. Нито съставът, нито политическите ограничения, нашепвани зад кадър, нито стаеното в душата пристрастие към македонистки догми ще позволи балансиран изход. И то във време, когато  неизживяната все още пристрастност на българите към свещената за нас кауза Македония засяда на гърлото на повече от половината наш народ. Да стискаме палци за непримиримите с договора гърци, та белким \"преобърнат колата\" е несериозно. Като цяло гърците, независимо от протестите, са  \"свикнали с мисълта, че ще има договор от Преспа и ново име на съседната северна държава\", казват в \"Български новини\", издаван в Атина.  Казаха ни, на нас, българите, че не сме страна и не можем да се намесваме. Дали? Тогава защо горчи, особено при онези, които поназнайват история и са чели Симеон Радев, също от днешна Македония? Ама щяло да има извънредни избори и в Гърция, и  Северна Македония, ама не се знаело как ще се развиват събитията, ама Белград и Атина също се уверяват в приятелство и се правят сметки Скопие с новото име да им е мост, ама можело опозицията в Северна Македония да си избере нов лидер, за да има наистина опозиционно поведение, за да затрудни управляващата СДСМ и най-после да спечели избори, ама албанците щели да градят различно бъдеще за Повардарието.  Сигурно, ама не съвсем. Въпросът е ние какво правим или ще правим при развитие на такива политически процеси. Ние, например, не отиваме в Давос, защото американците на високо ниво нямало да бъдат там. Ама сръбският президент Александър Вучич не пропуска да проведе разговори там с другите, за да сподели за срещите си с Путин и да търси нови лобита в защита  на сръбските интереси. Включително и за Косово. Не се пропускат моменти, за да не се посипват после главите с пепел. Просто уроци. ", "date": "2019.01.24", "title": "Кога ще си научим уроците?"}
{"url": "https://duma.bg/dva-filma-poluchiha-po-10-nominatsii-za-oskar-n183676", "text": "Черно-бялата автобиографична драма за детските години на режисьора Алфонсо Куарон \"Рома\" и историческата комедия \"Фаворитката\" получиха по 10 номинации за \"Оскар\". Музикалната лента \"Роди се звезда\" е с осем, като Брадли Купър изненадващо не намери място сред претендентите за режисьорския приз. Топ отличието за най-добър филм ще си оспорват \"Черната пантера\", \"Черен в клана\", \"Бохемска рапсодия\", \"Фаворитката\", \"Зелената книга\", \"Рома\", \"Роди се звезда\" и \"Вице\". Любопитното в тазгодишното обявяване на претендентите за \"Оскар\" е, че Netflix и Marvel получиха първите си номинации в категорията за най-добър филм, благодарение съответно на лентите \"Рома\" и \"Черната пантера\". Наградата \"Оскар\" се присъжда общо в 24 категории. 91-вата церемония по връчването на отличията ще се проведе на 24 февруари в \"Долби тиатър\" в Холивуд, като тази година най-значимата филмова вечер вероятно ще бъде без водещ, след като Кевин Харт отказа, а Академията не успя да му намери заместник.", "date": "2019.01.24", "title": " Два филма получиха по 10 номинации за \"Оскар\""}
{"url": "https://duma.bg/tragva-zavodat-za-farove-kray-dimitrovgrad-n183694", "text": "Производителят на осветителни тела за автомобилната индустрия Varroc Lighting Systems откри своя завод в Димитровград. Производството е разположено на площ от 3000 кв. м. и ще бъде от над 150 работни места. Компанията планира разширяване на производствената си база с още 5000 кв. м през втория етап от реализацията на инвестицията за над 8 млн. евро. Строителството на новия завод бе започнато през март 2017 г. от турската компания \"Са-Ба\". През 2018 г. тя бе купена от Varroc Lighting Systems, базирана в Плимът, САЩ, която е част от индийската група Varroc. Със сделката компанията придоби производствата на \"Са-Ба\" в Турция и България, сред които и тези в новата индустриална зона до село Крепост между Димитровград и Хасково.", "date": "2019.01.24", "title": "Тръгва заводът за фарове край Димитровград "}
{"url": "https://duma.bg/ochakvat-iznos-za-nad-57-mlrd-lv-tazi-godina-n183695", "text": "Очакваме българският износ през 2019 г. да надхвърли 57 млрд. лв. Тази прогноза направи зам.-министърът на икономиката Александър Манолев на българо-японския бизнес форум. Според него обаче трябва да се положат всички усилия за адаптиране към предизвикателствата от новата индустриална революция, пред която сме изправени. По неговите думи някои от най-добре развиващите се сектори на българската икономика са информационни и комуникационни технологии, автомобилостроене и машиностроене, хранителна промишленост и др. За участие във форума пристигна японска бизнес делегация, ръководена от Сатоши Абе, генерален директор на представителството на Японската организация за външна търговия във Виена. До края на годината ще се проведе още един бизнес форум за координиране на проектите на българския и японския бизнес. Японската организация за външна търговия планира да разшири присъствието си в нашата страна. Редица компании от азиатската държава вече развиват успешен бизнес в България, а организацията ги подпомага за разширяване на тяхната дейност и повишаване на експорта им за Европейския съюз.", "date": "2019.01.24", "title": "Очакват износ за над 57 млрд. лв. тази година "}
{"url": "https://duma.bg/snimka-na-hinkali-iska-da-detronira-yaytseto-rekordor-n183678", "text": "Със снимка на традиционното блюдо хинкали Грузия възнамерява да подобри рекордите на Кайли Дженър и яйцето, получили милиони харесвания в инстаграм, предаде ТАСС. Инициативата идва от 17-годишния жител на Тбилиси - Гега Копалейшвили. След като младежът е качил кадъра на хинкали в социалната мрежа, публикацията вече е събрала над 136 000 харесвания. Авторът на снимката смята, че е абсолютно възможно фотографията на апетитното ястие да подобри досегашните постижения. Риалити звездата Кайли Дженър държеше рекорда с 18 млн. лайкове на снимката на новороденото й бебе, докато не се появи фотографията на яйце, която за кратко време събра над 50 млн. харесвания.", "date": "2019.01.24", "title": " Снимка на хинкали иска да детронира яйцето рекордьор"}
{"url": "https://duma.bg/salvini-otnovo-obvini-parizh-n183663", "text": "Италианският вицепремиер Матео Салвини се надява френският народ да не избере партията на президента Еманюел Макрон на евроизборите през май. \"Макрон вече не може да бъде наш събеседник\", коментира Салвини по радио RAI. Неговата подкрепа е по-малко от 20 процента. Надявам се, че французите скоро ще направят различен избор.\" Във вторник Салвини обвини Франция, че не е заинтересована от стабилизирането на разкъсаната от война Либия заради сблъсък на френските енергоинтереси с тези на Италия. Либия е отправна точка за трафикантите на хора. Преди това вицепремиер Луиджи ди Майо обвини Париж в създаването на бедност в Африка и масова миграция към Европа. ", "date": "2019.01.24", "title": "Салвини отново  обвини Париж"}
{"url": "https://duma.bg/us-razuznavaneto-ostava-bez-pari-n183662", "text": "Служители на ФБР се оплакаха, че липсата на пари поради блокираното финансиране за правителство им пречи да плащат на техните информатори, да купуват наркотици под прикритие и т.н. Разследванията и преследванията страдат от недостиг на пари за пътувания, за разпити на свидетели или средства за заплащане на преводачи, заяви Том О'Конър, президент на Асоциацията на агентите на ФБР. \"Всеки ден липсата на пари влошава нашата борба с тероризма и контраразузнаването по целия свят\", каза О'Конър.  Правителството на САЩ спря работа на 22 януари заради разногласия по бюджета, свързани с разходите по строителството на антимигрантската стена по границата с Мексико. ", "date": "2019.01.24", "title": "US разузнаването  остава без пари"}
{"url": "https://duma.bg/finansovi-mashinatsii-na-germanski-evrodeputat-n183664", "text": "Законодателят с най-голям стаж в Европарламента взимал по 150 евро от всеки свой посетител. Той обаче декларирал и разходи по посрещането на посетители и Европарламентът отделно му плащал за същото. Така Елмар Брок събрал 18 000 евро през 2016 и 2017 г. Според \"Политико\" практиката продължила и през 2018 г. Брок обяснил, че Европарламентът не покрива всички разходи по посрещането на посетителите му, които били многобройни. В един от посочените примери той взел от Европарламента 8760.80 евро, за да посрещне група от над 40 души от германския град Падерборн. След това накарал и самите посетители да му платят още 6150 евро. Брок вече бе обект на критики, взима и заплата 5000 евро от медийна компания. Депутатската му заплата е 8757 евро.", "date": "2019.01.24", "title": " Финансови машинации  на германски евродепутат"}
{"url": "https://duma.bg/razduti-zaplati-na-bankovi-shefove-v-sasht-n183661", "text": "Десет години след голямата криза на Уол стрийт заплатите на директорите на банки отново са огромни, въпреки колебания на борсите, по-слаб ръст на световната икономика, търговски войни и неясноти около \"Брекзит\".  Заплатата на Джейми Даймън, който ръководи американската банка с най-много активи \"Джей Пи Морган Чейс\", е била $31 млн. долара за 2018 г. Това е повишение от 5.1%  в сравнение с 2017 г. и най-високата му заплата от кризата през 2008 г. Джеймс Горман, директор банка \"Морган Стенли\", е получил $29 млн. през изминалата година. Това е увеличение от 7 процента спрямо 2017 г. Шестте най-големи банки са отчели рекордна печалба от $117.6 млрд. през 2018 г., но това не е увеличило заплатите на служителите от по-долните стъпала на йерархията. ", "date": "2019.01.24", "title": " Раздути заплати на банкови шефове в САЩ "}
{"url": "https://duma.bg/shotlandiya-iska-otlagane-na-brekzit-n183666", "text": "Първият министър на Шотландия г-жа Никола Стърджън настоя Тереза Мей да отложи излизането на Великобритания от ЕС, съобщиха британските медии. \"Тереза Мей да изключва възможността за удължаване на срока на чл. 50, докато преследва невъзможното - промени в предпазния механизъм\" за ирландската граница, коментира Стърджън. Тя поиска удължаване, за да се проведе втори референдум за \"Брекзит\" и Мей да изключи излизането на страната без споразумение. Еврокомисарят по икономиката Пиер Московиси обяви, че е възможно отлагане на \"Брекзит\". \"Разбира се, ние сме готови да обсъдим. Питате ме за отлагане...това е възможен сценарий\", каза той на Световния икономически форум в Давос. ", "date": "2019.01.24", "title": "Шотландия иска  отлагане на \"Брекзит\""}
{"url": "https://duma.bg/dragomir-stoynev-atakata-sreshtu-yoncheva-e-udar-i-sreshtu-zhurnalistikata-n183731", "text": "Атаката на властта срещу Елена Йончева е атака не само срещу политик, но и срещу един от най-изявените журналисти. Това коментира в студиото на БСТВ зам.-председателят на групата на социалистите Драгомир Стойнев. Той припомни, че Елена Йончева е политик от едва две години, но като журналист е правела ключови разследвания, винаги е търсила истината, била е в най-горещите точки на планетата. За тези две години като депутат Йончева не спря да разкрива най-нелицеприятните афери на управляващите, припомни Стойнев. Той бе категоричен, че има връзка между нейните разкрития за корупционни схеми в пътното строителство и обвиненията от прокуратурата.  Припомняме, че преди два дни прокуратурата повдигна обвинение срещу Йончева в пране на пари. Разследването срещу журналистката започна след изказвания на депутати от ГЕРБ, които пък дойдоха след разкритието на аферата \"Кумгейт\" в Хасково, която също бе разплетена от Елена Йончева. Стойнев припомни и гнева на строителната камара срещу разкритията на Йончева за корупционни практики в строежа на пътищата. Видяхме огромен вой на строителната камара. Да протестираш срещу опозицията - това е безумие, подчерта депутатът. Месец след този протест разбрахме, че по един изключително непрозрачен начин, парите на българските граждани - над 1,3 млрд. лева, ще бъдат дадени без обществени поръчки на фирми, които са приближени до властта, припомни Драгомир Стойнев. И продължи - Йончева стана подсъдима след като изнесе всички тези факти. Цялата парламентарна група на БСП застана зад Елена Йончева и ще я подкрепя във всичките й стъпки по време на делото. Стойнев изрази надежда, че българският съд е независим и ще си свърши работата професионално.", "date": "2019.01.24", "title": "Драгомир Стойнев: Атаката срещу Йончева е удар и срещу журналистиката"}
{"url": "https://duma.bg/gripna-epidemiya-v-kardzhali-i-vidin-ot-dnes-n183733", "text": "Грипна епидемия е в сила от днес за областите Видин и Кърджали. Учебните занятия в училищата на територията на област Видин се преустановяват за периода до 28 януари 2019 г. включително.  На територията на област Кърджали учебните занятия се преустановяват за периода до 30 януари 2019 г. включително. До второ нареждане се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации. До 25 януари 2019 г. се удължава грипната ваканция в областите Смолян и Пазарджик.  На основание поддържане на висока епидемична заболеваемост от грип и остри респираторни заболявания учебните занятия във всички училища в област Ямбол се преустановяват за още 5 дни – до 28 януари 2019 г. включително. Дотогава е в сила и грипната епидемия в Хасково.   В сила е грипна епидемия за областите Варна, Добрич, Сливен, Пловдив, София – област.", "date": "2019.01.24", "title": "Грипна епидемия в Кърджали и Видин от днес "}
{"url": "https://duma.bg/preduprezhdeniya-za-opasni-valezhi-v-tsyalata-strana-n183735", "text": "В общо 22 области на страната за днес са в сила предупреждения за обилни валежи. В 5 области е обявен оранжев код, в 17 - жълт. Времето остава меко за сезона. По високите полета в западната част на страната и в цяла Северозападна България ще вали мокър сняг, а на останалите честа дъжд. Оранжев код е обявен за областите Пловдив, Пазарджик, Благоевград, Смолян и Кърджали. Жълт код в сила за областите София, София-град, Кюстендил, Перник, Монтана, Видин, Враца, Плевен, Ловеч, Габрово, Велико Търново, Силистра, Русе, Сливен, Стара Загора, Ямбол, Хасково. Вятърът ще бъде умерен, през първата половина на деня от изток и югоизток. В следобедните часове той ще се ориентира от североизток и над североизточните райони ще проникне по-студен въздух, с което дъждът ще премине в сняг. Ще се създадат условия за поледици. Максималните температури ще бъдат в широк диапазон. В северните и западните райони те ще бъдат предимно между 1 и 6 градуса. По Черноморието и в южните райони - до 9-10 градуса. Минималните температури над по-голямата част от страната ще са в интервала 0-5 градуса, по Черноморието и в югоизточните райони - 6-7 градуса.", "date": "2019.01.24", "title": "Предупреждения за опасни валежи в цялата страна"}
{"url": "https://duma.bg/vlastta-tihomalkom-posegna-na-svobodata-na-slovoto-n183736", "text": "С промени в Закона за личните данни депутатите посегнаха на свободата на словото. Част от текстовете бяха гласувани на второ четене вчера, днес дебатите и гласуването продължават.  Приети вече промени дават възможност държавни органи и администрацията да проверяват медийни публикации, журналисти, академични проучвания, документални материали, както и да отказват достъп до информация. Според приетите текстове ще се преценява дали журналистите законово имат достъп до данните, дали имат право да ги обработват и да ги изнасят, без да нарушават баланса със защитата на личните данни. Проверките за защита на личните данни могат да са както планови, така и по сигнали, включително от медиите. По този начин властта ще има право да сметне всяка една медийна публикация за недостоверна и да започне проверка срещу журналисти и медии. Поправките вчера бяха приети с 83 гласа \"за\" и 10 \"въздържал се\".  Критично и тревожно се изказа от трибуната Милко Недялков от левицата. Той предупреди, че новите мерки залагат субективизъм.  Срещу промените в закона се обяви Асоциацията на европейските журналисти в България. Организацията призовава президента Румен Радев да използва правото си на вето и да върне закона за допълнително обсъждане в Народното събрание. Одобрените от депутатите текстове ограничават правото на изразяване, което противоречи на целта на европейския регламент за защитата на личните данни, се подчертава в писмото. От репортерската организация са притеснени от решението на депутатите да приемат в този вид промените в Закона за защита на личните данни, с който се цели хармонизирането на вътрешната уредба с Общия регламент за защита на личните данни 2019/679 (GDPR). Според неправителствената организация с приемането на промените в Закона се постига точно обратното. Още по време на обществените консултации при внасянето на законопроекта от правителството, АЕЖ заявиха, че вместо да гарантира правото на изразяване, както изисква европейският регламент за защитата на данните, законопроектът ограничава това право. Промените в закона не предвиждат достатъчно гаранции за защитата на основните права, които биха могли да бъдат в колизия със защитата на личните данни и, най-вече, правото на изразяване. В този смисъл, така приетият законопроект противоречи на основни принципи и права, предвидени в Конституцията. Той не отговаря на духа и принципа на Регламента на ЕС, според който обработването на лични данни следва да е предназначено да служи на човечеството. Правото на защита на личните данни не е абсолютно право, а трябва да бъде в равновесие с другите основни права съгласно принципа на пропорционалност. Вменяване на отговорности и ограничения в ползването на лични данни в журналистически материали и за целите на художественото, научно и творческо изразяване застрашават и ограничават неправомерно свободата на словото. Ограничават правото на изразяване на мнение, свободата на печата и на другите средства за масова информация и правото на търсене, получаване и разпространяване на информация, пише в позицията на АЕЖ-България. Законопроектът, приет на първо четене в 44-то народно събрание предвижда въвеждане на толкова широки и неясни ограничения на правото на ползване на лични данни за художествени, научни и журналистически цели, че реално се налага цензура. Законопроектът дава възможност за широк произвол от страна на изпълнителната власт в директно противоречие с  Конституцията на Република България, мотивират се от АЕЖ.", "date": "2019.01.24", "title": "Властта тихомълком посегна на свободата на словото"}
{"url": "https://duma.bg/parlamentat-prie-predlozhenieto-na-bsp-za-merki-v-polza-na-horata-s-uvrezhdaniya-n183740", "text": "Народното събрание прие предложението на ПГ на \"БСП за България\" за промени в Закона за българските лични документи в помощ на хората с увреждания. Промените, внесени от зам.-председателя на ПГ на левицата Крум Зарков и народния представител Михаил Христов,  касаят срока за валидност на свидетелствата за  управление на МПС на хората с увреждания. По сега действащото законодателство срокът е ограничен до 5 години.  С промените той се увеличава до 10 години, с цел улеснение на водачите с увреждания. Процедурата по издаване на свидетелствата на хората с увреждания е изключително сложна - трябва да минат през лекарска комисия ЛКК, а в страната има само 3 транспортни болници с такива комисии - София, Пловдив и Горна Оряховица. В мотивите си социалистите подчертават, че това силно е затруднявало възможността на хората с увреждания да могат да придобият нужните документи за получаване на свидетелство. Депутатът от левицата Михаил Христов обясни, че професионалните категории за управление на МПС са почти изцяло ограничени за хора с увреждания. Той допълни, че следващите мерки, които ще внесе с цел улесняване на хората с увреждания, ще бъдат в посока- по-широк достъп до професионалните категории за управление на МПС за да са по-конкурентоспособни на пазара на труда.   ", "date": "2019.01.24", "title": "Парламентът прие предложението на БСП за мерки в полза на хората с увреждания"}
{"url": "https://duma.bg/teodora-halacheva-s-initsiativa-za-bezopasen-internet-n183743", "text": "Кръгла маса за защита на подрастващите в дигиталната среда ще инициира народният представител от БСП Теодора Халачева по повод Деня на безопасния интернет – 5 февруари. Това съобщи тя след вчерашното редовно заседание на парламентарната комисия по въпросите на децата, младежта и спорта. „Експертите съобщиха стряскащи данни и настояха за спешни законодателни мерки”, коментира Халачева и цитира изследване на Национален център за безопасен интернет. Според него в социалните мрежи се регистрират деца на все по-малка възраст, въпреки поставените ограничения. 83 % от българските деца са ежедневно активни в дигиталното пространство. За 2018 година на горещата онлайн линия за борба с незаконно и вредно за деца съдържание са постъпили 6 297 сигнали. „Проблемът е всеобхватен, а експертите смятат, че, за да бъдат защитени децата, са необходими законодателни промени в няколко нормативни акта – Закон за защита на личните данни, Наказателен кодекс, Закон за електронните съобщения”, посочи Теодора Халачева. По думите й в комисията има съгласие  между всички политически сили за предприемане на законодателни инициативи както по отношение на по-строги санкции при посегателства върху деца в интернет, така и с оглед повишаване на дигиталната грамотност на подрастващите. „Образователната система трябва да бъде адекватна с конкретно обучение за повишаване на дигиталната грамотност. Децата прекарват все повече време в интернет и ние трябва да ги защитим от евентуални посегателства върху личността им”, смята пловдивската народна представителка. ", "date": "2019.01.24", "title": "Теодора Халачева с инициатива за безопасен интернет "}
{"url": "https://duma.bg/bolnitsa-lozenets-veche-ne-e-pravitelstvena-n183741", "text": "Парламентът прие на първо четене промени в Закона за лечебните заведения, с които се изменя статутът на болница \"Лозенец\". Лечебното заведение вече няма е към Министерски къвет, ще остане университетска болница. „За“ гласуваха 110 народни представители, трима бяха „против“, а 53 се въздържаха. От БСП не подкрепиха предложението и поискаха повече яснота около бъдещето на болницата и възможностите, чрез които тя ще се издържа.  Според законопроекта болницата трябва да се преобразува в многопрофилно лечебно заведение за болнична помощ, осигуряващо комплексно лечение на деца. Министър Кирил Ананиев обяви, че между двете четения ще се внесат текстове, с които болницата ще се преобразува в университетска болница към СУ „Св. Климент Охридски“. Лечебното заведение ще бъде регистрирано като търговско дружество. С решение на правителството на Софийския университет \"Св. Климент Охридски\" ще се предоставят правата на едноличен собственик на капитала.  Ние ще се въздържим от гласуване на законопроекта, ако между първо и второ четене обаче видим, че има желание тази болница да съществува като нормална болница за българските граждани, ще преосмислим нашето решение, заяви депутатът от БСП Георги Йорданов, който е и зам.-председател на здравната комисия. Социалистите искат повече яснота какво точно иска да направи държавата с тази болница. Здравната комисия също не подкрепя законопроекта, подчерта Йорданов. В становището към промените продължава да стои текст, че статутът на болницата се променя, за да има възможност тя да се пресктруктурира в национална педиатрична болница, коментира той.  Първоначалната идея на правителството беше болница „Лозенец“ да се преобразува в Национална многопрофилна детска болница. В последствие беше решено детското лечебно заведение да бъде изградено на базата на започнатото преди години строителство на територията на УМБАЛ „Александровска“. Колко точно ще струва строителството на новата детска болница ще бъде ясно след препроектирането на сградата. Част от необходимото оборудване и медицинска апаратура за новата детска болница ще дойде от детските отделения и клиники в университетските болници в София. Премиерът Бойко Борисов увери, че ще бъде осигурено необходимото финансиране за новата национална детска болница. Правителството ще отпусне 23 млн. лева за погасяване на дълговете на болница „Лозенец“.", "date": "2019.01.24", "title": "Болница \"Лозенец\" вeче не е правителствена"}
{"url": "https://duma.bg/shte-proizvezhdat-f-16-za-balgariya-v-yuzhna-karolina-a-ne-v-indiya-n183691", "text": "Изтребителите F-16 Блок 70 за България, които са най-новата версия на eднодвигателения боен самолет на НАТО, ще бъдат произведени в завода на F-16 на Lockheed Martin в Грийнвил, Южна Каролина, където ще бъдат построени и самолетите за Бахрейн и Словакия. Това става ясно от изявление на Джeймс Робинсън, директор \"Международно бизнес развитие на F-16\" в Lockheed Martin, разпратено до медиите. От думите му става ясно, че компанията не планира, нито е предлагала F-16 да се произвеждат в която и да е друга страна, включително Индия, каквато информация имаше по-рано. Преди ден ръководител на компанията, цитиран от Ройтерс, съобщи, че Lockheed Martin вижда потенциален износен пазар на стойност над 20 млрд. долара за изтребителите си F-16 от завод за сглобяване в Индия, който предложи да създаде, за да спечели голяма военна поръчка в страната. Вивек Лал, вицепрезидент на отдела за стратегическо и бизнес развитие в Lockheed, заяви пред Ройтерс, че компанията ще превърне Индия в единствения си глобален производствен център за F-16, който ще отговаря на изискванията на индийската армия, както и на чуждестранните пазари. ", "date": "2019.01.24", "title": "Ще произвеждат F-16 за България в Южна Каролина, а не в Индия"}
{"url": "https://duma.bg/sbzh-udarat-po-elena-yoncheva-e-brutalna-razprava-sas-svobodata-na-slovoto-n183744", "text": "Ударът по емблематичната журналистка и депутатка, смело разобличаваща властови злоупотреби, е брутална разправа със свободата на словото и с политически опонент. Това се казва в позиция на председателят на УС на СБЖ Снежана Тодорова. По повод повдигнатото срещу известната журналистка и депутатка Елена Йончева обвинение за пране на пари в особено големи размери организацията декларира подкрепа към нея. Преследването на Елена Йончева е възмутително. Ударът по такава емблематичната журналистка и депутатка, смело разобличаваща властови злоупотреби, е брутална разправа със свободата на словото и с политически опонент. Нищо друго, освен дълбока тревога за демокрацията у нас и категорично осъждане не могат да предизвикат подобни действия, категорична е Тодорова. Според нея кампанията по дискредитиране на една от най-ярките представителки на журналистическата гилдия се води отдавна и СБЖ нееднократно досега остро е осъждал това посегателство. От съюза декларират, че вярват, че в съда абсурдността на обвиненията срещу Елена Йончева ще излезе наяве и ще възтържествува справедливостта. Изразяваме пълна подкрепа на Елена Йончева и настояваме практиката на преследване на „неудобни” журналисти и опоненти да бъде прекратена! Призоваваме цялата ни гилдия и цялото общество да се опълчи на това, защото тези удари са срещу всички ни, заявява още председателят на СБЖ.", "date": "2019.01.24", "title": "СБЖ: Ударът по Елена Йончева е брутална разправа със свободата на словото"}
{"url": "https://duma.bg/kratki-novini-n183659", "text": "Турските граничари откриха 36 кг и 812 грама хероин при опит да бъде вкаран в България, арестуван е шофьорът на колата, в която са били намерени. Това е станало на ГКПП Капъкуле-Капитан Андреево. Шофьорът е иракчанин. Дрогата била пакетирана в 75 пакета, скрити в спeциални тайници в колата.  Националната здравна агенция на Франция \"Ансес\" откри химикали в бебешки пелени за еднократна употреба, които надвишават нивата на безопасност, съобщи Би Би Си. Сред химикалите е и глифозат за борба с плевели. Правителството е дало на производителите на пелени 15 дни да предприемат действия. Някои марки пелени, предлагани във Франция, се продават и в други страни. Сирия подсказа, че може да бомбардира летището в Тел Авив, пише ТАСС. Посланикът й в ООН Башар ал Джаафари каза, че е време Съветът за сигурност да вземе мерки срещу бомбардировките на Израел в Сирия. \"Нали не е нужно да упражним правото си на защита и да отговорим с атаката на израелците срещу гражданското, международно летище в Дамаск с аналогичен удар срещу това в Тел Авив?\", многозначително попита дипломатът. Националното антикорупционно бюро на Украйна (НАБУ) закри наказателно дело за възможни злоупотреби и фалшифициране на документи срещу премиера Владимир Гройсман. Делото е закрито поради липса на престъпления в действия на Гройсман, посочи НАБУ. Гросман бе подозиран в подписване на държавния бюджет с нарушаване на регламента, за получаване на подкуп, злоупотреба с властта и служебна небрежност.  Властите в щата Ню Йорк предотвратиха терористична атака с участието на трима млади мъже, планирали нападение срещу мюсюлмани в малко градче край щатската столица Олбани. В къщата на непълнолетен техен помощник били намерени 3 самоделни бомби като големи буркани, напълнени с барут от патрони и парчета желязо. В различни имоти полицията открила и 23 огнестрелни оръжия.", "date": "2019.01.24", "title": "Кратки новини"}
{"url": "https://duma.bg/biznesat-iska-otteglyane-na-kontseptsiyata-za-spyashtite-aktsii-n183692", "text": "Асоциация на индустриалния капитал в България (АИКБ) настоява за оттегляне на Концепцията за личните сметки на физически и юридически лица, водени от \"Централен депозитар\" АД, стана ясно от съобщение на АИКБ. Според асоциацията прилагането на концепцията ще засегне близо 3 милиона българи - собственици на акции, придобити по време на приватизацията. Според работодателската организация, която е основен изразител на интересите на емитентите, предложената за обществено обсъждане концепция е в крещящо противоречие както с Конституцията на България и гарантираното от нея неприкосновеност на правото на собственост, така и с Договора за функциониране на ЕС. Според АИКБ, ако авторите на  концепцията наистина желаят активно управление на \"спящите\" акции, по-смислено е да се предвидят мерки и възможности за дистанционно управление на тези малки пакети акции, да се намалят и дори премахнат таксите за управление, прехвърляне и най-вече за наследяване. ", "date": "2019.01.24", "title": "Бизнесът иска оттегляне на концепцията за \"спящите акции\""}
{"url": "https://duma.bg/fronteks-ne-otnemame-suvereniteta-na-darzhavite-v-es-n183668", "text": "Изпълнителният директор на Европейската агенция за гранична и брегова охрана (Фронтекс) каза, че разрастването на службата му не е заплаха за самостоятелната охрана на границите от държавите членки на Европейския съюз, предава АФП. Подобни притеснения бяха изразени от политици в няколко европейски държави, след като Европейската комисия обяви конкретните планове за набиране на нови служители на Фронтекс и увеличаване на бюджета на агенцията. Според Фабрис Ленджери промените не засягат баланса в правомощията на Фронтекс и националните гранични служби. Гърция, Италия и Испания бяха сред държавите, които изказаха притеснения, че броят на служителите на Фронтекс на тяхна територия се е увеличил значително. А Полша и Чехия изразиха притеснения, че новите вноски за покриване на по-високият бюджет на Фронтекс ще ограничи възможността им да инвестират в собствената си инфраструктура. Фабрис Леджери припомни, че по правилник Фронтекс не може да изпълни нито една операция без одобрението на държавата, чиито граници охранява. Предложението на Еврокомисията е да бъде създаден корпус от 10 000 граничари и брегова охрана, за да се подпомогнат държави, които изпитват затруднения с имигрантския поток. \"Има недостиг на около 5 хиляди такива служители според оценките на самите държави\", казва Леджери. Според директора през 2018 г. Фронтекс са върнали 14 хиляди нелегални имигранти от Европа в 60 държави по целия свят. Голяма част от допълнителните средства за Фронтекс ще бъдат използвани за построяването на ново седалище на организацията във Варшава. За целта вече е определен терен с площ от 30 декара, а бюджетът за новата сграда е 150 милиона евро. Междувременно се появиха информации, че ЕС е готов да прекрати операцията по патрулиране на Средиземно море и спасяване на бедстващите лодки с мигранти \"София\", ако Италия и други страни от ЕС не искат тя да продължи. Това съобщиха запознати източници от ЕС, цитирани от ТАСС. \"Операция София\" е витрина на европейската политика за сигурност, благодарение на която тя успя да се бори ефективно с незаконния транспорт на хора, докато спасява човешки животи. \"София\" обедини всички страни от ЕС в Средиземноморието, където до 2015 г. Италия беше сама. Италия, където се намира командният център на мисията, вече не иска продължаването на мисията, ние сме готови да я прекратимФ, заяви източникът от кабинета на Върховния представител на ЕС за външните работи и политиката на сигурност Федерика Могерини. Но друг аргумент за прекратяването на тази операция може да бъде налице през октомври с напускането на Могерини на поста й, защото тя е главен идеолог на тази операция, казва източникът.", "date": "2019.01.24", "title": "Фронтекс: Не отнемаме суверенитета на държавите в ЕС"}
{"url": "https://duma.bg/rusiya-e-za-miren-dogovor-s-yaponiya-n183667", "text": "Искаме мирен договор с Япония, обяви Владимир Путин след 3-часови преговори с японския премиер Шиндзо Абе, предаде ТАСС. \"Естествено, ние обсъдихме перспективата за сключване на мирен договор. Потвърждаваме интереса си да се подпишем под такъв документ\", обяви той. Путин изтъкна, че до подписването на такъв договор има да се свърши още много работа. Всяко споразумение за прекратяване на териториалния спор с Япония трябва да бъде подкрепено от обществото, смята Путин. Повечето руснаци са против отстъпването на Курилските острови на Япония, което е част от постигането на мирния договор. Шиндзо Абе каза, че външните министри ще проведат среща през февруари, а двете страни се договорили за военно сътрудничество. Междувременно в Москва пристигна турският президент Реджеп Ердоган, който ще има трудни преговори след провала на омиротворителния му план в сирийската провинция Идлиб.", "date": "2019.01.24", "title": "Русия е за мирен  договор с Япония"}
{"url": "https://duma.bg/kongresat-sprya-tramp-da-napusne-nato-n183669", "text": "Камарата на представителите на САЩ прие Закон в подкрепа на НАТО, с който забранява на президента Доналд Тръмп да използва федерални средства за действия, целящи оттеглянето на страната от алианса. В защита на американското членство в 70-годишния съюз гласуваха 357 конгресмени, 22 се обявиха против, а общо 54 не гласуваха (26 демократи и 28 републиканци). Освен че потвърждава властта на Конгреса над федералния бюджет, законът още веднъж подкрепя атлантическия съюз и най-важния Член 5 от Вашингтонския договор, гарантиращ взаимна защита на страните членки. Подкрепя се приемането на Черна гора, \"солидното\" финансиране на Инициативата за европейска отбрана и целта всяка държава да заделя поне 2% от БВП за отбрана към 2024 година.  Документът също така одобрява по-нататъшното финансиране на т.нар. Европейска инициатива за сдържане, насочена срещу Русия. Конгресът не може формално да забрани на Тръмп да извади страната от НАТО, но има възможност да блокира финансирането на подобно нещо. Подобна тактика навремето бе използвана, за да се попречи на Барак Обама да затвори военния затвор в Гуантанамо. \"В някакъв смисъл е безумие, че трябва да предприемем всичко това. Но аз сериозно се отнасям към президента на САЩ, а той не крие презрението си към алианса и готовността си да разгледа напускането му\", заяви конгресменът Том Малиновски, бивш помощник държавен секретар на САЩ. \"Този закон дава да се разбере, че Конгресът на САЩ продължава да вярва в мисията на НАТО и ще предотврати всякакви недалновидни усилия\" за едностранното му напускане, добави Станли Хойер, лидер на мнозинството на демократите в Камарата на представителите. Тръмп изпраща противоречиви сигнали за позицията си за НАТО. След като при първото си посещение в централата на алианса той не подкрепи публично Член 5 и поставяше под въпрос членството при незадоволителни за него разходи от другите страни, тези дни той каза: \"100% ще бъдем с НАТО, но, както заявих на другите страни, трябва да отделите повече\". Законът, одобрен от конгресмените, е внесен от няколко демократи, сред които и Елиът Енджъл, председател на комисията по външна политика. \"Трябва да осъзнаем, че НАТО не е само заради трансатлантическите отношения. Не можем да се фокусираме единствено върху това кой колко плаща и какво получава. Членството в НАТО не е като това в голф клуб\", каза той. Енджъл подчерта, че е \"разочароващо и тревожно да видим САЩ да изпращат объркващи сигнали за този съюз или да се отнасят към него като към бреме\". Вотът се състоя няколко часа след като Уес Мичъл, основният американски дипломат за отношенията с Европа, обяви, че напуска поста си в средата на февруари по лични причини.", "date": "2019.01.24", "title": "Конгресът спря Тръмп  да напусне НАТО"}
{"url": "https://duma.bg/otkrivat-barelef-na-hudozhnika-dzhemal-emurlov-dzhimi-n183684", "text": "Преди пет години Кърджали се раздели с една от емблематичните си личности - художника Джемал Емурлов-Джими. Негови приятели сформираха преди няколко месеца инициативна група и се заеха да съберат средства за изработване на барелеф, който да бъде заслужен знак на почит към твореца. Със задачата бе натоварен Емил Пенчев, художник и скулптор, приятел на Джими. Подкрепа даде и кметът на община Кърджали Хасан Азис, който разреши отливката да бъде монтирана на входа на арт галерията на бул. \"Тракия\", която е общинска собственост. Там, точно срещу ресторант \"Москва\" - любимото място на художника, на 15 февруари от 11 ч. ще бъде открит барелефът, съобщи БНР. ", "date": "2019.01.24", "title": "Откриват барелеф на художника Джемал Емурлов-Джими "}
{"url": "https://duma.bg/grafiki-na-alezhandro-bareto-v-nova-zagora-n183682", "text": "Изложба графики на Алежандро Барето може да се разгледа в ХГ \"Руси Карабиберов\" в Нова Загора. Авторът е роден през 1980 г. в Мексико. Завършва магистърска програма в Академията на Сан Карлос и докторантура във Факултета по изкуства на Националния автономен университет на Мексико. От 1997 г. до момента взема участие в над 60 колективни изложби в Мексико и чужбина.   Неговите творби са повлияни от изучаването на масовата култура и популярния графичен хумор по света. В продължение на 5 години се специализира в изучаването на древни щампи от Русия, което го довежда до създаването на най-важните му графични серии до момента.            ", "date": "2019.01.24", "title": "Графики на Алежандро Барето в Нова Загора"}
{"url": "https://duma.bg/samotni-otdalech-s-premiera-v-tr-sfumato-n183685", "text": "Театрална работилница \"Сфумато\" ще представи на 26 януари от 19 ч. премиерата на спектакъла, проект на Креди Арте, \"Самотни отдалеч\" - танцов спектакъл на Анна Кабакова по мотиви от творчеството на Елин Пелин. Композитор е Милен Апостолов. Сценография и костюми Андреа Попова. Фотограф Ралица Каменова. Режисьор на трейлъра и фотосесията Димитрис Георгиев. Участват Благовеста Митева, Васил Зелямов, Калин Калинов, Симона Тодорова, София Адамова. Проектът е осъществен с финансовата подкрепа на Министерството на културата.", "date": "2019.01.24", "title": " \"Самотни отдалеч\" с премиера в ТР \"Сфумато\""}
{"url": "https://duma.bg/datata-n183649", "text": "1848 - ЗАПОЧВА КАЛИФОРНИЙСКАТА ЗЛАТНА ТРЕСКА. Истерията за търсене на злато предизвиква масова миграция към Калифорния предимно на мъже, искащи бързо да забогатеят. Повечето търсачи обаче намират злато колкото да покрият всекидневните си разходи. Златната треска в Калифорния приключва през 1858 г., когато започва Колорадската златна треска. 1891 - В ПАЗАРДЖИК СЕ РАЖДА ИВАН БАТАКЛИЕВ, УЧЕН (УМИРА 1973 Г.). Географ, историк и геополитик, \"баща\" на българската геополитическа наука. Професор, декан на Историко-филологическия факултет, директор на Географския институт на СУ, съосновател и председател на Българското географско дружество, член-кореспондент на географските дружества в Берлин, Прага, Белград, Вюрцбург, Грайфсвалд. Специализира в Австрия, Англия, Германия, Франция и Холандия. Полага основите на ландшафтното изучаване на България, автор е на над 110 научни труда. 1903 - УМИРА ПЕТКО КАРАВЕЛОВ, ПОЛИТИК И ДЪРЖАВНИК (Р. 1843 Г.). По време на Руско-турската освободителна война (1877-1878) служи в щаба на руската армия. Депутат в Учредителното събрание (1879), участва в изработването на Търновската конституция (1879). Няколко пъти още е народен представител, министър и министър-председател, председател на няколко НС, кмет на Пловдив. Основател и председател на Демократическата партия. 1905 - РАЖДА СЕ ЕЛЕНА НИКОЛАЙ, ОПЕРНА ПЕВИЦА (УМИРА 1993 Г.). Рожденото й име е Стоянка Савова Николова. Учи вокално майсторство в Миланската консерватория. В продължение на 21 г. е първи мецосопран в \"Ла Скала\". Гастролира по всички големи оперни сцени в света. След 1963 г. играе във филми на италианския режисьор Виторио де Сика. Умира в Рим. 1921 - РАЖДА СЕ ДОБРИ ЖОТЕВ, ПИСАТЕЛ (УМИРА 1997 Г.). Рожденото му име е Добри Александров Димитров. Редактор е в издателство \"Народна младеж\" (1954-1968), както и на в. \"Стършел\" (1968-1976). Автор на любовна лирика, сатирични поеми, стихотворения, разкази, произведения за деца и три пиеси. Сред по-известните му творби са \"На гости у дявола. Поеми\" (1962), \"От дявола до кибернета. Сатирични поеми и стихове\" (1968), \"Делфийският оракул\" (1983), \"Слънчев сплит\" (1988) и др. 1922 - АМЕРИКАНЕЦЪТ КРИСТИАН НЕЛСЪН ПАТЕНТОВА СЛАДОЛЕДА ЕСКИМО. Идеята се родила през 1919-а, когато собственикът на магазин за сладолед в Айова видял клиент, чудещ се дали да си купи сладолед или шоколад. Нелсън намерил решение - сладолед, покрит с шоколадова глазура. Нарекъл го \"ескимо пай\" или \"кифличката на ескимоса\". Рекламирал го, като прожектирал и филм за ескимосите. С времето думата \"пай\" отпаднала.", "date": "2019.01.24", "title": "Датата"}
{"url": "https://duma.bg/zavrashtane-na-darzhavata-v-upravlenieto-na-ikonomikata-n183650", "text": "От близо 30 години нашата икономика функционира по правилата на \"Вашингтонския консенсус\". Прилага се догмата за \"по-малко държава в икономиката\". Използват се препоръките на ултраконсервативни икономисти като Хайек, Мизес, Фридман и други. Преди години президентът Рейгън дори беше изрекъл недомислието, че \"държавата не може да решава проблеми, защото тя самата е проблем\". Тази догма се провали тотално в България и в другите източноевропейски страни през последните 30 години. У нас все още има хора, които не са разбрали, че тя е безнадеждно провалена. Все повече хора обаче разбират, че трябва да възприемем концепцията за \"регулирана пазарна икономика\", която, наред с всичко друго, предвижда и активно участие на държавата, съвместно с пазара, в управлението на стопанската дейност.  Държавата трябва да се завърне в управлението на икономиката и във всяка друга дейност не само като активен регулатор, но и като собственик и оператор на стопанска и друга дейност. Това означава да се създават държавни производствени предприятия с предимство в най-важните структуроопределящи отрасли и сфери на дейност. Във високотехнологични индустриални, транспортни, земеделски и други производствени, изкупвателни и търговски дейности. В научноизследователски, иновационни, внедрителски и културни области. В силно социално ориентирани дейности. В дейности, упражнявани в условията на естествен монопол. Да не говорим за правораздавателната система, за сигурността и отбраната, които са необходимо присъщи на държавата.  Държавата и пазарът имат свои силни и слаби страни в управлението на стопанската дейност. Освен това, има кризисни периоди, през които държавата е повече необходима за нормалното развитие на икономиката, а в други - пазарът. Затова е желателно те  и да си помагат. То може да се постига чрез формулата за съвместна държавно-частна стопанска дейност. Как обаче да се постигне това? Трябва да се наложи принципът: предимствата на държавата и на пазара да се доказват във фабриките и в реалната стопанска дейност, а не в кабинетите на политиците и на учените - либерални схоластици. Трябва да се прилага тази форма на стопанско управление, която обслужва най-добре интересите на хората и е икономически рационална. Това е критерият. Известно е обаче, че няма идеално функциониращ пазар. Няма и напълно лоялна конкуренция по много причини. Поради това не може да се разчита сляпо само на конкуренцията, която да определя цените и качеството на продукцията. В такива случаи първата коригираща реакция трябва да бъде регулативната намеса на държавата в защита на националните интереси и за предотвратяване на тежки социални последствия за най-уязвимите слоеве на обществото. На това основание може да се разчита на добре известните инструменти на регулираната пазарна икономика. Време е да се прекрати системната поголовна приватизация и концесиониране. Не трябва да се приватизират или дават на концесия нормално работещи предприятия, силно социално ориентирани дейности и естествени монополисти. Защото всеки монопол е опасен, но най-лош е частният монопол, понеже най-трудно се поддава на обществен контрол.  Ако едно държавно предприятие работи добре, конкурира се успешно на пазара и обслужва нормално своите клиенти, какъв е смисълът да бъде приватизирано! Освен ако някой високопоставен държавен чиновник цели да го подари на безценица на роднини или на политически приятели. Както беше направено със стотици, а може би и с хиляди нормално работещи малки и големи български предприятия през последните 25-30 години. Да се допуска приватизация предимно на губещи държавни обекти, за да бъдат оздравени. Нали в някои среди смятат, че частният предприемач винаги е по-ефикасен собственик и стопанин от държавата. Така му се дава възможност да прояви предприемчивостта си. Още при изработването на известния Указ 56 през 1987-1988 г. заложихме принципа: всеки български гражданин може да създава собствено предприятие с желан от него предмет на дейност. За целта не му беше нужно разрешение от властите, а само регистрация. Това даваше големи възможности на предприемчивите българи.  Вместо този икономически здравословен подход МВФ, Световната банка и другите западни съветници ни наложиха принципа на бързата приватизация на всички държавни имоти. Така най-добре работещите държавни предприятия  Държавата трябва да може да притежава и изцяло свои големи високотехнологични и експортно ориентирани предприятия, работещи в конкурентна среда, осигуряващи рационална заетост и равнопоставени пред закона, като всички останали. По този начин държавните компании ще влияят с конструктивното си стопанско поведение за спазване правилата на лоялната конкуренция.  Частният сектор може и трябва да се развива. Но не като изкупува при съмнителни обстоятелства, нормално функциониращи държавни или общински предприятия с разработен от години пазар и известна фабрична марка, а като създава сам нови производствени предприятия и с добрата си работа разширява пазара им и поема произтичащия от това риск.  Желателно е да се създаде държавен или държавно-частен Инвестиционен фонд с първоначален капитал от 2,0 млрд. лева, който впоследствие да се разширява. Този фонд да предоставя целеви кредити при изгодни условия чрез Българската банка за развитие. До края на 2019 г. да се внесе в Народното събрание проектозакон за статута и функционирането на фонда.  Трябва да се създаде и силна държавна търговска банка, с разгърната клонова мрежа из страната, способна да провежда активна кредитна дейност, включително и целево облекчено кредитиране на приоритетни високотехнологични национални проекти, а също и за кредитиране на малкия и средния бизнес при подходящи условия. Все в тази връзка да се създаде и държавна или държавно-частна Експортна банка. Трябва да се реабилитира и кооперативната собственост във всичките й форми и да се подпомага с инструментите на икономическата политика на държавата. Кооперативното движение има 130-годишна история и богати традиции в България. Земеделски, потребителски и други кооперации съществуваха у нас и до Втората световна война. Пазарните фундаменталисти смачкаха и това оригинално българско творение след 1990 г. Време е то да се възроди. До средата на 2020 г. да се приеме Закон за земеделските производителни кооперации, а също и на отделен закон за другите видове кооперации, който да урежда функционирането на различните производствени, потребителски и други кооперации.  Сега у нас има около  Само 1,5% от собствениците притежават над 85% от земята. В ЕС няма друга страна с такава свръхконцентрация на собствеността върху земята. Останалите 15% от земята принадлежат на десетки хиляди дребни собственици. Само чрез сдружаване в земеделски кооперации те могат да защитават интересите си в конкуренция с крупните собственици. Необходимо е също приемането на закон за максималния размер на земята, която може да притежава един човек или едно домакинство. Да се прекрати приватизацията на общински дейности и да се насърчава общинската собственост. Да се преразгледат договорите за приватизация и концесия на най-важните общински обекти през последните 29 години и при установени груби нарушения в договорите и/или в тяхното изпълнение, те да се развалят, а дейностите да се върнат на общините. Трябва също да се възстанови персонификацията на собствеността. Във всяка акционерна или друга частна фирма трябва да се знаят реалните й собственици, с които, при нужда, да се водят преговори и/или да се търси отговорност. Хаосът с анонимната собственост на важни фирми у нас, трябва да бъде прекратен. В държавните, общинските и частните фирми да се въведе доброволно акционерно участие на техния персонал и съответно участие в управлението на фирмите.. Подробностите да се уредят със закон. Ако трябва да обобщя: Българската икономика следва да функционира като \"регулирана пазарна икономика\". Това означава съчетаване на ролята на държавата и на пазара, които ще се допълват и подпомагат взаимно. В сравнение с настоящото положение, ролята на държавата ще нарасне значително - и като регулатор, и като непосредствен стопански оператор. Държавата ще формулира стратегическите цели на развитието на икономиката и на обществото и тяхната конкретизация в няколко най-важни национални цели. Държавата ще разработва национални и секторни стратегии, програми и политики за постигане на целите. Тези цели ще се постигат чрез създаване на подходяща икономическа и социална среда, а не чрез административни команди на правителството.", "date": "2019.01.24", "title": "Завръщане на държавата в   управлението на икономиката"}
{"url": "https://duma.bg/prehod-bez-izhod-n183651", "text": "Струва ми се, че напоследък често преходът в България се възприема като Изхода в Петокнижието. Но докато извеждането на израилтяните от Египет все пак е еднократен акт, българският преход е постоянно влачещо се събитие, което се самовъзпроизвежда и самозадоволява. И двете явления се осъзнават като сакрални, макар и в различна степен и смисъл. Демокрацията най-сетне се материализира в нова България някъде около 10 ноември 1989 г. и изтика напред кресливи хора, обявени или самообявили се за водачи, за да спасят народа от робството на тоталитаризма. Нито евреите са вдигали бунт срещу фараона, за да извоюват свободата си, нито българските демократи са пролели кръв срещу тиранията на комунизма, както се изразяват. Изходът за едните е като прехода за другите - мирен, бавен, малко мъчителен процес на туморно отделяне в името на по-висше благо и социална цел. Израилтяните знаят накъде са тръгнали и нямат морално раздвоение за целта на посоката си. За българите преходът няма цел, той е само процес на откъсване на настоящето от миналото, без визия за бъдеще. Защото демокрацията изначално не е цел, а инструмент на доброто. Някои смятат, че преходът има жалони, прояви, които го визуализират пред невярващите в него - това е например членството в НАТО, на първо място, и после приемането ни в Европейския съюз. За мен тези събития не отразяват никакъв преход и дори нямат нищо общо с него, донякъде само с демокрацията вероятно. Ние продължаваме да живеем некачествено, омърлушено и бедно, разнопосочно и объркано, както и преди този преход, превърнал се отдавна в самоирония на своето псевдобитие. На 10 ноември 1989 г. българинът възвести гласно необходимостта от промяна, но не такава, която да смени един несправедлив ред със справедлив. Преходът все повече се оказа демагогия без принадлежност към равноправието, демокрацията и икономическата свобода. Държавата бавно и полека се оттегли оттам, където е най-нужна - от социалната, публичната, нормативно-регулативната сфера, за да запази позиции в икономическите отрасли, свързани с харченето на бюджетни или европейски средства. Повечето от буренясалите противоречия и недъзи на отречения строй - привидната правда, връзкарството, неравният старт, корупцията, шуробаджанащината, елитарният снобарски манталитет на властта, си останаха, дори си запазиха старите фуражки на Държавна сигурност.  Преходът не намери в себе си сила, воля и морал да даде на обществото нов стимул за развитие и напредък. Тъкмо обратното, липсата на справедливост и подмолното разпределение на обществените богатства, съчетани с впечатляваща корупция и лобистко законодателство, обезсмислящо разделението на властите и функционирането на държавните органи, доведоха до най-зловещата демографска катастрофа в България от Освобождението насам. У нас страстта към (чуждите) пари, присвояването и откровената кражба са единствените форми на социална идентичност и приобщаване към ценностите на просташкия и безконтролен битовизъм на първичната сила. Сакралното на българския преход се състои във възможността да забогатяваш без труд и ясни правила; да се замогваш на чужд гръб и за чужда сметка, с фанатизма на капиталистически правоверен, но напълно арогантен, безпардонен и некадърен предприемач, лишил обществото от собствения му успех и усилия. Когато това не води до наказание, а се поощрява чрез регулативен безпорядък и избирателно безвластие, то се превръща в религия на мнозинството.", "date": "2019.01.24", "title": "Преход без изход"}
