{"url": "http://www.duma.bg/node/171178", "text": "Първото гостуване на \"Боб Mоузес\" в Ялта клуб е на 18 юли, когато канадското електронно дуо ще представи песни от предстоящия си албум в ролята на гост и хедлайнер на \"Takeover Live\" - новия клубен формат на Любо Урсини в Room 2.  \n\"Боб Mоузес\" се завърна с нов сингъл \"Heaven Only Knows\" и анонс за цял албум, който излиза през есента и ще има своеобразна предпремиера на живо по време на първия \"Takeover Live\". Гостуването е едно от малкото европейски участия в календара на електронното дуо, което ще свири само в Истанбул и София, преди да отлети за гиг на испанския музикален фестивал \"Benicassim\". Концертът на \"Боб Mоузес\" в София е генерална репетиция за голямото северноамериканско турне \"Battle Lines\" със специалното участие на Mansionair, което започва през есента. \nОсвен новите си парчета, спечелилото \"Грами\" канадско дуо на Том Хоуи и Джими Валънс ще представи най-големите хитове от предишните си издания и суперуспешния дебютен албум \"Days Gone By\" от 2015 г. Хипнотичната любовна музика на дуото е най-подходящият старт за нов формат, посветен на чувственото изживяване с емоционална електроника. \"Takeover Live\" е естествено продължение на едноименната концепция на Любо Урсини за дълги диджей сетове в интимната индустриална атмосфера, която поставя музиката с определено послание на първо място. \nСедмичното събитие е замислено като вечерен отдих след края на работния ден, който се възползва не само от дискретния мрак на Room 2, но и от обновената лятна градина пред клуба - идеално място за коктейли и лек разговор преди гига на канадското дуо в залата на \"Takeover\". Диджей сетовете за вечерта са на Любо Урсини.  \nЯлта клуб предлага Дискаунт гестлист. Всеки, попаднал в този списък, получава 50% отстъпка от цената на входа. За да бъдете включени, трябва да изпратите имената си до 24 часа преди партито на  . Билети за \"Tаkeover Live: \"Боб Mоузес\" се предлагат само на входа на клуба в деня на партито срещу 20 лв., научи ДУМА от Виктория Цачева, пиар специалист.     \n \t\n", "date": "2018.07.16", "title": " Електронно дуо от Канада с шоу в София  "}
{"url": "http://www.duma.bg/node/171177", "text": "Сериалът \"Игра на тронове\" води с 22 номинации за наградите \"Еми\", съобщи агенция \"Асошиейтед прес\", цитирана от Дарик нюз. Сериалът \"Западен свят\" получи 21 номинации, а миналогодишният победител в категорията за драма \"Историята на прислужницата\" - 20. Сред комедиите най-много номинации взе \"Атланта\" - 16. Шоуто \"На живо в събота вечер\" се радва на 21 номинации. \nНай-много номинации - 24, сериалът \"Игра на тронове\" получи през 2015 г. През 2016 г. те бяха 23. \"Игра на тронове\" е печелил два пъти \"Еми\" за най-добър драматичен сериал. Макар и да води тази година, \"Игра на тронове\" няма кандидати за най-добър актьор и актриса. Номинации за поддържащи роли грабнаха Лина Хийди, Николай Костер-Валдау и Питър Динклидж. \nВ категорията за драматичен сериал бяха номинирани \"Американците\", \"Короната\", \"Игра на тронове\", \"Историята на прислужницата\", \"Странни неща\", \"Това сме ние\" и \"Западен свят\". \"Атланта\", \"Бари\", \"Чернеещ\", \"Успокой топката\", \"Блясък\", \"Прекрасната г-жа Мейзъл\", \"Силициевата долина\", \"Непобедимата Кими Шмит\" са номинираните за комедиен сериал. \nПретенденти за наградата за актьор в драма са Джейсън Бейтман (\"Озарк\"), Стърлинг К. Браун (\"Това сме ние\") Ед Харис (\"Западен свят\"), Матю Рис (\"Американците\"), Майло Вентимиля (\"Това сме ние\") и Джефри Райт (\"Западен свят\"). Клеър Фой (\"Короната\"), Татяна Маслани (\"Клонинги\"), Елизабет Мос (\"Историята на прислужницата\"), Сандра Оу (\"Убивайки Ийв\"), Кери Ръсел (\"Американците\"), Еван Рейчъл Уд (\"Западен свят\") бяха номинирани за най-добра актриса в драма. \nС най-много номинации - 112, е стрийминг каналът \"Нетфликс\". Наградите \"Еми\" се присъждат от Академията за телевизионно изкуство и наука. Церемонията ще бъде излъчена на 17 септември по телевизия Ен Би Си.   \n \t\n", "date": "2018.07.16", "title": " \"Игра на тронове\" води с 22 номинации за наградите \"Еми\""}
{"url": "http://www.duma.bg/node/171176", "text": "Книги за феновете на Меси, Роналдо и Неймар издаде на български в кулминационната фаза на Мондиала издателство \"Хермес\". \nЛионел Меси е смятан за най-добрия футболист в света и според мнозина експерти е най-добрият, раждал се някога. В книгата за него може да се намери всичко, което трябва да знаем за Лео: от ранните му години в Аржентина до спечелването на Шампионската лига с \"Барселона\" и награждаването с пет трофея \"Златна топка\". \nВ книгата за Роналдо пък ще прочетем най-важното за великия голмайстор, който поставя рекорди с лекота. С красивата си игра и технически умения той прави гениалното да изглежда леснопостижимо, смятат авторите. Пълна с впечатляващи цветни снимки и факти, книгата може да бъде наръчник за всеки фен на Кристиано Роналдо. \"Ако Лионел Меси е най-добрият футболист на планетата, Кристиано Роналдо е най-добрият във Вселената\", твърди Жозе Моуриньо. \nОт улиците на Сао Пауло до най-големите стадиони и отбори, Неймар е един от най-талантливите и обичани футболисти в наши дни. Пълна с интересни факти и статистики, книгата за него описва сензационния възход на младия бразилец, който се превърна в най-високоплатения футболист в историята. Тя разказва за живота и кариерата на нападателя, чието име ще остане в славната история на бразилския национален отбор, на \"Барселона\" и \"Пари Сен Жермен\".   \n \t\n", "date": "2018.07.16", "title": "\"Хермес\" издава илюстровани биографии на трима популярни футболисти"}
{"url": "http://www.duma.bg/node/171199", "text": "Индексът на тържищните цени (ИТЦ), който отразява цените на хранителните стоки на едро, падна тази седмица с 2 процента до 1,341 пункта, сочат данните на Държавната комисия по стоковите борси и тържищата, цитирани от БТА. Базовото ниво на индекса - 1,000, е от 2005 година. Оранжерийните домати поевтиняха тази седмица с 11,2 на сто и се продават по 1,27 лева за килограм. Оранжерийните краставици поскъпват с 9,1 процента до 1,80 лева средно за килограм. Ранните картофите поевтиняват със 6,4 на сто и се търгуват по 0,73 лева за килограм на едро. Цената на зелените чушки пада с 14,5 на сто до 1,42 лева за килограм. Тиквичките поевтиняват с 16,7 на сто до 0,70 лева за килограм. \nЯбълките поевтиняват с 3,5 на сто и се продават по 1,66 лв./кг. Кайсиите се търгуват по 186 лева за килограм на едро, а прасковите поевтиняват с 13,2 на сто до 1,25 лв./кг. Цената на дините пада с 24,5 на сто до 0,37 лв. кг, а пъпешите се търгуват по 0,97 лв./кг. \nКравето сирене се търгува по 5,94 лв./кг; кашкавалът, тип \"Витоша\" се купува по 9,96 лв./кг, а олиото по 1,96 лева за литър. Каймата поевтинява с 0,9 на сто и се търгува по 4,55 лева за килограм. \n    \n \t\n", "date": "2018.07.16", "title": " Оранжерийните домати поевтиняха с 11%"}
{"url": "http://www.duma.bg/node/171198", "text": "Ваучери за по 50 000 лева могат да получат малки и средни компании за излизане на фондовата борса. Стартиралата програма е разработена съвместно от Министерството на икономиката и Българската фондова борса (БФБ). Общият индикативен бюджет на мярката е близо 4 милиона лева. Набирането на капитал за малките и средни предприятия ще става с помощта на инвестиционни посредници, обясни Васил Големански от БФБ. Във ваучерната схема могат да участват всички лицензирани и инвестиционни посредници. Да подберат и да видят кои малки и средни предприятия могат да участват в тази програма и активно да ги убеждават да го свършат, каза той, като посочи, че интересът от тази инициатива е взаимен, за предприятията и за посредниците. Ваучерът покрива таксите за изработване на проспекта на дадена компания и включването в търговията на фондовата борса. \nВоди се за успешно проведена кампания, ако дадена фирма събере 10 пъти стойността на ваучера, т.е. поне 500 хил. лв. капитал, каза Големански. \n    \n \t\n", "date": "2018.07.16", "title": "БФБ пусна ваучери за малки предприятия"}
{"url": "http://www.duma.bg/node/171201", "text": "Съветът на ЕС оповести препоръките си към България по линия на прегледа на Националната програма за реформи и конвергентната програма за 2018 г. Становището бе обявено ден, след като България получи одобрение за чакалнята пред еврозоната и банковия съюз. Влизането ни обаче е обвързано с ключови реформи. \nСпоред анализите на Брюксел икономическите показатели на държавните компании у нас са слаби в сравнение с тези на частните и поставят под риск публичните разходи, смятат от съвета. Реформирането им по европейски стандарти ще подобри стопанската среда. \nНивото на необслужваните корпоративни заеми е високо, затова ускорете намаляването на задлъжнялостта в частния сектор и преструктурирането на дълговете, съветват от Брюксел. \nПритеснения в ЕК предизвикват и нивата на неравенство и рискът от изпадане в бедност. 2/5 от населението е изложено на риск от бедност, а доходите на най-богатите 20% от домакинствата са 8 пъти по-високи от тези на най-бедните 20%, пише още в документа. \n\"Въпреки наблюдаваното подобряване на адекватността на социалното подпомагане и на минималните пенсии, системата за социална закрила не подкрепя най-уязвимите групи, е другата констатация на ЕК. \nОграниченият достъп до здравеопазване, който е предизвикан от ниските публични разходи, неравномерното разпределение на ограничените ресурси и от слабото покритие на здравното осигуряване, остават сериозни предизвикателства пред България, смятат от Съвета на ЕС. И препоръчват ниското равнище на публичните разходи да се компенсира с високи частни разходи, главно под формата на преки плащания от страна на пациентите. \nТе виждат още резерви в подобряването на събираемостта на данъците и ефикасността на публичните разходи, включително чрез ускоряване на мерките за намаляване дела на сивата икономика. \n    \n \t\n", "date": "2018.07.16", "title": " Брюксел с 5 препоръки към България"}
{"url": "http://www.duma.bg/node/171174", "text": "Половината от пълнолетните граждани на Съединените американски щати се опитват да отслабнат, се твърди в публикувано научно изследване. Съвсем очаквано делът на американките, които правят усилия да се отърват от излишните килограми, е по-висок от този на мъжете. Проучване на здравето и храненето на нацията, проведено в периода 2013-2016 г., е установило, че 49% от американските граждани над 20 години са правили опит през последните 12 месеца да свалят килограми. При жените този процент е 56%, докато за силния пол става въпрос за 42%. Учените са установили, че за периода 2015-2016 г. 70% от американците са били с наднормено тегло. Затлъстелите са почти 40% от цялото население на страната. В изследването обаче се подчертава, че далеч не само хората с наднормено тегло се опитват да отслабнат. Според изследването най-предпочитаните начини за вталяване са физическите упражнения и диетите. \n    \n \t\n", "date": "2018.07.16", "title": "Всеки втори в САЩ е на диета"}
{"url": "http://www.duma.bg/node/171175", "text": "Учените разкриха причината за странното поведение на кенгуру в Югоизточна Австралия, което беше заснето на видео, съобщава БГНЕС. Торбестото се е отровило с тревата фаларис, която е много токсична за този вид животни. Под действието на токсините на фалариса кенгуруто губи способността да скача и ориентацията си в пространството. Този вид трева може да причини трудности с равновесието не само при кенгурата, но и при овцете, и едрия рогат добитък. През тази година са регистрирани повече случаи на отравяния на кенгура с фаларис, отколкото е обикновено. Причината не е ясна.   \n \t\n", "date": "2018.07.16", "title": "Разкриха причината за \"пиянството\" на кенгурата"}
{"url": "http://www.duma.bg/node/171180", "text": "Дирекция \"Култура\" на Столичната община продължава с детските програми и концерти в Борисовата градина, Южния парк, парка \"Заимов\" и на други локации на открито. Тази седмица на лятната естрада в Борисовата градина на 18 юли от 19.30 ч. започва \"Остров на музиката\" - концерт на китарната група \"P.R.O.Acoustic\" и атракционния клуб \"Найа\", на 19 юли от 21 ч. \"Пътуващо лятно кино с БНТ 1\" организира прожекция на филма \"Посоки\", реж. Стефан Командарев, на 20 и 21 юли от 19 ч. започват концертите на Софийския духов оркестър, на 22 юли от 19 ч. концерт ще изнесе поп-рок групата \"D.VINE\". На 21 юли от 11 ч. в Южния парк - трета част, вход от ул. \"Нишава\" до езерото, започва детското представление \"Пипи Дългото чорапче\" на Театрална къща \"Мариета и Марионета\". В парка \"Заимов\", пред театър \"София\", на 21 юли от 11 ч. \"Микрофонът е ваш\" - детско шоу в три части на \"Арт театър\", а на 22 юли от 11 ч. е детското представление \"Един необикновен рожден ден, или пакости край тортата\" на \"Жар театър\". На 18 юли от 19 ч. в Банкя, парк \"Ротонда\" става \"Остров на музиката\" с концерта на \"Electric Pie\". На 20 и 21 юли от 19 ч. на пл. \"Бански\", пред Регионалния исторически музей на София концерт ще изнесе джаз формация \"София\".   \n \t\n", "date": "2018.07.16", "title": " Лятна културна програма на открито в столицата"}
{"url": "http://www.duma.bg/node/171179", "text": "31-годишната британска соул и арендби певица и авторка на песни Джос Стоун, която през 2016 г. имахме удоволствието да гледаме на живо на Банско джаз фест, изнесе концерт в заключителната вечер на 15-ия фестивал в унгарския град Веспрем.   \n \t\n", "date": "2018.07.16", "title": "Банско джаз фест"}
{"url": "http://www.duma.bg/node/171182", "text": "Най-успешната българска кънтри група ще зарадва феновете си с пет безплатни концерта през лятото. Мястото е откритата сцена в парка на НДК, а началото е 18 ч. Кънтри музика ще огласи центъра на София на 20 и 21 юли, 31 август, както и на 1 и 2 септември. Виртуозните музиканти ще представят уникален микс от кънтри, блус, суинг стандарти, евъргрийни, както и международна програма на различни езици. Входът е свободен. Концертите са част от културната програма на Столичната община. \n\"Лили ъв дъ уест\" е създадена още през 1996 г. в София. След издаването на дебютен албум, музикантите участват на престижни фестивали в Европа и Америка. През 1998 г. са избрани за \"най-добра кънтри и блуграс група на Европа\". Печелят и награди от Световната кънтри и блуграс асоциация в Нешвил. \"Лили ъв дъ уест\" има богат репертоар, включващ кънтри, блуграс, суинг, джаз, ирландски и български фолклор и девет албума, високо оценени от международни музикални списания. Основателка и фронт музикант на групата е Лили Друмева-О'Райли. Тя е и известна журналистка, продуцентка, импресарио и авторка на песни, а също и на книгата \"Настроение с Лили - музика в 50 теми\". \n    \n \t\n", "date": "2018.07.16", "title": " \"Лили ъв дъ уест\" с пет безплатни концерта в парка на НДК"}
{"url": "http://www.duma.bg/node/171181", "text": "76 години от разстрела на Антон Иванов, Петър Богданов, Никола Вапцаров, Георги Минчев, Атанас Романов и Антон Попов се навършват на 23 юли. Тази годишнина ще бъде отбелязана на Вапцарова вечер в литературния салон \"Леге 10\" на 19 юли от 18 ч. в залата на ул. \"Леге\" 10, на първия етаж на Софийския ГС на БСП. Ще бъде представено новото фототипно издание на \"Моторни песни\" на Никола Вапцаров (изд. \"Захарий Стоянов\", 2018) и ще бъде показан документалният филм на Петко Горанов \"И след разстрела\".   \n \t\n", "date": "2018.07.16", "title": "Вапцарова вечер в литературния салон \"Леге 10\""}
{"url": "http://www.duma.bg/node/171183", "text": "И тази година българският оркестър на маестра Любка Биаджони \"София симфоникс\" замина на своето традиционно лятно турне в Австрия и Германия, информира БГНЕС. Първият концерт бе вчера в рамките на престижния музикален фестивал \"Тиролски празници\" в австрийския град Ерл, който се ръководи от един от най-прочутите диригенти на нашето време Густав Кун. В програмата на талантливите български музиканти под палката на маестра Биаджони звучат \"Празнична увертюра\" от Веселин Стоянов, Концерт за цигулка от Уилям Уолтън със солистка световноизвестната българска цигуларка Лия Петрова и Вариации \"Енигма\" от Елгар. \nТурнето продължава с концерт в пищния дворец на Лудвиг Втори на езерото Кимзее в рамките на фестивала \"Херенкимзее\" в Германия. Там на 20 юли \"София симфоникс\" ще изпълни Симфонична поема \"Вълтава\" от Б. Сметана, Концерт за пиано 3, отново с блестящ солист - Георги Черкин, и Пета симфония на Чайковски. Турнето ще завърши на 22 юли с концерт на открито в двореца Пласенбург (Кулмбах) в рамките на фестивала \"Пласенбург на открито\". В програмата са включени произведения на Чайковски и Сметана, две пиеси на Теодосий Спасов със солист самия автор, \"Уестсайдска история\" на Бърнстейн. Публиката ще чуе също части от операта \"Порги и Бес\" и \"Рапсодия в синьо\" на Гершуин със солист Стефан Врачев – пиано.   \n \t\n", "date": "2018.07.16", "title": " Любка Биаджони и \"София симфоникс\" тръгнаха на лятно турне"}
{"url": "http://www.duma.bg/node/171202", "text": "От 12 часа в петък до 23,59 ч. в неделя да бъде въведен нов вид винетка - \"уикенд\", предвиждат промени в Закона за движението по пътищата, подготвени от ГЕРБ. За новата винетка обясни пред журналисти в парламента регионалният министър Николай Нанков. Той отбеляза, че тя трябва да бъде по-евтина от седмичната, която в момента е 15 лв. Нанков посочи, че цената ще бъде уточнена в последваща наредба след гласуване на законовите поправки от парламента.   \nЗаконопроектът по-скоро цели бързото въвеждане на тол системата в нормативите, на базата на която ще бъде изградена и необходимата администрация в рамките на АПИ, уточни министърът. Очаквало се от средата на следващата година системата да започне да генерира доходи. Нанков припомни, че от януари 2019 г. трябва да влезе в сила електронната винетка. \"Това е последната година, в която има хартиени стикери по стъклата на нашите автомобили\", каза той. \nЗа цената на новата винетка и диференцирането на тола за тежкотоварните автомобили до края на юли вече ще има първоначалните предложения на експертите от Световната банка, след това през август ще започне и обществено обсъждане, каза Нанков. \nЦената на уикенд винетката ще бъде около 10 лева, съобщи вчера пред Нова телевизия председателят на Управителния съвет на Агенция \"Пътна инфраструктура\" инж. Светослав Глосов. Той посочи, че винетките в България са най-евтините в Европа. След въвеждането на електронна винетка за леките автомобили от 1 януари няма да се променя цената им, ще отпаднат стикерите, а при заплащане на електронна винетка, номерът на автомобила ще бъде въведен в електронна система, която ще следи за нарушители, обясни инж. Глосов. \nС промените в закона за пътищата се предвижда промяна в структурата на агенцията и създаване на специално звено, което ще поддържа тол системата и електроните винетки, и ще извършва контролни функции, каза инж. Глосов. Трафик патрули по пътищата ще има от началото на следващата година. Тол системата е справедлива система за таксуване на товарните автомобили, заплащането е за изминато разстояние. Очакват се значителни приходи от въвеждането на тол системата, те ще бъдат изцяло за изграждане на нова пътна инфраструктура, за ремонт на съществуващата и за поддръжка на самата система, подчерта инж. Глосов. \nПрез лятото няма да има ремонти по АМ \"Тракия\", които да затрудняват трафика, заяви инж. Глосов. Ремонти има основно по АМ \"Хемус\", но те ще продължат минимум година и половина, тъй като не е добро състоянието на съоръженията и ремонтът им е наложителен.      \n \t\n", "date": "2018.07.16", "title": "Въвеждат уикенд винетка на цена от 10 лв.  "}
{"url": "http://www.duma.bg/node/171200", "text": "Делът на сивата икономика в страната продължава да е висок, заяви на пресконференция проф. д-р Стефан Петранов, ръководител на екипа, създал индекса \"Икономика на светло\", който всяка година огласява Асоциацията на индустриалния капитал в България (АИКБ). 25% от БВП приблизително е делът на сивата икономика през 2017 г. у нас, обяви шефът на асоциацията Васил Велев. В сравнение с предходната 2016 година изследването на АИКБ засича намаляване на сивата икономика 3,07 на сто. Така тя достига ниво от 25,22 на сто през 2017 година при 28,29 на сто през 2016 г.  \nИма няколко причини за големия дял на сивия сектор у нас, според Петранов. Те са липсата на работна ръка, липсата на реформи или недостатъчни реформи в ключови сектори като здравеопазване, вътрешен ред и сигурност - особено МВР, новото административно повишаване на минималната работна заплата. Като външни причини за това той определи безпокойството от назряващите търговски конфликти между САЩ и ЕС и съответно между САЩ и Китай и САЩ и партньорите им от NAFTA, тенденцията за Европа на две скорости и прилаганите двойни стандарти от страните членки на ЕС, както и продължаващите санкции на ЕС срещу Русия и съответните асиметрични контрасанкции. \nВъпреки това от 2010 г., когато сивата икономика е била 35 на сто, сивият сектор изсветлява. Според експерта, ако се запази такава тенденцията след пет години - през 2022 г., индексът \"Икономика на светло\" ще достигне до 87%, което означава, че приблизително около 13% от БВП ще остава в сивата икономика. \"Горе-долу такъв е средният дял на сивия сектор в ЕС в момента, каза той.  \nИзследването засича за миналата година проблеми при събираемостта на акциза върху тютюневите изделия спрямо 2016 г. Спадът на индекса при акциза показва, че не в достатъчна степен са събрани акцизите, за да отговарят на обема на тютюнопушенето в България, обясни проф. Петранов.     \n \t\n", "date": "2018.07.16", "title": " 25 на сто от БВП е делът на сивата икономика"}
{"url": "http://www.duma.bg/node/171184", "text": "След десетки постановки по целия свят и над 60 милиона зрители, този супер хит с песни на шведската поп група \"АББА\" ще има своята премиера и в България. Постановката ще зарадва столичани и гостите на София в продължение на пет последователни вечери от 18 юли от 19 ч. на сцената на Софийската опера и балет. \nЗрителите ще имат щастието да се насладят на песните на ABBA \"Super Trouper\", \"Dancing Queen\", \"Knowing Me, Knowing You\", \"Take a Chance on Me\", \"Thank You for the Music\", \"Money, Money, Money\", \"The Winner Takes It All\", \"Voulez-Vous\", \"SOS\", създадени от гениалните автори и бивши членове на групата Бени Андерсон и Бьорн Улвеус. Либретото на Катрин Джонсън по идея на Джуди Креймър ни пренася на гръцки остров, където любовта, страстите и изненадващите ситуации ни въвличат в завладяваща романтична комедия. \nНеслучайно актьорският състав е истински дрийм тийм (ако използваме популярния израз в средата на световния футболен форум, отбелязват от операта). Сред него се открояват имената на Орлин Горанов (който играе ролята на Сам, единия от тримата потенциални бащи на Софи) и Влади Михайлов, звездите на театъра и мюзикъла Ники Сотиров, Деница Шопова, Весела Делчева, Симеон Владов, Люси Козарева, Денко Проданов, Яница Маслинкова, Еделина Кънева. Звездният състав се допълва елегантно от солистите на Софийската опера Светлана Пръвчева, Елена Стоянова, Николай Павлов, Александър Георгиев и др. Всичко това се подплатява от осемчленна рок банда и прекрасен балет. Диригент е Светослав Лазаров, сценография Нела Стоянова, костюми Християна Михалева-Зорбалиева, хореография Риолина Топалова. \nОтдавна на едно място не са се събирали толкова талантливи творци, обединени от вдъхновението на неуморния акад. Пламен Карталов, който с лекота ги превежда през този дълбок разказ за любов, търпение и безусловно приятелство. Световните хитове на \"АББА\" ще бъдат чути за първи път на български и в тон с романтичния сюжет ще направят лятото да се запомни като лятото на \"Мамма миа\". \nСледващите спектакли са на 19, 20, 21 и 22 юли в Софийската опера. Хитовият мюзикъл ще бъде част и от програмата на вече традиционния фестивал \"Опера на върховете\", който ще се състои от 26 до 29 юли на Белоградчишките скали, както ДУМА писа. Предвиждат се и представления в цялата страна.     \n \t\n", "date": "2018.07.16", "title": "\"Mама миа\" и с българска постановка в Софийската опера  "}
{"url": "http://www.duma.bg/node/171190", "text": "Директорът на националното разузнаване Дан Коутс смята, че заплахата за възможна кибератака срещу САЩ нараства. Според него ситуацията е достигнала \"критична точка\". \"Предупредителните знаци са налице, системата ни дава сигнали, затова вярвам, че сме достигнали критична точка, заяви Коутс пред членове на института \"Хъдсън\" във Вашингтон. \nПо думите му цифровата инфраструктура, която обслужва страната, е под непрестанни атаки. Коутс сравнява \"предупредителните знаци\" сега с онези, които САЩ са получавали точно преди терористичните атаки от 11 септември 2001 година. \n\"Случи се в месеците преди 11 септември 2001 г., когато според тогавашния директор на ЦРУ Джордж Тенет системата започна да показва червени сигнали и ето ни сега близо две десетилетия по-късно - аз съм тук, за да кажа, че предупредителните светлини отново мигат в червено\". \nКоутс заяви, цитиран от Си Ен Ен, че \"най-сериозните нарушители\" са Русия, Китай, Иран и Северна Корея. Всеки ден тези страни \"проникват в нашата цифрова инфраструктура и провеждат редица кибератаки\", заяви той. \nНякои от целите им са федералното правителство, американската армия, държавните и местните власти и американските предприятия, твърди Коутс. \nСамо преди ден Вашингтон обвини Кремъл в намеса в американските избори. Разследването на специалния прокурор Робърт Мълър обвини 12 руски офицери, че са извършили хакерски действия спрямо компютри на кандидатката на демократите за президент Хилъри Клинтън и на други представители на партията през 2016 година. В документ от 29 страници Мълър описва методите на действие на хакерските атаки, извършени от два екипа на руското военно разузнаване Главно разузнавателно управление (ГРУ) от два адреса - бул. \"Комсомолски\" 20 в Москва и ул. \"Киров\" 22 в московския град Химки. \nРуското външно министерство заяви, че няма данни тези хора да са свързани с руското военно разузнаване или да са проникнали в компютри на Демократическата партия. \nМосква е на мнение, че американската версия цели да подкопае междинните избори за Конгрес на САЩ през ноември и да повлияе на предстоящата днес среща между държавните глави на двете страни.   \n \t\n", "date": "2018.07.16", "title": " Америка очаква нов 11 септември"}
{"url": "http://www.duma.bg/node/171193", "text": "Състоянието и перспективите за развитие на руско-американските отношения, както и ключови въпроси от международната политика ще са главните теми на днешната среща между президентите Владимир Путин и Доналд Тръмп в Хелзинки. \nТова заяви президентският помощник Юрий Ушаков, цитиран от руските медии. По думите му Путин и Тръмп смятат да обсъдят по-конкретно конфликта в Сирия и едностранното оттегляне на САЩ от договореността на ядрените държави с Иран. \"Очаква се, че лидерите ще засегнат също проблемите с договора за ядрените сили със среден обхват, включително в контекста на поставяне на съединения на военна основа в държавите членки като Румъния\", каза Ушаков. Президентите може да обсъдят ареста на руснаци в трети страни, както и позицията на САЩ към проекта \"Северен поток-2\" и уреждането на въпроса с КНДР. Ушаков смята още, че срещата ще съдейства за възстановяването на приемливо равнище на доверие между двете страни.  \nИдеалният резултат от срещата Путин-Тръмп би бил размразяването на каналите за връзка по ключовите въпроси, заяви на свой ред външният министър Сергей Лавров в интервю за Лари Кинг по телевизия \"Russia today\" (RT). Лавров поясни какво има предвид под идеален резултат: \"Ако успеем да се договорим за задействане на всички канали по въпросите, по които имаме разногласия, да разберем може ли да намерим общи точки на съприкосновение по тези въпроси, а също да определим проблемите, по които може да си сътрудничим полезно в името на интересите на двете страни и на международната общност\". Според Лавров повечето установени в миналото канали за връзка между Москва и Вашингтон по такива важни въпроси като тероризма, енергетиката, наркотрафика, киберсигурността и регионалните конфликти са били замразени. Има само епизодични контакти по Сирия и канал за връзка по Украйна, който не дава резултат заради стремежа на САЩ да се отклоняват от Минските споразумения.  \nСамата среща ще започне в 13 часа, разкри още Ушаков. Двете делегации се договорили да няма ограничение във времето на разговора. След неговия край ще има работен обяд за двете делегации, на който ще присъстват Путин и Тръмп. Предвижда се и среща на Путин с финландския президент Саули Ниинисте в 16:30 часа. На свой ред Тръмп ще има среща с Ниинисте преди това от 7 до 10 сутринта. \n\"Мисля, че ние можем много добре да се разберем с Путин, заяви Тръмп в интервю за телевизия Ай Ти Ви. Някой казва: Вие приятели ли сте или врагове? Отговарям, че е прекалено рано да се говори, но в момента смятам, че ние сме съперници, но за САЩ, а откровено казано и за Великобритания и за другите страни, е добре, а не е зле да изградят отношения с Русия и Китай. Това наистина е хубаво нещо\", каза Тръмп. Той добави, че Путин трябва да уважава това, което страните от Алианса са направили за укрепването му. \"Сега имаме по-силен Северноатлантически алианс, отколкото той е бил дълги години. И през миналата година от момента, когато бях избран за президент, ние събрахме допълнително 34 милиарда долара. Ако към това добавим и всички останали неща, които съм направил, то президентът Путин трябва да уважава това, което сме свършили\", заяви Тръмп, отговаряйки на въпрос дали не възнамерява да напусне НАТО в угода на руския лидер. \nВ същото време, преди да се отправи от Шотландия за Хелзинки, президентът заяви в интервю по телевизия Си Би Ес: \"Не отивам с големи очаквания\". \nСмятаният за \"ястреб\" държавен секретар на САЩ Майкъл Помпео заяви, че срещата Тръмп-Путин е от голямо значение и отговаря на интересите на Вашингтон, съобщи Си Ен Ен. По думите му срещата \"ще създаде по-изгодни условия за Америка\", добави той. \nМеждувременно председателят на Европейския съвет Доналд Туск разказа пред полската телевизия TVN24, че \"в няколко разговора с мен президентът Тръмп не криеше, че изпитва по-малко възторг от Украйна и по-голямо разбиране какво Русия е направила в Украйна\". Тръмп вече бе казал, че Крим принадлежи на Русия, защото там живеят рускоезични хора, а \"Украйна е една от най-корумпираните държави\".  \nГерманският външен министър Хайко Маас приветства срещата Тръмп-Путин с думите \"би било напредък, ако тази среща даде импулс за ядрено разоръжаване\". В същото време той изрази надежда, че Тръмп няма да сключи едностранни споразумения с Путин в ущърб на западните партньори. \"Този, който хвърля в изумление своите партньори, рискува в крайна сметка да се окаже губещ. Едностранните сделки в ущърб на собствените партньори в крайна сметка ще навредят на САЩ\", каза Маас.   \n \t\n", "date": "2018.07.16", "title": " Кремъл и Белият дом ще преговарят в Хелзинки за Сирия и Иран"}
{"url": "http://www.duma.bg/node/171194", "text": "Мигрантите се насочиха към Испания \nИспанската брегова охрана е спасила 340 имигранти в открито море, сред които 100 деца. През последните месеци Испания стана предпочитана дестинация за африканските имигранти, след като Италия отказва да приеме спасени от бедстващи плавателни съдове в Средиземно море. Над 19 000 души са пристигнали в Испания само през последните 5 месеца. Иракчани искат работа \nХиляди жители на южните провинции на Ирак излязоха по улиците на градовете в неделя с искане да им се осигурят работни места и да се решат проблемите с електро и водоснабдяването. Антиправителствените протести, които нерядко прерастват в стълкновения със силите за сигурност, продължават седми ден. Жертвите в Афганистан се увеличават \nБроят на загиналите мирни жители на Афганистан е достигнал рекордни нива през първото шестмесечие на 2018 г., показа проучване на ООН, публикувано в неделя. Общо са загинали 1692 души, или с 1% повече от миналата година и това е рекорд, откакто ООН води такива статистически данни от 2009-а година. Още 3430 души са ранени. \nПремиерът на Хаити подаде оставка \nПремиерът на Хаити Джак Ги Лафонтан подаде оставка след избухналите протести и размирици заради опита му да увеличи цените на горивата. Размириците избухнаха след протести срещу плановете на правителството да увеличи цените на горивата до 50% в рамките на споразумение с МВФ. По време на бунтовете загинаха най-малко седем души. Израел и ХАМАС си разменят удари \nНад 100 ракети и снаряди са били изстреляни вчера по Израел от радикалните елементи в Ивицата Газа. Израел отговори с мощни въздушни удари. Това е най-големият сблъсък в Ивицата Газа от провеждането на операцията \"Нерушима скала\" преди 4 години. \n \n   \n \t\n", "date": "2018.07.16", "title": "Кратки новини"}
{"url": "http://www.duma.bg/node/171191", "text": "Близо две трети от германците смятат президента на САЩ Доналд Тръмп за по-голяма заплаха за световния мир от руския му колега Владимир Путин, показва проучване на ЮГав за германската агенция ДПА. \nПовечето от участвалите в проучването 2052 души смятат, че Путин е по-приятен, по-компетентен и по-влиятелен от Тръмп. \nСамо 5% от участниците заявяват, че Тръмп е по-компетентният лидер, 56 на сто са подкрепили Путин, а останалите не са отговорили. \n43 на сто от участниците смятат Путин и за по-влиятелен, в сравнение с 25% за Тръмп, въпреки че САЩ превъзхождат Русия в икономически и военен план, отбелязва ДПА. \nОбщо 64 на сто от запитаните са окачествили Тръмп като по-голяма заплаха за световния мир. Само 16% са по-притеснени от Путин.   \n \t\n", "date": "2018.07.16", "title": "Германците смятат президента на САЩ за по-голяма заплаха от Путин"}
{"url": "http://www.duma.bg/node/171192", "text": "Президентът на САЩ Доналд Тръмп заяви в интервю, че планира да се кандидатира за втори мандат на изборите през 2020 г., съобщи в. \"Мейл он сънди\". В отговор на въпрос на журналист дали ще се кандидатира, Тръмп заявява, че има такова намерение. \"Изглежда, всички искат да го направя\", добави президентът на САЩ. \nТой не смята, че има представител на Демократическата партия, който може да го победи на изборите.   \n \t\n", "date": "2018.07.16", "title": " Тръмп планира втори мандат"}
{"url": "http://www.duma.bg/node/171189", "text": "Гневни хора протестираха в Чикаго и някои от тях влязоха в сблъсък с полицията, след като полицай простреля мъж в квартала Саут сайд. Четирима протестиращи са арестувани и няколко полицаи са леко ранени при сблъсъци, избухнали след инцидента. Инцидентът се случил, когато патрулиращи полицаи са опитали да разпитат мъж, който изглеждал въоръжен.   \n \t\n", "date": "2018.07.16", "title": "Чикаго протестира"}
{"url": "http://www.duma.bg/node/171197", "text": "Новата конституция на социалистическа Куба въвежда ограничения в президентските мандати и признава частната собственост. \nТова стана ясно от проекта за новия основен закон на страната, публикуван в официоза в. \"Гранма\", който е издание на компартията. \nУчредяват се постовете президент и вицепрезидент на републиката. Президентът ще изпълнява функциите на държавен глава и ще се избира от парламента за 5 години, като ще заема тази длъжност не повече от два мандата или максимум 10 години. \nПри сегашната конституция държавният глава е председател на Държавния съвет и Министерския съвет. От април тази година тази длъжност се заема от Мигел Диас Канел. В момента няма ограничения на президентските мандати. \n\"Гранма\" посочва още, че се планира учредяването на поста премиер, който ще оглави Министерския съвет - висшия орган на изпълнителната власт. Така в Куба ще се появи разделение на постовете държавен глава и премиер. \nВ новия вариант на конституцията пак ще присъства положението за социалистическия характер на държавата и ръководната роля на компартията в живота на обществото. Запазва се и положението за държавната собственост върху основните средства за производство и плановия характер на икономиката. За пръв път обаче се признават \"свободният пазар и новите форми на собственост, включително частната\", което е записана в отделна клауза. Освен това в конституцията за пръв път ще бъде включено и положение за забрана на дискриминацията по полов признак и сексуална идентичност, за което отдавна настояват представителите на сексуалните малцинства в страната.  \nПарламентът ще дебатира и гласува конституцията на 21-23 юли, но след това тя ще бъде подложена и на всенародно гласуване, за да получи одобрение от цялото общество. \nПредстоящата промяна на конституцията бе обявена този април от 86-годишния Раул Кастро при оставката му от поста държавен глава. Той съхрани лидерския пост на компартията и оглави депутатската комисия, която се залови с промяната на основния закон. В нея влязоха 33 депутати.  \nДействащата кубинска конституция бе приета през 1976 година. Промени в нея бяха внасяни през 1992 и 2002 година или след разпада на Съветския съюз. По-специално през 1992 г. Куба бе обявена за светска, а не атеистична държава.       \n \t\n", "date": "2018.07.16", "title": "Куба готова да признае частната собственост"}
{"url": "http://www.duma.bg/node/171203", "text": "Продължително замърсяване на атмосферния въздух в България, предимно в големите градове, установи одит на Сметната палата за 2014-16 г. \nЗа одитирания период са регистрирани превишения на средноденонощната норма и средногодишната норма за ФПЧ 10 (фини прахови частици с диаметър до 10 микрона) във всички райони, в които се следи качеството на въздуха. Отчетени са над 35 превишения на средноденонощните норми за трите календарни години в София, Пловдив, Бургас, Монтана, Видин, Ловеч. През 2014-2015 г. 97% от населението на страната било изложено на наднормени нива на ФПЧ 10. Близо 80 на сто от българите живеят при замърсяване над нормата за ФПЧ 2,5 (фини прахови частици с диаметър до 2,5 микрона). \nЗа проверения период е установено продължително замърсяване на  въздуха, като най-висок процент от населението живее при наднормени нива в София, Пловдив и Стара Загора. Според доклада между ангажираните структури няма достатъчна съгласуваност на действията и активност от МОСВ за взаимодействието. Екоминистърът не е глобявал кметове и длъжностни лица за неизпълнени задължения по програмите за подобряване на качеството на въздуха. \nОтделени са значително по-малко пари за дейностите по подобряване на въздуха и за Националната система за мониторинг на околната среда спрямо други бюджетни програми на МОСВ. Няма планирани конкретни суми за мерките за подобряване на въздуха, включени в стратегическите документи на национално и общинско ниво. Общините не разполагат с достатъчно средства за адекватни мерки. \nЗаради трайния проблем с въздуха Европейската комисия предприе наказателната процедура срещу България. Миналата седмица тръгна делото за мръсния въздух в София.     \n \t\n", "date": "2018.07.16", "title": "Повечето българи живеят при трайно замърсен въздух "}
{"url": "http://www.duma.bg/node/171204", "text": "Зам.-директорът на Регионалната здравна инспекция в Бургас д-р Вергиния Цанова изненадващо е освободена от поста със заповед на началника си д-р Георги Паздеров, съобщава Центърът за защита на правата в здравеопазването. Уволнението й е около 10 дни след като обяви 50 пъти по-висока радиация в залива Вромос в сравнение с останалите плажове, което предизвика отлив на туристи и отменени резервации от съседния курортен град Черноморец. Местните поискаха оставката на Цанова и публично извинение от държавната служба, което направи шефът й, коментират от ЦЗПЗ. Той обяви, че трите плажа на Черноморец са едни от най-чистите, а на Вромос радиационният фон бил 2-3 пъти над нормата. \nСитуацията с Вромос дори породи спекулации, че целта на изнесените данни за радиация била да се прогонят туристите от Черноморец за сметка на други курорти и после тихомълком да се застрои заливът на Вромос, на който от години незаконно къмпингуват българи и го ползват за плаж. Според запознати обаче отстраняването на д-р Цанова било заради монтиране на камери в коридорите на РЗИ в Бургас, което тя наредила през май, докато шефът й бил в отпуск. Видеонаблюдението било незаконно, което вбесило началника й д-р Паздеров. Тази информация достигнала и до здравния министър, което наложило отстраняването на Цанова. По неофициална информация видеонаблюдението било поставено пред вратата на директора Паздеров и пред деловодството, твърдят от ЦЗПЗ.     \n \t\n", "date": "2018.07.16", "title": " Уволнили зам.-директор на РЗИ, обявил висока радиация в залива Вромос"}
{"url": "http://www.duma.bg/node/171210", "text": "Досега около 4000 овце и кози са евтанизирани в седемте общини в Ямболска и Бургаска област заради чумата, но можело да се окажат и повече. Това обяви вчера на извънреден брифинг шефът на БАБХ Дамян Илиев. Той призна, че агенцията не е информирала хората за ситуацията в Странджанско. \"Заради многото работа допуснахме недостатък, че не сме информирали достатъчно добре за ситуацията в Странджанско. Изглежда, че това си ни е недостатък. В агенцията непрекъснато си мислим за това какво трябва да правим и изпуснахме нещата в медиите\", призна си Илиев. \nВъпросите защо животните са болни, а не умират, не са състоятелни, каза шефът на БАБХ. \"В момента имаме птичи грип - патиците не умират, но могат да го разпространяват. В същото време кокошките боледуват и умират. Не винаги трябва да се търси смъртност\", отбеляза той. \nШефът на агенцията по храните обясни, че жива ваксина срещу чума по добитъка може да се достави, но страната ни не може да я приложи, защото била забранена в ЕС, но може да се слагат със специално разрешение. Ако животните дори в един регион у нас бъдат ваксинирани с нея, ще ни бъде наложена двегодишна забрана за търговия и износ, а с унищожаването на добитъка ще е само 6 месеца, обясни логиката на поведението на агенцията инж. Илиев. Евтанизирането на всички животни в районите на огнищата било изискване и на СЗО, уточни той.      \n \t\n", "date": "2018.07.16", "title": "БАБХ няма да спре евтаназията, досега са убити над 4000 животни"}
{"url": "http://www.duma.bg/node/171205", "text": "Ректорите на държавните вузове ще сключват мениджърски договори за управление с министъра на образованието и науката, в които ще се ангажират с програма и визия за развитието на висшето училище. Такава поправка в Закона за висшето образоване предложи министър Красимир Вълчев на заседание на Съвета на ректорите в Бургаския свободен университет. В момента ректорите имат недостатъчно правомощия, което създава проблеми за стратегическото управление и невъзможност да се провеждат политики на развитие, а с договорите ще се изяснят отговорностите и задълженията им, каза министърът. Той постави акцент и върху необходимостта висшите училища да се отворят за партньорства с общините, с бизнеса, с научни организации. \nКандидатите за ректори пък ще бъдат излъчвани от Общото събрание на висшето училище, след което ще сключват договор с министъра. Така обаче те стават независими от решенията на академичния и факултетните съвети, които често се противопоставяли на непопулярни мерки като промяна в структурата на персонала и при закриването и разкриването на специалности. \nРекторите одобриха предложението, понеже сега били само изпълнители на решенията на колективните органи. Според проф. Стати Статев (УНСС) това ще им даде възможност да провеждат политики и да закриват или разкриват специалности според нуждите на пазара и на обществото. Ако в дадена катедра трябва да се закрие остаряла специалност, това сега може да стане само с решение на самата катедра, подкрепи го проф. Анастас Герджиков (СУ). С промяната управлението на вузовете ще стане по-гъвкаво, твърдят ректорите.                      \n \t\n", "date": "2018.07.16", "title": "Дават още повече власт на ректорите"}
{"url": "http://www.duma.bg/node/171211", "text": "Асоциацията на българските села също се обявява категорично срещу избиването на доказано здрави животни в село Шарково, вместо да се въведат карантинни мерки. Според организацията избиването на животни е умишлено провеждане на активни действия за унищожаването на фамилното фермерство и задълбочава кризата в овцевъдството и козевъдството, които са основен поминък в селските погранични райони. \nОт асоциацията припомнят, че още преди три години в разгара на разпространението на заразите от син език, нодуларен дерматит, бруцелоза, птичи грип, а също и огнищата на шап и антракс, те са посочили източниците на епидемиите и причините за умишленото разпространение на тези зарази из фермите в България. Информацията е била потвърдена от техни източници от външна служба за сигурност, които са обяснили поръчката и връзките между избиването на животни с политиката за унищожаване на фамилното животновъдство и борбата за уедрени пазари на агро стоки и ветеринарни медикаменти в обем на стотици милиони евро. \n    \n \t\n", "date": "2018.07.16", "title": "Умишлено унищожават фамилното фермерство"}
{"url": "http://www.duma.bg/node/171215", "text": "Днес народният представител от \"БСП за България\" Милко Недялков и общински съветници от левицата в Ловеч организират приемна, която ще се проведе от 10 ч. в клуба на БСП в града. Депутатът от \"БСП за България\" Васил Антонов ще се срещне днес с граждани на Плевен от 11 ч. в офиса на Общинския съвет на БСП в Плевен, който се намира в сградата на областната администрация. Утре депутатът от \"БСП за България\" Ирена Анастасова и общинският съветник Николай Николов ще бъдат на разположение на столичани от 15 до 17 ч. в постоянната приемна на БСП в  София на ул. \"Леге\" №10, етаж 1. Желаещите може да се запишат предварително на телефон 02/987 20 86.     \n \t\n", "date": "2018.07.16", "title": "ПРЕДСТОЯЩО"}
{"url": "http://www.duma.bg/node/171212", "text": "Огнищата на чума по дребния рогат добитък, които за първи път се появиха в България и ЕС през юни, са повод за срещи и разговори на европейско ниво, проведени от ръководството на Българската агенция по безопасност на храните и Главната дирекция \"Здравеопазване и политика за потребителите\" (SANTE, бившо наименование SANCO) на Европейската комисия, съобщиха от БАБХ. \nКакто стана ясно от думите на министъра на земеделието Румен Порожанов, по този повод днес в България идва експертна мисия от SANTE, поканена от изпълнителния директор на БАБХ д-р Дамян Илиев. Целта е на място да се установи дали мерките, предприети от българските власти за неразпространение на заразата, съответстват на изискванията на европейското законодателство. \nПрез юни за първи път в България и в ЕС са констатирани огнища на болестта чума по дребните преживни животни в непосредствена близост до турската граница. Болестта е започнала от Мароко, Северна Африка, \"завъртяла се е през Азия и за съжаление, точно районите на Странджа са в близост до турската граница, където е достигнало заболяването\", заяви в петък агроминистърът Румен Порожанов в отговор на депутатски въпроси за умъртвяването на домашни животни в Странджа планина и в село Кости, община Царево.   \n \t\n", "date": "2018.07.16", "title": " Брюксел проверява как се справяме с чумата"}
{"url": "http://www.duma.bg/node/171216", "text": "В началото на юли Центърът за оценка на риска по хранителната верига, който е структура към агроминистерството, излезе със становище във връзка с болестта чума по дребните преживни животни у нас. В нея има доста интересни и повдигащи въпроси констатации. \nВ доклада е посочено, че заболяването е широко разпространено в Африка. През 2004 г. съседна Турция започва да обявява годишно между 1 и 2 огнища на болестта. В оценката е посочено, че през тази година Турция не е обявила нито едно огнище в европейската си част. Заразяването става най-вече по въздушен начин при кашляне или чрез фекалиите, но изисква много близък контакт между животните. Инкубационният период на болестта обикновено е 4-5 дни. Най-острите инфекции са фатални, като смъртта настъпва от 4 до 10 дни след началото на заболяването. В чувствителни на инфекцията стада смъртността може да достигне до 90-100%. Смъртността при овцете обаче е по-ниска от тази при козите. \nЕкспертите пишат, че подходящо подбраните и изпратени в специализираната лаборатория проби са от решаващо значение за потвърждаване на заразата. Първо се прави вирусологично изследване, а за потвърждение след 14 дни се вземат и кръвно-серумни проби за серологично изследване. \nЕкспертите обясняват още, че в ендемичните райони заболяването може да се контролира с ваксина. Те препоръчват в случай на първо установяване на болестта у нас като най-ефективни средства за борба бързото диагностициране и унищожаване на заразените и контактните животни. Преболедувалите животни обаче не са вирусоносители. В оценката е наблегнато и на факта, че движението на легален и нелегален транспорт на дребни животни и търговията с живи са ключов момент за разпространението на вируса. \nСпециалистите отбелязват и факта, че клиничните признаци на чумата по дребните преживни животни не са типични само за това заболяване. Оценката, която те правят на място в едно от огнищата - в с. Воден, Ямболско, е, че броят на животните, показали клинична симптоматика и патологични признаци, е твърде малък. При обследването в огнището в с. Кости те констатират, че нито едно животно не е имало диария, характерна за заболяването. Освен това не са наблюдавани болестни симптоми при нито една коза.     \n \t\n", "date": "2018.07.16", "title": "Не е ясно как заразата е дошла у нас, нито как се е разпространила"}
{"url": "http://www.duma.bg/node/171185", "text": "1877 - НИКОПОЛ Е ОСВОБОДЕН ОТ ТУРСКО РОБСТВО. Преминалите р. Дунав руски части са организирани в три отряда: Източен - командван от престолонаследника Александър Александрович, Западен - командван от ген. Николай Криденер (на снимката), и Преден - командван от ген. Гурко. Западният отряд, включващ 35 000 души, освобождава Никопол. В битката са пленени близо 7000 войници, 113 оръдия, 10 000 пушки, боеприпаси, 6 знамена. Жертвите на турците са над 1300 убити и ранени. Победата при Никопол открива за Западния руски отряд благоприятни възможности за настъпление към Централна Северна България. 1890 - УМИРА ЮДЖИЙН СКАЙЛЪР, АМЕРИКАНСКИ УЧЕН И ДИПЛОМАТ (Р. 1840 Г.). Като генерален консул в Цариград играе ключова роля в създаването на международно обществено мнение за турските зверства в България по време на Априлското въстание през 1876 г. Дава ярко описание на това, което е видял в Батак три месеца след клането. Официалният доклад на Скайлър заедно с вестникарските репортажи на Макгахан предизвикват сензация в британската преса. 1928 - РАЖДА СЕ ДИКО ФУЧЕДЖИЕВ, ПИСАТЕЛ И СЦЕНАРИСТ (УМИРА 2005 Г.). Автор на романи, повести, разкази, мемоарни книги и киносценарии. Работил във в. \"Вечерни новини\", в издателство \"Народна младеж\" и в Българската кинематография. Секретар на СБП, съветник по културните въпроси в българското посолство в Париж, директор на Народния театър \"Иван Вазов\" (1976-1990). Сред най-популярните му творби са новелите \"Животът, тази кратка илюзия\" и \"Студеният северен вятър\", романите \"Небето над Велека\" (екранизиран), \"Реката\", \"Лъжовен свят\", \"Непредвидени мигове\" и др. 1945 - ПРОВЕДЕН Е ПЪРВИЯТ ЯДРЕН ОПИТ С КОДОВО ИМЕ \"ТРИНИТИ\". Извършен е от САЩ на 48 км югоизточно от Сокоро, щата Ню Мексико, на място, което след това става ракетен полигон \"Уайт Сендс\". Изпробваното устройство е плутониево, същото като това, пуснато по-късно над Нагасаки в Япония. Бомбата е сглобена на върха на 20-метрова стоманена кула. Експлозията е с мощност 20 килотона тротилов еквивалент. 1946 - РАЖДА СЕ ПАША ХРИСТОВА, ЕСТРАДНА ПЕВИЦА (ЗАГИВА 1971 Г.). Рожденото й име е Парашкева Христова Стефанова. За своите пет творчески години записва около 60 песни, най-известните сред които са \"Една българска роза\", \"Повей, ветре\", \"Остани\" и др. Печели много награди от конкурси. На 21 декември 1971 г. заедно с оркестър \"София\", Мария Нейкова, Борис Годжунов, фолклорен ансамбъл \"Аура\", народната певица Янка Рупкина, Паша Христова пътува за Дните на българската култура в Алжир с Ил-18. Самолетът се запалва при излитането. Загиват екипажът от 6 души и 24 пътници, сред които и Паша Христова.   \n \t\n", "date": "2018.07.16", "title": "Датата"}
{"url": "http://www.duma.bg/node/171186", "text": "Гледам по една от телевизиите един журналист (бивш депутат-ренегат) да беседва с някакъв доцент по история на темата \"македонизъм\" под мотото \"Има българи, които предават нашата национална кауза\", \"Кой как и защо измисли македонизма\". И самонадеяният доцент в началото казва, че началото на македонизма е било поставено от сърбина Стоян Новаковеч. Но главният акцент в предаването бе, че едва ли не македонизмът е създаден от българските комунисти и започва от Д.Благоев от 1917 г. Дори цитира, че той бил казал \"аз не съм българин, аз съм македонец\". Това силно впечатли водещия, който с неописуем възторг повтори фразата. Вероятно предаването е постигнало една от целите - да се окепазяват българските комунисти. \n    Целта на настоящата статия не е да се характеризира и оценя политиката на комунистическата партия по националния въпрос. През историческите периоди тя не е еднаква. Има отделни етапи с грешен подход. Главната задача е да се разкрие преднамереното негативно оценяване на Дядо Благоев.    Това не е първата и единствена атака  срещу Димитър Благоев по повод речта му в Народното събрание на 10 декември 1917 г. Интернет ни припомня, че първа статия с подобно съдържание, но с положителна оценка за изказването му има в македонския печат. През януари 1967 г. в македонския в. \"Современост\" Орде Иваноски публикува статията \"Изкажуваье на Димитар Благоев за народността на македонците пред Бугарскиот парламент во 1917 г.\". Това изказване на Благоев се използва и от други скопски автори като Блаже Ристовски, Виктор Цветаноски и др. за подкрепа на тяхната теза за македонизма. \nВ българското публицистично пространство се появява това изказване на Благоев, но с негативна оценка. Във в. \"Атака\" (17.05.2010 г.), който на основата на препечатка на публикация в интернет, поставя акцента, че Благоев \"смятал българите за варварско и грабителско племе\". Цитат от това изказване на Благоев използва Росен Тахов (24.10.2013 г.) в статията \"Димитър Благоев обявява, че не е българин, а македонски славянин\". В този хор се нарежда и Иво Инджев (25.12.2013 г.). Приведените примери показват странно съвпадение между скопските македонисти и българските антикомунисти. Търсената журналистическа сензация дава антикомунистически ефект. Статията на Тахов е кликната над 30 000 пъти, а при отзивите от телевизионното предаване от 2 юли 2018 г. от 68 само 6 не одобряват неговия материал. Най-вероятно това са действителни познавачи на българската история.  \nНачинът на изнасянето на тази информация за \"македонизма\" на Благоев оставя усещането, че има нещо \"гнило\", в това твърдение. Тя поражда голямо съмнение в историческата и идеологическата чистоплътност на журналиста и историка. А има по-пълна информация, която дава възможност да се задават въпроси и да им се търсят отговори, да се размишлява и оценява. И какво се получава? Вярно е твърдението на историка  По време на заседание на 17 обикновено Народно събрание (17 ОНС), при обсъждане на проекта за бюджет на България, по време на отклонение в разискванията за целите и трагичните резултати за бюджета от участието във войната, на 10 декември 1917 г. Д.Благоев е предизвикан от народния представител Г.Данаилов, че е от Загоричане. Дядо Благоев отговаря: \"Аз съм родом от Загоричане, обаче аз не съм българин, аз съм славянин. И като такъв, ако искате да знаете, аз съм от Македония, като славянска страна, която да има свое собствено управление.\" (Стен. прот., 17 ОНС, с. 217). Този факт е фиксиран в протоколите. \nНо в науката, включително и в историята, всеки факт изисква обяснение и разглеждане през призмата на конкретно-историческия подход, преди да се правят изводи. Това предполага пълен и точен анализ на обстоятелствата, при които е фиксиран определен факт, конкретната политическа обстановка и предисторията, връзката с други факти. А дали няма манипулация на факти и извадки от изказвания? Май има. \n     \nПървата манипулация. \nВзема се отделен факт, фраза, изречение, откъснати и самоцелно изолирани от контекста на целия живот и дейност на Димитър Благоев, без да се оценява тежестта на отделния факт в цялото, неговата връзка с други факти, последствията от този факт. И това се прави на първо място с цел негативно внушение сред зрителите и читателите, че комунистите са родоотстъпници чрез \"поведението\" на създателя на тяхната партия. На второ място е търсена сензацията, привличането на зрителски и читателския интерес, на интереса към различното от действителността, от истината.  \nС целия си съзнателен живот Димитър Благоев е българин, с българско чувство и отговорност за развитието на обществото и за благополучието и по-добрите условия на живот на българите в неговото отечество. Самият той за себе през 1881 г. пише в \"Кратки биографични бележки\" (Съчинения т.20, стр. 479): \"Аз съм българин ... син на народ, поробен от най-жестоки врагове. Роден съм през 1859 г. от православни българи в Македония, в селото Загоричене, Костурски окръг\". Той напуска родното си село след затварянето на българското училище и отива в Цариград, където има българско училище. След това учи в Априловската гимназия в Габрово, макар че баща му иска той да учи гръцки, за да успее в живота. Той пише: \"Исках да уча, но да се уча на родния си език\". Във всички негови документи, молби, писма, удостоверения и т.н. пише, че е българин. \nНяма нито един документ, че Благоев си е сменял поданството. Следователно Благоев е българин по рождение, по поданство и принадлежност към България, в нея работи и живее. Чете, пише, публикува статии и книги, държи речи на български, независимо, че владее отлично руски и немски. \nВтората манипулация. \nПриписването на македонизъм на Д.Благоев е извън контекста  на конкретната историческа обстановка в страната, Балканите и Европа. За да се разбере и оцени правилно даден исторически факт (реч в Народното събрание), следва да се оцени цялостната политическа ситуация. \nТесните социалисти, ръководени от Благоев, са за балканска федерация на свободните народи, в която народите сами ще се самоопределят. И тази линия на национално самоопределение те поддържат и по време на Първата световна война. Д.Благоев в посочената реч ясно заявява на десните и на широките социалисти: \"ако сте убедени, че българи има навсякъде, нека се направи референдум и ще видим какво ще каже той\" (Стен. прот. 17 ОНС, с. 221). До края на Първата световна война българските политически партии, включително и БРСДП (т.с.), в своите документи и решения не признават съществуването на македонска нация и македонски език. \nВ творчеството на Благоев няма нито ред, че той е радетел за \nмакедонски език и за македонска нация \nняма случай самият Благоев да е писал на \"македонски език\", т.е. той да е македонист. Подобни твърдения няма и в неговата реч пред Народното събрание на 10 декември 1917 г. Понятието \"македонец\" за него има друго значение, не етническо. В цитираната част от неговото изказване, комунистофобите пропускат и не освещават пред зрителите, че Благоев разглежда Македония \"като славянска страна, която да има свое собствено управление.\" (стр. 217), т.е. че чрез собствено управление (т.е. автономия) Македония може да бъде спасена от погърчване и посръбчване. Въобще не става дума за никаква македонска нация и македонски език, за македонизъм. Авторите на манипулацията забравят, че в творчеството на Благоев и в документите на БРСДП (т.с.) до смъртта на Благоев (1924 г.)  никъде няма решение или политическа позиция за македонска идентичност, самостоятелна македонска нация, македонски език и македонска култура, различни от българската. А като това липсва, как го определиха Благоев за македонист?  \nТретата манипулация. \nВзема се единичното, а се \"забравя\" (по-точно премълчава) връзката му с особеното и общото. Прави се внушение чрез единичната фраза \"аз не съм българин\", \"аз съм от Македония\", респективно \"аз съм македонец\". \nПрез целия XIX и първата половина на XX век в Европа определят населението на северните и централни части на Балканския полуостров като славяни. В езикознанието е отделена славянската езикова група на семейството на индоевропейските езици, с подгрупата на южните славяни. До първата половина на XIX век тази група по езикови белези е поделена на: сърби, българи, хървати и словенци. Границите между тях са определяни предимно по политически и религиозни признаци. \nРазпространението и териториалният обхват на българите е дефиниран предимно от обхвата на общините в района на Българската екзархия. Това в началото на 70-те години на XIX са историко-географските области: Дунавска България (по Ф. Каниц); Румелия (Горна Тракия); Тракия (Източна и Западна); Поморавието, Добруджа и Македония.  Всичките хора, и по-точно преобладващата част от живеещите в тях, се наричат българи, са българи. \nМакедонската разновидност на българите е част от общото българи и е особена, географски обособена част от българите, отличаваща я от мизийски българи, тракийски българи, добруджански българи, таврийски българи и т.н. Такова е и разбирането на тогавашната българската интелигенция, патриотите и националистите - единство на българите от Мизия, Тракия и Македония. Логически можем да обясним казаното от Благоев, че не е българин (в смисъл прабългарин, потомък на прабългари), че не е жител и не произхожда от Северна България (Мизия, Дунавска България), където прабългарите са основали първата българска държава и според него са изтласкали славянските племена на юг и югозапад. Да, той е българин, но от македонската област, а не от Мизия (Дунавска България). \nЧетвъртата манипулация.  Пропуска се умишлено историята  на македонизма, а се поставя акцентът предимно върху изказването на Благоев. Македонистки идеи има още от края на XIX век. Такива са гръцките идеи, че днешните македонци са потомци на старите македонци, т.е. те са гърци, които са пославянчени (\"славяногласни елини\") и са възприели славянски език. \nЗа македонска нация в България за пръв път говорят отделни дейци на ВМРО. Практически македонизмът започва да се реализира през 1944 г. (2 август 1944 г.), когато се взема решение от АСНОМ (Антифашистко събрание на народното освобождение на Македония) за обявяване на македонска народност, македонски език и т.н. Е, и защо тогава свързват името на Д.Благоев с македонизма, правят внушение като че ли той е негов родоначалник?  \n     Манипулацията за връзката на Д. Благоев с македонизма, спекулацията с неговото родно място е практически, независимо от подбудите, проява на върл антикомунизъм и няма нищо общо с историческата истина. Отделният факт се представя изолирано, извън контекста на цялостното творчество и дейност на Благоев, без контекста на конкретно-историческите условия и конкретната ситуация, без диалектическата връзка между общо, особено и единично.   \n \t\n", "date": "2018.07.16", "title": "Комунистофобски манипулации за Дядо Благоев "}
{"url": "http://www.duma.bg/node/171219", "text": "Животните в странджанското село Шарково трябва да бъдат евтанизирани, обявиха вчера на извънреден брифинг от Агенцията по храните. Досега са убити над 4000 овце и кози в 7 общини с Странджанско, каза шефът на БАБХ Дамян Илиев. Оставали само 400 животни в Шарково, чиято евтаназия временно е спряна заради жива  . БАБХ не може да си позволи да не изпълни мерките на ЕС. Ако си свършим работата, ЕС ще ни компенсира, иначе ще ни наложи санкции за минимум 2 години, заяви Илиев. \nБСП сезира Окръжната прокуратура в Ямбол и Софийския административен съд за проверка на действията на БАБХ в Странджанско. Левицата иска спиране на евтанизирането заради съмнения в диагнозата \"чума\", заяви вчера от Шарково лидерът на БСП Корнелия Нинова. \n    \n \t\n", "date": "2018.07.16", "title": "БАБХ: Всички животни в Шарково ще бъдат евтанизирани  "}
{"url": "http://www.duma.bg/node/171187", "text": "И в юлския ден слушам по транзистора новина: социалната зам.-министърка Зорница Русинова пак изтъква, че продължават бурно да хвалят България по света за изключителните ни постижения в сферата на трудовата заетост. Едно от великите ни постижения по време на европредседателството! \nСлед подобно самохвално изявление отвъд океана на тази правителствена дама за грижата към обект номер едно - Човека, хиляди български майки й поискаха оставката. Но изживяващият се като Краля Слънце премиер не рачи да поиска от нея нещо такова. Изглежда я смята за един от бисерите в короната на два пъти проваляното и вървящо към трети провал управление на ГЕРБ. \nСлушам поредната хвалба за изключителните постижения на българите в сферата на трудовата заетост и само дето като футболен запалянко не изхвърлям от яд дивана, тостера или транзистора. \nПрез последните години ми се наложи в почти мафиотния вече капиталистически Пловдив да търся работа на завършили магистри по френска и друга филология в Пловдивския университет. Ядец - за такива специалисти в града работа вече няма! Пловдив се превръща в по-англоезичен град и от Лондон, ако се съди по факта, че се обявяват свободни работни места само за учители по английски език в училищата. \nНатъкнах се и на групово назначаване на нови попълнения от библиотекарки в Регионалната библиотека, без преди това да е обявяван публичен конкурс, както си му е редът. Проверих в Агенцията по заетостта, с която толкова се хвали гореспоменатата зам.-министърка, защо е така, а оттам ми отговориха, че те са само трудов посредник и не можели да задължат дори общинска институция като Регионалната библиотека да обявява вакантните си места и конкурси за назначение. Отидох в Регионалната библиотека. Оказа се, че имало традиция от години молбите за работа на кандидатите да се събират при секретарката, която е и личен състав, и назначенията да стават по тукашни усмотрения, без да се обявяват в разни агенции и пр. Както става обичайно в държавите, пред чиито началници се хвали зам.-министърката, че сме страната на високата трудова заетост и почти незабележимата с невъоръжено око безработица. И Вазов да дойде да си търси работа в Регионалната библиотека в Пловдив, носеща неговото име, и за него ще се процедира по същия начин, както със стотиците кандидати. Освен ако в момента няма свободно място за чистач. \nТърсещи работа ме помолиха като журналист да  проверя защо в много пловдивски читалища работят отдавна библиотекарки в пенсионна възраст, които получават и пенсии, и заплати, докато те, възпитаниците на Пловдивския университет, с години не могат да си намерят работа. Нищо, че някои от тях имат и по две магистратури. Потърсих съдействие от \"високо\" място - Министерството на културата, с молба да ми дадат кратка информация в колко читалища в Пловдив работят секретарки и библиотекарки в пенсионна възраст. И зачаках отговор, който не ми даде служебното правителство, а получих едва при третото възнесение на правителството на ГЕРБ. В две страници плътен текст обаче голяма началничка ме уведоми, че не може да ми предостави такава  информация по еди кой си член и алинея. Запазих си това писмо от Министерството на културата. И често си мисля в каква държава живея, щом като журналист и като гражданин нямам достъп до информация, която е толкова обикновена и не се отнася нито до националната сигурност, нито до бойната ни готовност, нито до състоянието на Въоръжените сили, нито до... \nИ ако журналистката Лили Маринкова в един ден бе върната на работа и уволнена заради навършена пенсионна възраст, то в Пловдив, в Европейската столица на културата, продължава да се шири мистерията за работещи библиотекарки и читалищни дейци в пенсионна възраст. Мистерия е и поради какви национални интереси не се обявява броят на назначенията. Излиза, че картината с трудовата заетост в България, така пищно хвалена отвън, е доста уродлива и печална вътре. \nИ ако журналистката Лили Маринкова не бе държана и денонощие да работи като пенсионер в БНР, то в Пловдив вече втора година не напуска и в пенсионна възраст отпочнатия на 66 г. втори мандат ректор на Академията за музикално, танцово и изобразително изкуство академик от фалшивата БАНИ Милчо Василев. Догодина ще навърши 70 г., за особения му стил на ръководство са извършвани вече проверки и от МОН, но непоклатимостта му е факт. Ама така де, че той да не е някакъв журналист в БНР, библиотекарка или читалищна секретарка, та да бъде изпроводен и на негово място да седне някой в непенсионна възраст! \nТакива ми ти митове за тържеството на трудовата заетост в България...     \n \t\n", "date": "2018.07.16", "title": " Митът за тържеството на трудовата заетост  "}
{"url": "http://www.duma.bg/node/171217", "text": "По нареждане на премиера Бойко Борисов земеделският министър Румен Порожанов отиде в събота в Странджа, за да разговаря с пострадалите стопани. Той обеща на протестиращите фермери, че ще търси възможности за увеличаване на компенсациите им за избитите животни. По закон им се полагали по около 150 лв. за овца или коза, но Порожанов искал да им даде по 190-200 лв. Порожанов обвини Агенцията по храните, че още в началото не са обяснили на хората, че крайната мярка е необходима. \"Недостатъчно добре Агенцията по храните работи с хората. Трябваше да им се обясни на място. Вчера жители са замеряли служители с камъни\", коментира той и допълни, че като направи оценка на ситуацията, ще помисли дали да иска оставки в БАБХ. \nМинистърът разговаря с баба Дора, стопанката на последното неумъртвено стадо в село Шарково. Жената плачеше и го молеше да пощадят животните й, но той остана непреклонен. \"Много добре разбирам какво работи баба Дора, това е много неприятна тема. Тази чума по овцете тръгна от Африка и достигна Турция. Вече има 5 огнища в крайграничните райони, потвърдени в лаборатория. В село Шарково също има положителна проба. Болестта е много опасна. Когато животните не са били оградени, трябва да се евтанизират\", каза министърът. Той вярва, че е успял да убеди фермерите, разбрала го и баба Дора, че единственият полезен ход бил да се ограничи разпространението на болестта. Ако то не спре, България ще бъде обявена за държава със заболяване и ще бъдат възбранени търговията и износът на продукти от овцевъдния сектор, предупреди министърът. \n    \n \t\n", "date": "2018.07.16", "title": "Борисов прати Порожанов в Странджа да успокоява стопаните"}
{"url": "http://www.duma.bg/node/171218", "text": "\"Явно служат на Европейския съюз, не на нас - на държавата, на народа си. Щом сега искат да се представят добре пред ЕС - да ни унищожат животните. Трябва да са с гордо вдигната глава пред ЕС, не пред нас - българите\", заяви баба Дора от село Шарково пред бТВ. 65-годишната жена сама отглежда стадото си от 140 овце и кози, което вчера беше последното все още оцеляло в селото.  \nВъпреки безизходицата от предстоящата евтаназия, тя нахрани и напои добитъка си, както го прави всеки ден. Стадото е нейното семейство, всяко животно си има име и е като дете за нея. В мъката си баба Дора не спира да целува и прегръща животните си. \"Сама си ги паса, не давам на никой да ми пипа животните. Това е огромен труд, огромна работа. Ама те, министрите, не разбират\", казва жената и обяснява, че всичките й животни я обичат.  \n\"Министърът каза, че ме гледал по фейсбук и заради мен дошъл тук. Аз го помолих да ми остави животните, да ми ги запази. Не искам да ми плаща животните, искам си моето стадо. Човекът каза, че не могат да го оставят, защото попада в 3-километровата зона на убиване вече. Не мога нищо да направя повече. Борих се. На колене дори му паднах на министъра, но не става\", споделя стопанката и отсича, че ако убият животните й, едва ли ще гледа друго стадо.   \n \t\n", "date": "2018.07.16", "title": "Баба Дора: Явно служат на ЕС, не на нас - на народа"}
{"url": "http://www.duma.bg/node/171213", "text": "Заради избиването на хиляди овце и кози в Бургаско и Ямболско и протестите на животновъдите евродепутатът социалист Момчил Неков отправи спешни въпроси към Европейската комисия и Европейския орган за безопасност на храните (ЕОБХ), като настоява за бързи и своевременни органи. \n\"През юни 2018 г. бяха констатирани два случая на чума по дребните преживни животни в с. Воден, община Болярово, и с. Кости, община Царево. Вследствие на това бяха умъртвени 1400 дребни преживни животни в с. Воден и 394 в с. Кости. На 4 юли са били получени положителни резултати на чума по дребните преживни животни от лабораторията CIRAD във Франция за животни в селата Крайново, Шарково и Странджа за проби, които са били взети няколко седмици преди това. Според специалисти в сектора, уповаващи се на научна литература относно чумата по дребните преживни животни, се оказва, че животните могат да развиват имунитет и да преодоляват заболяването. ЕК чрез решение за изпълнение 2018/954 от 4 юли дава препоръки на БАБХ да предприеме мерки с цел предотвратяване на болестта. БАБХ е излязла със заповед всички дребни преживни животни в посочените селища да бъдат евтанизирани по хуманен начин\", припомня Неков. \nЕвродепутатът пита не намира ли ЕК мярката \"умъртвяване по хуманен начин\" за крайна и застрашаваща единствения поминък в тези погранични райони на ЕС. \"Какви алтернативи на тази мярка предлага ЕК? Би ли наложила тя санкции на България в случай, че дребните преживни животни във въпросните селища бъдат изолирани в затворени животновъдни обекти без контакт със среда, която предразполага разпространението на чумата?\", иска отговори Неков. \nСоциалистът задава въпроси и към Сьорен Нилсен, председател на Панела по въпросите на хуманното отношение и здраве на животните към ЕОБХ. Неков настоява да получи информация какви други мерки, освен убийствата на животни, могат да бъдат препоръчани на овцевъдите в тези региони. Споделяте ли мнението, че животните могат да бъдат изолирани в специално определена ферма и наблюдавани отблизо, вместо да бъдат евтанизирани хиляди здрави животни от няколко стада, пита Неков.   \n \t\n", "date": "2018.07.16", "title": " Момчил Неков пита ЕК и ЕОБХ има ли алтернатива на умъртвяването "}
{"url": "http://www.duma.bg/node/171188", "text": "\"Който държи цялото медийно пространство, го чака увисналата физиономия на Тодор Живков\" \n- Когато стана ясно, че съдът възстановява на работа в БНР Лили Маринкова, мнозина подозираха, че генералният директор няма да те посрещне с рози. Но всички са потресени, че в деня на връщането ти вече те чакаше заповед за освобождаването ти отново. \n- Щом Върховният касационен съд не може да накара този администратор да се замисли за действията и грешката си - едно недопустимо отношение към журналист, кой може? С този нов жест - да се освободи от мен, той показва, че и сега пак би постъпил както преди две години. В решението си съдът много ясно казва какво е обществената институция, какво съдържание очакват от нея, кое е уникалността й. Става дума не за лично предприятие, а за обществена институция. Ако съдът не може да го накара да анализира това послание, кой е в състояние да го направи? \nМного благодаря на колегите, на преподавателите от Факултета по журналистика, на много хора, които ми се обадиха. За тях решението на съда беше остров на надеждата - че повече няма да е възможно да бъдат елиминирани професионалисти, да се причиняват такива беди и да се кадрува по този начин. \n- Факт е обаче, че с поправката от 2015 г. в чл. 328 на Кодекса на труда стана практика придобитото право на пенсия да се използва като репресия срещу неудобни. Трябва да се борим този текст да се премахне, от него вече мнозина пострадаха. Но защо според теб у нас стана възможно хора, настанили се на някакъв пост, да унижават известни журналисти, които стоят глави над тях във всяко отношение? \n- Това стана възможно чрез Закона за радио и телевизия, с неговата деформация и опорочаване в годините. Стана възможно чрез един хомогенен във всеки смисъл състав на Съвета за електронни медии. В него имат мандати хора, посочени от ГЕРБ, и хора, посочени от Плевнелиев, Радев сега присъства с едно новоназначение - но те така или иначе са регулатор, който е пронизан от политическата воля на управляващите. В един много дълъг период. Защото окопаването във властта не става лесно. \n- Това се отнася еднакво и за журналистите, работещи във вестниците. Те също са мачкани от хора с доста скромни възможности. \n- Казвам, че става дума за окопаване във властта, което означава срастване и с тайната власт. И това е близо до политическата полиция. Ако се замислим, няма съществена разлика в употребата на тайната власт по времето на тоталитаризма и сега. Това е елементът, който пронизва всяко действие на Съвета за електронни медии. Те дори не са в състояние да организират качествена дискусия, не съм чула да полемизират дори. Отварям скоби - такова предизвикателство имаха например в темата, свързана с рекламата и хазарта, с истинското развращаване на публиката. Дори това не бе отразено от тях по някакъв начин, с експертно говорене, да кажем, или как е в другите страни и защо сме доведени до положение, в което ни сравняват с южноамериканските държави, когато са били по-изостанали. \n- СЕМ не е ли превърнат всъщност в политически орган над медиите? \n- Това казвам и аз. Това е катастрофалният провал не само на този регулатор. Пълен провал. Ние сме на етап, в който няма регулация. Това, което се нарича регулация, провежда на практика волята на единствената власт. \n- Защо водещ журналист като теб, който е обичан от обществото, става нежелан за директора на радиото? \n- Не мога да проникна в дебрите на съзнанието на този служител - защото той всъщност е един висш служител, не е журналист, не е новинар, не желае да има личен имидж. Предполагам, че иска да му бъде спокойно в края на мандата, има още 11 месеца, не иска размирици или брожения. Разбирам, че той е паникьосан от разпадането на неговия екип, от сгромолясването на рейтинга на медията, което е доказано чрез успоредни изследвания на две агенции и показано в класацията на \"Медия клуб\". Има проблем с целостта на този екип, защото не чувства поддръжка. \n- Но той те уволни и преди две години, когато едва започваше мандата си. Наши колеги от радиото тогава директно ми казваха: \"Той махна Маринкова, понеже не е достатъчно сервилна.\" \n- Когато отстраняваш хора от важни рубрики или с някаква позиция, има и вътрешен интерес от това разместване. Много хора си представят, че могат да заемат това място, че могат да получат по-благодатна позиция и че това разместване ще им позволи да бъдат по-ценени. Не изследвам тази вътрешност, но знам със сигурност, че отвътре се превзема крепостта. Още преди да заеме поста, директорът има някакви уговорки, подсигурява си свои хора. Хлъзгавата почва, от която се е страхувал, е \"Хоризонт\" - заради системните протести там. В последния мандат на Янкулов те бяха обосновани и чисто финансово. Т.е. протестите там са до голяма степен системни и той може да бъде бламиран. Затова си е осигурил ядро за подкрепа. Въобще не става дума за административната страна - че съм имала функцията на директор на \"Хоризонт\", а става дума за публицистиката на \"Хоризонт\". Тя трябва да бъде обхваната в контрол, да бъде безопасна, безобидна, беззъба. \nЗащото в очите на управляващите от ГЕРБ \"Хоризонт\" трябва да бъде минимализиран. Това се направи с други средства вече, може би с прословутите обществени поръчки или фондове на министерствата за европрограмите. Това безспорно ограничава възможностите на радиото, въвежда го в критична ситуация, по-критична, отколкото е била. Но \"Хоризонт\" трябва да бъде прибран, свит до минимални размери, да бъде ограничен ареалът на влиянието му. За сметка на наливането в други посоки, които са важни за тях - телевизията, проправителствени медии и пр. \n- Твои колеги при протеста пред БНР миналата седмица казаха: \"Подслушват ни - в стаите и в коридорите, ние не смеем вече да говорим помежду си.\" Това какво е? \n- Трябва да кажем, че начинът, по който се управлява радиото, съвсем не е по предписаното от Закона за радио и телевизия. То се управлява по някакви други правила за сигурност. Това е много странно, защото от параноя се разболяваха и други директори. Има едно непрестанно дебнене. Разрушава се това, което представлява либералната общност на журналистите. Журналистите трябва да полемизират, да бъдат активни, да бъдат остри -  такава е тяхната общност. Но непрестанно искат да я подстригват, да я правят безопасна. Не е било така никога. Всеки новоназначен генерален директор идва едва ли не със списък на лицата за отстраняване - като хора неудобни, хора \"не от моята група\", като чужди тела. Нали уж беше друго правилото - ще те чуя, независимо от това, че мислиш другояче. \n- В цял свят можещият журналист се цени най-много, най-добре е платен, създават му се условия да работи, а у нас именно можещите ги \"подстригват\". \n- Това е вече съществуване и работене извън същността, извън прякото название \"журналистика\". Като че действително някакъв изкуствен интелект се е настанил в медиите. Какво представляват проправителствените медии? Те са пълен провал. Дали правиш компромиси в активната си журналистическа работа - това винаги личи и не може да бъде скрито. На кого е необходимо това? А всъщност, когато постъпваш по този начин с нещо, което принадлежи на обществото, лишаваш хората от информация, от възможността да бъдат рефлективни, да бъдат аналитични, да бъдат себе си. Това е голямото посегателство. Ти преграждаш пътя на публиката, възможността й да се добере до съдържание, камо ли да мисли върху него.  \n- Като че ли за капак преди дни видяхме как авторите на т.нар. законопроект \"Пеевски\" скочиха срещу декларацията на СБЖ да се спре гаврата с журналистите. Как ще коментираш? \n- Това е върхът: което не ти харесва - долу, вън! Доскоро чак така не беше възможно. Този законопроект трябва да е повод да бъде проведено движение на нашето обединяване. \nТова е закон, игнориран от журналистите, закон, който не е предназначен за тях, и така нахално, така брутално се извършва вкарването му в парламента. Когато наблюдавам изключителната свадлива избухливост на авторите на този законопроект, свързан с ДПС, си мисля, че е осуетен някакъв техен опит да се пречистят като един от играчите на медийния пазар - не в очите на българското общество, а за външна показност пред европейските институции, за да се очистят заради катастрофалното положение, в което се намира България в класацията на свободата на словото. Друго логично обяснение не намирам. \n- Според мен в днешната ситуация всеки закон за медиите би се извратил в закон за цензурата и унищожаването на медии. Нужен е друг закон - за защита на журналистите и журналистическата професия. \n- Като гилдия имаме много обикновена и ясна цел - трябва да се предложи наистина закон за защита на журналистиката, или каквото там заглавие се избере, за да бъде показана тази воля. Защото сега \"парашутисти\" разрушават журналистиката. Това са същества, които нямат дори обикновен стаж в медията, не познават правилата, не познават обстоятелствата, не познават личностите. Те са прикрепвани там, за да бъдат декорация. Провеждам чрез \"мой човек\" действието. Това е противно, отречено е, презирано е от работещите хора. \n- Искаш да кажеш, че самата журналистика се изпразва от съдържание по този начин? \n- Да, има медии, но от тях е изгонена журналистиката. Това трябва да се нарича по някакъв друг начин. \n- В дискусията в СБЖ за състоянието на журналистиката тези дни ти цитира Адам Михник: \"Който държи държавните медии, губи изборите...\" \n- А който държи цялото медийно пространство? В сравнение с демократичната ситуация в началото на прехода сега е много по-трагично. Имаме едно обезличено, залиняло, обезсилено общество, има една по-скоро фасадна демокрация. Обществото е доведено до ръба не на нервна криза, а... Така се трови човек, когато стои до нещо, което гние. С всеки изминал ден поглъщаш отрова. Нямаш съпротивителни сили. Такова общество не може да роди нормална реакция. И с тези неща се свиква, те много добре знаят, че се свиква с това. \nНо днес възхваляването на една личност е някакъв вид извратена подигравка. Тези, които изградиха модела на рупорите така, че един човек да бъде така комфортно медийно обслужван, съзнават, че го подриват и го подлагат на нещо унищожително. И когато виждат неговата радост, са още по-доволни. Последиците за обгрижвания ще бъдат доста тъжни. Същите, които организират рупорите сега, в един момент ще го изоставят. Той ще повтори съдбата на увисналата физиономия на Тодор Живков. \n- По моите наблюдения обаче, има хора, които са щастливи, когато добре са се сложили и добре са изпълнили поръчката на някой властник. А други са щастливи, ако добре са си свършили работата в полза на обществото. \n- Това са много различни неща. Журналистиката е най-неспокойното нещо на света, когато трябва да изпълниш своя дълг. Но има много вещи хора, които с удоволствие приемат подлизурството, премълчаването, заобикалянето на същественото. При младите по-скоро става дума за несъзнаване - те не могат да разграничат двете неща. Винаги ме шокира, когато се срещна с кандидати за работа в нашата професия, които казват: \"О, аз не искам да си го причинявам, искам да се занимавам с културна тематика и с пиар.\" \n- Надявам се, че като журналист в силата си няма да се откажеш от активна дейност. Защото обществото губи от заличаването на такива журналисти. \n- Да избираш, това е нещо много луксозно. Не сме изправени пред такава ситуация.      \n \t\n", "date": "2018.07.16", "title": " Има медии, но от тях е изгонена журналистиката"}
{"url": "http://www.duma.bg/node/171196", "text": "Британската премиерка Тереза Мей предупреди членове на управляващата Консервативна партия, че може да не се стигне до \"Брекзит\", ако пречат на плана й за напускане на ЕС, предадоха световните медии, цитирайки статия на министър-председателката във в. \"Мейл он сънди\". \n\"Посланието ми към страната този уикенд е просто: трябва да не изпускаме от поглед целта\", пише премиерката. \"Ако не го направим, рискуваме да се окажем без никакъв Брекзит\", добави тя. \nПрез изминалата седмица Мей се опитваше да получи подкрепа за своя план за създаване на зона за свободна търговия с ЕС след \"Брекзит\"-а, на фона на оставки на членове на правителството й и критики от президента на САЩ Доналд Тръмп. В статията си тя подчертава, че засега не е видяла работеща алтернатива на този план, защото напускането на ЕС не бива да доведе до появата на твърда граница между Великобритания и Северна Ирландия. Мей обеща също да заеме твърда позиция по преговорите. В четвъртък Тръмп заяви пред в. \"Сън\", че според него позицията на Мей в преговорите с ЕС \"не е споразумението, за което хората гласуваха\".     \n \t\n", "date": "2018.07.16", "title": "Мей настоява да не й пречат за \"Брекзит\""}
{"url": "http://www.duma.bg/node/171214", "text": "БСП сезира Окръжната прокуратура в Ямбол и Софийския административен съд за проверка на действията на БАБХ за подготовката, издаването и изпълнението на заповедта за унищожаването на животните от Странджанско. В жалбата до съда се иска спиране на заповедта в частта за евтаназирането, тъй като налице са съмнения в достоверността на диагнозата \"чума по дребните преживни животни\". В жалбата се посочва, че БАБХ е предприела крайни и драстични действия, вместо да организира други, предвидени в закона и в наредбите, действия като карантиниране на стадата със съмнения за заболели животни, ваксинация и др. \nСъс сигнала до Окръжната прокуратура се настоява да бъде извършена проверка на действията на БАБХ. В него пише, че при изпълнението на заповедта полицията е въвеждала ветеринарно медицинските лица без заповед.   \nОт опозицията подготвят още мерки, за които ще дадат допълнителна информация. За жалбата и сигнала съобщи лидерът на БСП Корнелия Нинова, която с депутати социалисти от региона бе в ямболското село Шарково. \"До ден днешен на хората тук не им е даден никакъв документ. Поисках заповедта и от нея става ясно, че решението за избиване на животните е от 4 юли 2018 г., а в документа се цитира, че се основава на проби, които са направени на 9 юли 2018 г. Стопаните ми обясниха, че оттогава няма умряло животно\", подчерта Нинова. По думите й се потвърждава единият от страховете на хората, че решението за унищожаването на животните е започнало, преди да дойдат окончателните резултати от пробите. \"При аутопсиите, които правят, няма симптоми за чума. Никой не им е дал протокол, че има болно животно. Чакат ги да излязат от домовете си, нахлуват и започват да избиват. Не смеем да мръднем от портата на баба Дора, защото ще дойдат и ще й избият животните\", каза Нинова.  \n\"Хората направиха жива верига пред полицаите и ветеринарите. Те са изключително уплашени и агресивни. Главният секретар на МВР  изтеглят полицията, да не влиза със сила по домовете, да не теглят и влачат хората, за каквито случаи вече ми разказаха\", възмути се Нинова. Тя разказа, че жителите на Ширково са поискали от нея да бъде  подготвен колективен иск от тяхно име до български и европейски съдилища. Ще го направим за това, което им е причинено. Те подозират, че е без основание\", уточни лидерът на БСП.  \n\"Ще стоя колкото трябва в Шарково, но няма да допуснем насилие. Ще настояваме да спре напрежението и евтаназията, докато се установят фактите. Страховете на хората тук са, че ако аз си тръгна, полицията отново ще влезе със сила. Ако има данни за наличието на чума, да се сложат под карантина останалите животни, да се направят втори проби, да се говори за обезщетяване на хората по реални цени и т.н.\", коментира Нинова.  \nПо-рано тя припомни, че още преди седмици депутати от \"БСП за България\" предупредиха за случващото се. \"Животните вече са избити. Поминъкът на хората е отнет. Даваме си сметка, че когато тръгне опасна зараза, мерки трябва да се вземат. Но въпросите сега са повече от отговорите и ние ще настояваме Румен Порожанов да даде отговори пред Народното събрание пропорционални ли са предприетите мерки или отново става въпрос за ненужно престараване\", заяви Нинова. \"Защо не се поставят под карантина засегнатите стада, докато се вземат нови проби? Безспорно ли е, че наистина става дума за чума? Защо при високата смъртност от болестта умрели животни няма, нито пък, по свидетелства от района, болните животни са развили характерните симптоми?\", продължи с въпросите лидерът на БСП. \n\"Лъжа е, че хората ще бъдат компенсирани изцяло. Компенсациите за убитите животни не са по пазарни цени, което прави невъзможно бързото възстановяване на стадата. Не са предвидени компенсации за пропуснатите ползи. Не се говори за това, че липсата на животни води до други загуби. Договорите за ползване на пасища няма как да бъдат продължени, а с това хората губят и правото да получават европейски средства по тази линия. Как ще си плащат кредитите, с които са изграждали своите стопанства и стада - държавата не планира подкрепа за това. Ние настояваме за бърза и пълна компенсация, вкл. за пропуснатите ползи, и искаме правителството да предложи бързи законови промени, ако се налагат\", категорична е Нинова. \nОт БСП настояват за пълно разследване на източника на заразата и ясно поемане на отговорността за допускането на заразени животни на българска територия. Функционира ли оградата на границата с Турция, как заразени животни са проникнали в България, осъществяван ли е необходимият ветеринарен контрол върху новопридобити животни?\", обърна се Нинова към управляващите. \nЛидерът на БСП призова правителството и управляващото мнозинство да си отворят очите за проблемите на малките погранични общини. Нинова напомни, че обезлюдяването е проблем не само на общините и на населените места, а проблем на националната сигурност. \"Настояваме да бъде приета и реализирана програмата Странджа-Сакар, разработена съвместно от общините Тополовград, Елхово, Болярово, Средец и Малко Търново. Предизборно всички партии изразиха подкрепа за тази програма, но след изборите ГЕРБ и Обединените патриоти забравиха за нея. Ние обаче не забравяме!\", предупреди Нинова. \nПремиерът Бойко Борисов да идва в Шарково, да чуе хората какво говорят и да отговаря, настоя тя. По повод посещението на Румен Порожанов и срещата му в събота, Нинова попита: \"За какво идва? За да им обещае по 150 лв. на животно. Тук казват, че по-малко от 250 лв. не е реално обезщетение. Те не могат с тези пари да си възстановят стадата\".   \n \t\n", "date": "2018.07.16", "title": "БСП внесе жалба за спиране на евтаназията на животни"}
{"url": "http://www.duma.bg/node/171195", "text": "Жители на неголямо село в Източна Гренландия са били принудени да се евакуират, след като по крайбрежието до селото им \"доплува\" гигантски айсберг. Местните власти се притесняват, че ако ледената скала се разчупи, може да се образува голяма приливна вълна, която да наводни домовете на хората, а и парчета от лед да причинят разрушения. \nАйсбергът буквално надвисна над домовете, разположени на първата линия в селото Инаарсуит. Освен това айсбергът е заседнал и за едно денонощие не се е придвижил наникъде. \nВ селото постоянно живущи са 169 души. \nВсе още опасността от разрушаване на айсберга не е отминала. Допълнителни притеснения има и поради факта, че местната електростанция и запасите с гориво на селото се намират в близост до брега.   \n \t\n", "date": "2018.07.16", "title": "Айсберг застрашава село в Гренландия"}
{"url": "http://www.duma.bg/node/171209", "text": "В България смъртността вследствие трудова злополука е 3,6, на 100 хил. заети, което я поставя на трето място в ЕС по този показател. Това съобщи националният секретар по безопасност и здраве към КНСБ Огнян Атанасов. В целия ЕС коефициентът е 1,8 на 100 хил. Атанасов поясни, че у нас на 100 хил. работещи се отчитат 83 трудови инцидента, докато средната стойност за ЕС е 1513 на 100 хил. Във Франция например са 3500. Изводът е, че не се докладват трудовите злополуки, тъй като за тях не се плаща, смята експертът от КНСБ.  \nДУМА припомня, че от всичките 2911 трудови злополуки през 2017 г. 2318 са станали по време на работа. През м.г. трудовите злополуки са с 63 повече от 2016 г., увеличават се и смъртните случаи за година - от 88 на 94. \nПо данни на НОИ трудовите злополуки през първото полугодие на т.г. са общо 1427, от които 35 са завършили със смърт. \nОт КНСБ искат да бъдат възстановени секторните проверки по безопасни условия в предприятията, които допреди 8-9 години се провеждаха съвместно с ГИТ. Въз основа на тези проверки се правени проучвания и заключения за реалното състояние на условията за безопасен труд на дадена фирма. \nСред действията на КНСБ за подобряване на здравословните и безопасните условия на труд е провеждане на информационни кампании за превенция на професионалните рискове, повишаване на ролята на комитетите и групите по условия на труд, както и действия за подобряване на безопасната и здравословната работа сред заетите в дигиталната икономика. В тази сравнително нова сфера има и нови рискове за безопасността при работа, за физическото и психическото здраве на работещите, припомни Атанасов. Той подчерта, че и ЕС работи по актуализиране на директивите за работното място, екранното оборудване и знаци за безопасност. Във връзка с дигиталната икономика в България освен за понятието \"работник\", трябва да има и дефиниция за понятието \"работно място\", защото то вече е различно от това, което бе през 90-те години, коментира Атанасов. \nРаковите заболявания, свързани с работа, са причина за 53% от смъртните случаи при професионални заболявания, цитира европейската статистика националният секретар по безопасност и здраве към синдиката. Той припомни, че в ЕС на всеки час умират 10 души от рак, свързан с работата, а всяка година възникват 120 хил. случая на онкозаболявания, свързани с работа.  \nАтанасов припомни, че в края на м.г. са приети изменения на директивата за карцерогени и мутагени, но в България все още нищо не се прави по транспонирането й. Предстоят промени и в директивите за биологичните агенти, и за личните предпазни средства, които трябва да бъдат транспонирани и в българското законодателство. \n 44-годишен видинчанин загина в края на седмицата при трудова злополука в рудник край с. Кошава. Според първоначалните данни мъжът е загинал при срутване на гипсова облицовка от тавана на галерията. \n  \n    \n \t\n", "date": "2018.07.16", "title": "България е трета в ЕС по смърт при трудови злополуки  "}
