{"url": "http://duma.bg/node/152730", "text": "\"Не съм го казвал досега, но сега ще кажа, че благодарение на Цветан Цветанов хванахме \"Наглите\", заяви в скандално интервю по Нова телевизия бившият главен секретар на МВР Калин Георгиев. \"Тогава МВР получи информация благодарение на Цветан Цветанов, който беше министър. Той ни запозна с един човек, който после направи контакт с друг, от когото получихме информация. Не мога и нямам право да кажа кой е този човек\", допълни Георгиев. На въпроса на водещата дали това е \"вътрешен човек\" за \"Наглите\", той отговори положително и допълни, че по това време е установено изтичане на информация от МВР, за което няма наказани. \nСлед интервюто на бившия главен секретар на МВР интернет сайтът \"Афера\" публично запита главния прокурор Сотир Цацаров дали \"вътрешният човек\" на \"Наглите\" не е великотърновският бизнесмен Петър Христов, за когото е публична тайна, че е личен приятел с Цветан Цветанов и бившия шеф на ГДБОП Станимир Флоров. Неслучайно Цветанов е избран за депутат от района на бизнесмена, а според публикации в местни медии синът на Флоров е бил назначен фиктивно на работа, срещу солидна заплата, в една от фирмите на Христов като благодарност за назначението на редовия служител от РПУ-Горна Оряховица Орлин Тодоров, известен като протеже на бизнесмена Христов, за шеф на териториалното звено на антимафиотите. Това става по молба на неговия покровител и спонсор на ГЕРБ Петър Христов, който моли лично Цветанов и Флоров. Те дали благословията си, а дворът на полицията във Велико Търново бил залят с листовки, когато МВР обявило Тодоров за шеф на БОП. В тях пишело, че той е чадър на наркотрафикантите и че богатството му е по-голямо от доходите му. Сред \"върховете\" на полицейските му удари е арестът на четиримата лекари от Горна Оряховица, които бяха оневинени за смъртта на бебето. \nПетър Христов е бивш представител на СИК в Северна България и оттогава се спряга за близък до Бойко Борисов и Румен Николов-Пашата. В годините на прехода е шеф на сикаджийската охранителна фирма \"Дито\". Името на Христов, чийто бизнес дърпа напред именно по времето на ГЕРБ, нашумя покрай аферата с бившия шеф на антимафиотите в старопрестолния град. Тодоров не пропускал да докладва на благодетеля си как вървят разследванията срещу \"Килърите\" и редовно му \"пеел\" информации от СРС-та. През 2015 г. той получи 3-годишна условна присъда за изнасяне на информация. \nДУМА припомня, че грешно обвинение на прокуратурата и показанията на тогавашния главен секретар на МВР Калин Георгиев спасиха Цветан Цветанов от присъда за шестте \"Не!\"-та, с които ексминистърът отказа да разпореди прилагането на разрешени от съда СРС-та на бившия шеф на антимафиотите във Велико Търново Орлин Тодоров и на още двама заподозрени. Независимо от отказа на Цветанов обаче в хода на делото срещу Тодоров стана ясно, че все пак са приложени СРС-та, макар и с нечий друг подпис. Всекидневните отчети на антимафиота към бизнесмена Христов, когото ГЕРБ дори спрягаха за свой кандидат за кмет на Велико Търново, започвали с думите \"Шефе, да ти докладвам\", стана ясно от обвинителния акт по делото срещу Орлин Тодоров. Бизнесменът бил държан в течение за операции и давал напътствия как да се действа, препоръчвал кой прокурор да се поиска. Според публикации в интернет сайтове комбината Цветан Цветанов-Станимир Флоров-Петър Христов-Орлин Тодоров била печално известна сред бизнеса във Велико Търново и областта с груба намеса в дела и саморазправа с конкуренти под полицейски чадър. Най-тежкото обвинение срещу антимафиота Тодоров бе, че е използвал БОП като рекетьорска бригада в услуга на частни интереси, като се визираше случай с отвличане и държане в плен на младеж, което облагодетелствало крупните благоевградски предприемачи Николай и Любомир Галчеви с 1,2 млн. лв. \nВ последното си интервю за Нова телевизия бившият главен секретар Калин Георгиев с поразителна осведоменост коментира от офиса в банката, в която работи в момента (на Цветелина Бориславовова), и случая с отвличането на 25-годишния Адриан Златков: \"Колегите са направили всичко от необходимото, за да се запази животът на Адриан Златков... Ако аз бях главен секретар на МВР, щях да постъпя по същия начин. Никога нямаше да рискувам живота, за да задържа някой от похитителите...\"     \n", "date": "2017.09.18", "title": "Цветан Цветанов контактувал с вътрешен човек на \"Наглите\"  "}
{"url": "http://duma.bg/node/152717", "text": "Националното сдружение на общопрактикуващите лекари поиска допълнителни средства за първична извънболнична помощ за 2018 г. От сдружението смятат, че за дейността трябва да се отпуснат 225 млн. лв., което е увеличение с 25 млн. лв.  спрямо заложените в бюджета на НЗОК за 2017 г. \nВ становището се посочва, че е необходимо да се увеличат плащанията за т.нар. капитация -  НЗОК заплаща всеки месец определена сума за всеки записан пациент в листата на общопрактикуващия лекар. От сдружението се аргументират, че годишната сума на записан пациент е 15 лв., а средният брой прегледи на човек са между 3 и 4 през годината.   \n", "date": "2017.09.18", "title": "Личните лекари искат с 25 млн. лв. повече за  догодина"}
{"url": "http://duma.bg/node/152718", "text": "10 свободни места за лекари са обявени в Бюрото по труда в Силистра, става ясно от обява, публикувана на електронната страница на Агенцията по заетостта. Заявката е дадена още в края на януари, а предлаганото възнаграждение е по 1100 лв. Бюрото по труда в Тутракан също обявява от началото на януари 4 свободни лекарски места със заплата 1100 лв.  \nВ различни части на страната се търсят над 100 лекари, става ясно от 65 обяви. \nОт 4 август Бургас търси 9 лекари в Спешна помощ, като предлаганата заплата е 1336 лв., а трудовият договор - безсрочен. Добрич също търси 4 лекари за Центъра за спешна медицинска помощ. Обявата е от април и предлага безсрочен трудов договор и работа на 2 смени. В обява от 11 август се търсят петима лекари в Спешна помощ в Добрич и 1 лекар в Балчик.  \nВ Джебел търсят 1 специализант по обща медицина със заплата 850 лв. В Кирково от края на август е обявено свободно място за лекар по обща и клинична патология. Предлаганата заплата е 650 лв., а в Ардино дават 600 лв. за лекар. Пак от края на август в Момчилград се търсят трима лекари на безсрочен трудов договор със заплата от 700 лв., като изискванията са за владеене на турски, шофьорска книжка за категория \"В\" и професионален опит до 2 години. От края на август в Кърджали се търси и кардиолог.   \nОт началото на юли в Монтана се търсят двама уролози. От 1 юни в Разлог търсят специалист по инфекциозни болести, като му се предлага заплата от 720 лв., а от началото на януари се търсят двама анестезиолози. \nОбявите за медицински сестри и акушерки са  32 за над 50 специалисти. Най-високото предлагано възнаграждение е по 770 лв. за 5 сестри в Спешната помощ в Бургас, а 700 лв. се предлагат на сестра в детско заведение. \n    \n", "date": "2017.09.18", "title": " Силистра търси 10 лекари, Бургас дава 1336 лв. на доктор"}
{"url": "http://duma.bg/node/152719", "text": "Работници от най-голямата фабрика за производство на хартия - \"Костенец Пейпър Мил\" ЕАД, днес в 8.30 ч. излизат на протест пред административната сграда на предприятието. \nПричина за недоволството е предстоящото масово уволнение, което готви ръководството на компанията - 150 души в Костенец остават без работа. \nНа 28 юли 2017 г. изпълнителният директор откри процедура по съкращаване на над 150 работници и служители, като за целта бяха уведомени единствено синдикалните организации в дружеството - КНСБ и КТ \"Подкрепа\". Останалите нечленуващи в синдикални организации работници и служители в предприятието, практически и юридически нямаха легитимно избрани представители на общо събрание, с което бяха грубо нарушени правата им по чл.130а от КТ, припомнят от КНСБ. \nВъв фабриката, създадена преди повече от 115 години и неразривно свързана със стопанския и икономическия живот в района, в момента работят над 180 души.     \n", "date": "2017.09.18", "title": "Работници излизат на протест в Костенец"}
{"url": "http://duma.bg/node/152720", "text": "Две общински болници в София се сливат. Специализираната болница за активно лечение пневмо-фтизиатрични заболявания, известна като ТУБ диспансер, прекратява дейността си без ликвидация и се влива във Втора МБАЛ. Решението бе по предложение на група общински съветници и столичния зам.-кмет по финансите Дончо Барбалов и бе одобрено от Столичния общински съвет.  \nСпоред финансовите отчети за миналата година ТУБ диспансерът е на загуба от близо 300 хил. лв., което обаче е по-малко от 2015 г. В същото време направените разходи на болницата са повече. Тя разполага с 10 легла с използваемост от 27%, като през тях са минали 169 пациенти за 2016 г. На диспансерен учет с туберкулоза са 929 души. Спрямо предходната година броят на прегледите е намалял с една трета, а направените изследвания - с над 50%, сочи годишният финансов отчет. В него се настоява и за изготвяне на оздравителен план.  \nВ края на миналата седмица с 42 гласа Общинският съвет в Пловдив гласува \"за\" вливането на МБАЛ \"Св. Мина\" в МБАЛ \"Св. Пантелеймон\". Според кмета Иван Тотев вариантът с прехвърлянето на I градска и ДКЦ 6 към II градска болница би струвало по-евтино на общината. Той увери, че всички лекари от \"Св. Мина\" ще останат на работа след рокадата. Програмата за оздравяване, предложена от д-р Петко Недев, ще гарантира повече пари от НЗОК, а през следващата година общината ще осигури от градския бюджет 1 млн. лв. за обновяване на апаратурата на \"Св. Мина\", обеща кметът. Д-р Цветан Деведжиев, шеф на кардиологичното отделение в МБАЛ \"Св. Мина\" и водач на провелите се през годината протести, бе предложен за зам.-управител на новото обединено лечебно заведение, но той отказа да работи с шефа на \"Св. Пантелеймон\" доц. Петко Недев. В \"Св. Мина\" имало и 32 молби за напускане. \nПо-рано през т.г. бяха слети болниците в Петрич и Сандански. В края на м.г. дълговете на петричката \"Рокфелер\" бяха близо 4 млн. лв. Лечебното заведение обслужва 57 населени места с над 63 хил. души от близките села. \nКъм средата на годината задълженията на общинските болници в страната възлизаха на над 91 млн. лв. по информация на МЗ. \nЗа 2017 г. 66 общински болници получават от държавата помощ от 25 лв. за 1 леглоден продължително лечение по Методиката за субсидиране на болници в труднодостъпни и отдалечени райони.     \n", "date": "2017.09.18", "title": "Сливат общински болници и в София "}
{"url": "http://duma.bg/node/152722", "text": "На 19 септември, вторник, от 15 до 17 часа лидерът на БСП в София и председател на групата на БСП в СОС Калоян Паргов ще бъде на разположение на софиянци в постоянната приемна на ул. \"Леге\" 10, етаж 1. \nЖелаещите могат да се запишат предварително на телефон 02/987 20 86.   \n", "date": "2017.09.18", "title": "ПРЕДСТОЯЩО"}
{"url": "http://duma.bg/node/152723", "text": "\"Добри проекти във Варна се изпълняват безобразно. Част тях са правени още преди 1989 г. Други бяха актуализирани, когато БСП управляваше общината. Сега само започна тяхното изпълнение\" Това заяви лидерът на ГС на БСП и общински съветник Борислав Гуцанов в радиоинтервю. Той припомни, че оптимизацията на училищната мрежа е започнала през 2009-2010 г. с преместването на Първа езикова гимназия. \"Остана да се решат въпросите със Спортното училище, училище \"Захари Стоянов\" и математическата гимназия. За реорганизацията не бяха нужни много пари. Сега ще се дадат близо 15 млн. лв. за нова сграда на математическата гимназия и за ремонта на спортното училище\", коментира Гуцанов. Според него ремонтите са хубаво нещо, но те са могли да се извършат с много по-малко средства. \"Това са парите на всички варненци и не може така с лека ръка да се решава как ще се харчат, обясни Гуцанов. \n\"Продължаващото разширяване на пристанището не е добре обмислено. Не се коментира защо не започна изграждането на интермодалния терминал. Всички заведения са много хубави, зоната край морето е красива, но парите от това не са принадената стойност, от която градът се нуждае\", подчерта Гуцанов. \nНовият политически сезон в града ще е \"безизразен\", защото в Общинския съвет мнозинството на управляващите гласува всичко, което предварително е взето като решение, обясни Гуцанов. \"Управляващите нехаят за проблемите на града. Например фирма \"Градски транспорт трупа милиони загуби. С нови автобуси, за които уж разходите за поддръжка трябва да са по-малко, те са вече над 9 млн. лв.\", твърди социалистът.      \n", "date": "2017.09.18", "title": " Добри проекти се изпълняват безобразно, твърди Борислав Гуцанов"}
{"url": "http://duma.bg/node/152724", "text": "\"Проблемите в образованието едва ли могат да се решат сами със закон. Той беше гласуван преди година и половина, а резултатът всички го виждаме. БСП дори го атакува в КС, защото той създава големи проблеми.\" Това заяви вчера зам.-председателят на ПГ на \"БСП за България\" Крум Зарков в радиоинтервю. Според него никой обаче не казва какво точно искаме да се случи в образователната ни система и как да задържим децата в училище. \nПроизводители в други европейски държави получават в пъти повече субсидии отколкото българските, коментира той Закона за храните, който беше отхвърлен на първо четене от НС. \"Предложенията на левицата защитават интересите на българските производители. Предложенията ни не бяха приети, може би, защото управляващите смятат, че това е закон на опозицията\", предположи Зарков.  \nТой е категоричен, че ако бъде приет антикорупционният закон на управляващите, той няма да проработи. \"Трябва ясно да си отговорим на въпроса дали новата агенция ще разследва или не. ОТ БСП сме категорични, че президентът ще назначава председателя й, ако настина искаме тя да е независима\", подчерта Зарков.     \n", "date": "2017.09.18", "title": "Проблемите в образованието не се решават само със закон, смята Крум Зарков"}
{"url": "http://duma.bg/node/152725", "text": "Румен Радев посрещна вчера лично първите гости, сред които имаше много деца, в сградата на президентската институция, като част от инициативата Европейски дни на наследството - 2017 г. Той влезе в ролята на екскурзовод, ръкува се с всеки един от посетителите в Гербовата зала, където посреща делегации на най-високо ниво. В нея държавният глава награждава с ордени и медали, удостоява с висше офицерско звание, представя и състава на служебните правителства, дава пресконференции, поясни той, застанал пред картината \"Симеон Велики\". \n\"В този ден, който ни зарежда с много вяра, надежда и любов, за мен и моя екип е удоволствие да ви посрещна в президентската институция и да ви запознаем с уникалния интериор на тази сграда и основните функции на президента\", обърна се Радев към посетителите. \"Президентът като обединител на нацията, като равноотдалечен от останалите власти, е призван да търси съгласие и консенсус по най-важните теми от дневния ред на нашето общество\", подчерта той. \nДържавният глава отвори и вратите на своя кабинет за посетители. 6-годишният Николай Гроздев беше сред най-нетърпеливите, които прекрачиха прага на \"Дондуков\" 2 и той първи седна на стола на държавния глава. Ти си готов за президент, похвали го Радев, след блицанкета за разпознаване знамената на България и на ЕС. Николай разказа, че президентът работи това 5 г., че работи с екипа си и го дават по телевизията. И допълни, че му харесва да е президент. \nСлед Николай на президентското място поседяха Васил Дончев на 5 г. и Теодора Борисова, която скоро ще стане на 8 г.  \nПосетителите разгледаха и Огледалната зала, Залата за пресконференции и тази, в която заседава Консултативният съвет по национална сигурност. Гостите бяха приети и от вицепрезидента Илияна Йотова. Тя им разказа за работата си, най-вече за идеите си за българите в чужбина. \nЙотова посрещна и група студенти от Университета по библиотекознание и информационни технологии, ръководени от проф. д-р Мариела Модева. Бъдещите висшисти от специалност информационни технологии в съдебната администрация зададоха въпроси за правомощията на Йотова и по-специално за Комисията по помилвания. Младите гости дискутираха с вицепрезидента използването на специализирани информационни ресурси за нуждите на съдебната администрация. Техни колеги от специалност информационни ресурси на туризма пък се интересуваха от  възможностите за рекламиране на България като туристическа дестинация, особено в контекста на предстоящото за страната ни председателство на Съвета на ЕС. Бъдещите бакалаври споделиха с Йотова очакването си държавните институции да бъдат по-отзивчиви към проблемите на младите хора.  \nКато последна спирка посетителите разгледаха президентската библиотека, открита този януари, в която са изложени и част от подаръците на държавните ни глави. \n По-късно Румен Радев, патриарх Неофит,  предателят на НС Димитър Главчев, столичният кмет Йорданка Фандъкова, депутати, заместник-министри, посланици и гости участваха в тържествената церемония по случай Деня на София. снимка Емилия Костадинова     \n", "date": "2017.09.18", "title": " Радев и Йотова посрещнаха лично гостите, дошли на \"Дондуков\"2  "}
{"url": "http://duma.bg/node/152727", "text": "Столичната община реши да уеднакви цените за ползване на физкултурните салони от частни спортни клубове за извънкласна дейност в училищата. С промените в Наредбата за местните такси и цени на услуги на общината от началото на лятото бяха въведени нови тарифи за ползване на помещенията в училище от фирми, които осигуряват допълнителни занимания за учениците като спорт, обучение по езици, танци и изкуства. Новите наеми обаче ще принудят фирмите да искат по-високи такси от децата през тази учебна година. Особено засегнати бяха спортните клубове, тъй като те използват най-големи площи. В промените на наредбата бе предвидено наемите да зависят от района, в който е разположено училището. В централните градски части клубовете трябва да плащат по 13-15 ст. на час за кв. метър, или около 400 лева на месец за салон от 100 кв. метра. В крайните райони бе предвидено наемът на кв. метър да е само 4 стотинки на час. \nЗаради жалби на спортни клубове и организации от общината са решили да уеднаквят наемите в районите на Столичната община и предлагат за съоръжение с площ до 100 кв м. цената да е 8 стотинки на час на кв. метър, а за над 100 кв. метра зала - 4 стотинки.       \n", "date": "2017.09.18", "title": " Спортните клубове ще плащат еднакви цени за наем на зали в училищата  "}
{"url": "http://duma.bg/node/152728", "text": "Делото срещу шведския турист Ралф Сундберг, който нападна камериерка в хотел в Слънчев бряг, започва на 26 септември, съобщи вчера районният прокурор на Несебър Радост Бошнакова. \nСундберг беше задържан с решение на Районния съд в Несебър на 15 юни т.г., след като безпричинно изрита в главата камериерка в хотел в Слънчев бряг. В края на юли на закрито заседание Окръжният съд в Бургас измени мярката му за неотклонение от „задържане под стража” в \"домашен арест\" и той бе настанен в хотел в Слънчев бряг. \nПървият съдия, който трябваше да разглежда делото, си е направил отвод. Вече е определен нов председател на състава. \nОчаква се наказанието за шведа да бъде само глоба, тъй като съдът е определил делото срещу него да се гледа не по общия ред или по реда на съкратеното съдебно следствие, а по специален ред, който предвижда в най-тежкия случай да му бъде наложена парична санкция. Вероятно глобата ще е 5000 лева.      \n", "date": "2017.09.18", "title": "Тръгва делото срещу шведския турист, ритнал камериерка"}
