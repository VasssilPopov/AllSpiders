{"url": "http://www.duma.bg/node/165977", "text": "В края на март парите в обращение достигнаха 15,247 млрд. лева, като за една година се увеличиха с 11,32% (1,550 млрд. лева), отчитат в Българската народна банка. За сравнение през предходния едногодишен период (март 2016 г. - март 2017г.) нарастването беше по-високо и като абсолютна стойност (1,605 млрд. лева), и в процентно отношение (13,28%). През първото тримесечие на 2018 г. динамиката на парите в обращение следваше ясно очертаната през годините сезонност.  За този период от годината е характерен отрицателен емисионен резултат, намиращ израз в намаление на парите в обращение спрямо края на предходната година, показва анализът на централната банка. През първите три месеца на тази година парите в обращение намаляха с 2,90% (455,8 млн. лева) в сравнение с края на миналата година. \nВ края на март делът на банкнотите в общата стойност на парите в обращение е 97,51%.  Средната по стойност банкнота в обращение в края на първото тримесечие възлиза на 34,95 лева, което представлява увеличение с 1,10 лева спрямо края на 2017 г. За една година стойността й се е повишила с 1,66 лв., или с 4,98%, вследствие на по-високия темп на нарастване в паричното обращение на броя банкноти от 50 и 100 лева в сравнение с останалите купюри и продължаващата постепенна замяна на двулевовата банкнота с монета. \nКъм 31 март делът на разменните монети в стойността на парите в обращение е 2,44%, като през първото тримесечие той е нараснал с 0,13 процентни пункта спрямо края на четвъртото тримесечие на предходната година. Средната по стойност разменна монета в обращение в края на миналия месец се запазва на ниво от 16 стотинки, колкото беше и в края на 2017 г. \nПрез първото тримесечие на тази година в общия брой на задържаните фалшиви български банкноти най-голям е делът на купюрата от 20 лв. (52,78%). По-малък е делът  на неистинските книжни пари от 50 и 10 лева, съответно с 28,47% и 17,36%. За три месеца са хванати и две фалшиви столевки.     \n \t\n", "date": "2018.05.02", "title": " 11% ръст на парите в обращение"}
{"url": "http://www.duma.bg/node/165979", "text": "На зеленчуковите пазари в Пловдив се предлага основно българска, гръцка и турска продукция. \n На пловдивските пазари няма гръцки череши по 200 лв. килограма, макар такива да се предлагат на някои борси в страната. Продават ги в София, но там могат да си го позволят, защото хората имат по-високи заплати, коментират търговците. Според тях ранни пловдивски череши от градините край Белащица и Брестник ще се появят по сергиите между 15 и 20 май, предаде \"Дарик\". \n Сред другите сезонни плодове правят впечатление ягодите и кайсиите. Ягодите са гръцки, като цените им варират между 4 и 8 лв. Има турски кайсии от Анадола, килограмът им е 10 лв. Тази година ще има доста по-малко български кайсии заради завръщането на зимата преди месец и половина и измръзването на пъпките на дръвчетата в Добруджанско, прогнозират прекупвачите. Ще разчитаме на кайсиите от Югозапада, допълват те. \nНа пазара могат да се купят първите български розови оранжерийни домати от Харманлийско. Преобладава, разбира се, гръцкият домат. Цените им варират от 1,60 до 4,20 лв. Традиционно розовите са по-скъпи. Българските краставици са около 2 лв., а марулята е 80 ст. или левче. Връзка репички също е 80 ст. Зелените лук и чесън – съответно по 40 и 50 стотинки. \n  \n    \n \t\n", "date": "2018.05.02", "title": "Първите български череши излизат на пазара след две седмици"}
{"url": "http://www.duma.bg/node/165980", "text": "България е изключена от т. нар. \"черен списък\" за защита на интелектуалната собственост на САЩ, след като в продължение на пет последователни години бе част от него. Това става ясно от оповестените резултати на годишния преглед от Търговския закон на САЩ за състоянието на защитата на правата на интелектуалната собственост. \nОт Министерството на външните работи коментираха, че изваждането на България от т. нар. \"черен списък\" е оценка за реалния напредък на страната ни в областта на интелектуалната собственост и е резултат на дългогодишните усилия на посолството във Вашингтон и българските институции. От ведомството посочват, че решението е положителен знак към чуждестранните инвеститори и особено към американския високотехнологичен бизнес и е предпоставка за засилване на интереса на американския бизнес към България.   \n \t\n", "date": "2018.05.02", "title": "САЩ ни изключиха от \"черния списък\" за защита на интелектуалната собственост"}
{"url": "http://www.duma.bg/node/165983", "text": "Пуснаха движението по ремонтирания 2,9 км участък от Източната дъга на Софийския околовръстен път в платното от Казичене до магистрала \"Тракия\". Ремонтните дейности продължиха 10 дни и движението по обновената отсечка се пуска преди предстоящите три почивни дни за Гергьовден. От пътната агенция съобщиха, че през миналата година е изцяло обновено и платното от \"Тракия\" до Казичене, както и на двете платна на 4,8-километровия участък от \"Хемус\" до Казичене от 26 до 31 км. \nС цялостното обновяване на настилката на Източната дъга се повишава безопасността на движение на пътуващите по автомагистралния пръстен около столицата, съобщават от АПИ. Подобрява се свързаността между автомагистралите \"Тракия\" и \"Хемус\" и Северната скоростна тангента, която е транзитната връзка със Западната дъга на Софийския околовръстен път и АМ \"Люлин\". По този начин транзитният и тежкотоварният трафик не се налага да преминава през града, с което се пести време, облекчава се движението и се намалява замърсяването на въздуха. Ремонтираният участък е с нова асфалтова настилка, хоризонтална маркировка, мантинели и пътни знаци. Изпълнител на строителните работи е ДЗЗД \"Белмекен 2015\". Дружеството отговоря за текущия ремонт и поддържането на републиканските пътища в област София.  \nРехабилитацията на пътя между квартал \"Ветрен\" и входа на Бургас, който е след магистрала \"Тракия\", трябва да приключи до 5-6 юни, съобщи министърът на регионалното развитие и благоустройство Николай Нанков, който инспектира вчера ремонтните работи на пътя и други инфраструктурни обекти в Бургас и областта. До 15 юни пък ще са завършени всички дейности по пътя Поморие - Ахелой. Това включва асфалтиране, обезопасяване, мантинели, маркировки, пътни знаци и табели. Обходният път на Поморие е на етап отчуждаване на имоти. Има и 22 жалби на собственици на земи там. Необходимо е да се изчакат съдебните решения или да се сключат споразумения. \nСпоред Нанков целта е до следващия туристически сезон да се приключи със скоростния път на север от Бургас. След това ще остане за изграждане само Северната дъга, финансирането за която ще е от държавния бюджет. Изграждането на северния обход на Бургас може да започне през есента, ако няма обжалване на процедурата в съда. По думите на министъра трафикът от Бургас към курортите ще бъде изведен, ако се изгради този обход. В момента се довършва подробният устройствен план за обхода, ще започне и тръжната процедура до края на юни или началото на юли. Тя може да бъде проведена за 3-4 месеца. Нанков добави, че през последните две години за пътища в Бургаски регион са изхарчени почти сто милиона лева. \n    \n \t\n", "date": "2018.05.02", "title": "Приключи ремонтът на отсечката от Казичене до \"Тракия\"  "}
{"url": "http://www.duma.bg/node/165976", "text": "Предварителните данни показват, че бюджетът ще приключи април с излишък от 1,3 млрд.лв., съобщиха от финансовото министерство. За сравнение, към април 2017 г. излишъкът бе близо 1,6 млрд.лв. \nМесец април традиционно се характеризира с превишение на приходите над разходите поради спецификата на данъчния календар, уточняват от ведомството. За подобрението на бюджетното салдо през месеца допринасят и възстановените суми от ЕК в частта на помощите. \nВ хазната се очаква да са влезли 12,9 млрд.лв., което е с 924,8 млн. лв. повече, в сравнение с април 2017 г. Ръстът идва от събрани повече данъци, а размерът на помощите се запазва, смятат експертите. \nРазходите, направени до април, ще са 11,6 млрд.лв., което е 29,5% от годишния разчет. За същия период на 2017 г. държавата беше похарчила 10 426,1 млн. лв. Ръстът на разходите по националния бюджет идва основно от по-високия размер на здравноосигурителните и социалните плащания, както и от увеличението на минималната пенсия от юли и октомври 2017 г. \n    \n \t\n", "date": "2018.05.02", "title": "Очакват  1,3 млрд. лв. излишък в бюджета за април"}
{"url": "http://www.duma.bg/node/165978", "text": "Пет търговски банки са били под надзора на БНБ през миналата година, а на две били предписани указания за отстраняване на слабости, пише в годишния отчет на Централната банка, внесен в парламента. В документа обаче имената на банките не се съобщават. \nСпоред законодателството  мерките по надзора са едно от най-сериозните правомощия на БНБ за влияние върху банковия сектор. Те започват от писмени предупреждения, забрана за определени сделки и операции, отстраняване на акционери и могат да стигнат до уволнение на изпълнителни директори на търговски банки.  \nОбщо 14 са извършените надзорни проверки на място в банки през 2017 г., пише още в документа, подписан от управителя Димитър Радев. Общо търговските банки у нас през миналата година са били 22, а клоновете на чуждестранни банки - 5. \nБНБ е проверявала дали те са се справили с препоръките й от предходни проверки, а също и препоръките след мащабните стрес тестове за преглед на активите на банковата система през 2016 г.  \nСлед изпълнение на препоръките част от банките са подобрили управлението на риска си. Частично са изпълнени препоръки, свързани с повишаване на ИТ сигурността и създаването на резервни информационни центрове. Остават обаче проблемите с вътрешния анализ на рисковете и на адекватността на капитала в някои от проверените банки, твърдят от БНБ. Тя е издала нови препоръки, като основната част от тях са за подобряване на анализа на кредитополучателите и на оценката на обезпеченията по кредитите. Друга част от препоръките изискват по-добър анализ на капиталовата адекватност, за да се осигури покритието с адекватен финансов ресурс на поетите рискове. На някои банки е предписана и актуализация на системите за ранно предупреждение. \nПрез 2017 г. банковата система отчете печалба в размер на 1,15 млрд. лв., което е добро ниво на възвращаемост на активите според централната банка. През миналата година се отчита ръст на кредитите от 4,7%, което е добър резултат на фона на нулевите ръстове от предходните години. Депозитите на бизнеса и домакинствата надхвърлиха 72 млрд., което е 6,1% ръст на годишна база. \nКъм края на 2017 г. валутните резерви на страната възлизат на 22,7 млрд. евро. Близо 93% от тях са в евро, 6,5% - в злато, а под 1% - в долари и сребро. Самата БНБ е получила 18 млн. евро доход от държаните при нея парични средства на търговските банки и на правителството заради въведените през миналата година отрицателни лихви. През 2017 г. БНБ е изразходвала бюджет от 78,5 млн. лв., от които близо 37 млн. лв. са разходите за персонал. За заплати и бонуси на управителния съвет на БНБ, в който влизат 7 души, са платени 1,2 млн. лв., като от тях 350 хил. лв. са бонусите.   \n \t\n", "date": "2018.05.02", "title": "Пет търговски банки са били под надзора на БНБ "}
{"url": "http://www.duma.bg/node/165975", "text": "Парите за финансово подпомагане на българските фермери ще намалеят с 50-100 млн. евро годишно след 2020 г., стана ясно на семинар на Българската асоциация на собствениците на земеделски земи (БАСЗЗ). Според последните разчети парите, с които на годишна база ще се финансира ОСП в целия Европейски съюз, ще намалеят с близо 4 млрд. евро, или с повече от 6%. Сега ОСП борави годишно с около 60 млрд. евро. От тях за страната ни са определени около 1,3 млрд. евро. Прогнозите са, че след две години общата сума вероятно ще бъде намалена на 55-56 млрд. евро. Така България ще трябва да поеме между 50 млн. евро и 100 млн. евро поне от този своеобразен пасив. Това налага прекрояване на националната ни политика в земеделието, смята зам.-председателят на БАСЗЗ Анатоли Георгиев. Според него ще има промяна в стойността на директните плащания, които ще бъдат обвързани с размера на стопанството, допълнителни изисквания от социален и икономически характер, което ще има негативни последствия за българското земеделие. \n Друг важен въпрос е бъдещето на Втория стълб на ОСП, или т.нар. инвестиционни мерки, финансирани със средства от Европейския земеделски фонд за развитие на селските райони (ЕЗФРСР). \"Предвид предстоящите бюджетни ограничения, нашите очаквания са, че голяма част от частните инвестиционни мерки в селските райони, ще бъдат заместени от т.нар. финансови инструменти - кредитни или гаранционни\", каза зам.-председателят на БАСЗЗ. Така на практика проектите няма да се финансират безвъзмездно, а бенефициентът - фермерът, ще трябва да връща получената финансова помощ, но при по-благоприятни лихвени нива в сравнение с традиционните банкови кредити. \n  \n    \n \t\n", "date": "2018.05.02", "title": "Парите за земеделие ще намалеят с 50-100 млн. евро годишно"}
{"url": "http://www.duma.bg/node/165981", "text": "Близо половин милион българи ще тръгнат на път за майските празници. Изчисленията са на Института за анализи и оценки в туризма. Голяма част от тези хора ще пътуват в рамките на страната, а около 70 000 са избрали да прекарат почивните дни в чужбина. Най-предпочитаните дестинации остават близките около нас - Гърция, Македония, Сърбия и Румъния, както и държави от Европейския съюз. \nБлизо 100 млн. лв. се отпускат за развитие на туристическите атракции в страната по Оперативна програма \"Региони в растеж\" 2014-2020 г., съобщиха от МРРБ. Управляващият орган на програмата е открил процедура по набиране на проектни предложения за предоставяне на безвъзмездна финансова помощ по програмата с общ бюджет 98,5 млн. лв. Основната цел е създаването на цялостни туристически продукти за обекти на културното наследство от национално и световно значение. Финансиране ще получат интегрирани проекти, включващи не само дейности по консервация и опазване на съответния обект на културното наследство, но и дейности по неговото популяризиране и развитие, които да привличат значителен брой туристи, съобщиха от МРРБ.     \n \t\n", "date": "2018.05.02", "title": "Половин милион българи тръгват на път за майските празници"}
{"url": "http://www.duma.bg/node/165938", "text": "Хората, които наблягат на суровите плодове и зеленчуци, имат по-добро настроение и са по-доволни от живота, твърдят новозеландски учени. За психичното здраве необработените храни са по-полезни. Готвенето намалява благотворните им съставки. \nЯденето на сурови зеленчуци и плодове може да предотврати появата на депресия, защото съдържат важни хранителни вещества, се посочва още в изследването, цитирано от \"Дейли мейл\". Участниците в проучването са били на 18 до 25 години - възрастовата група, която обикновено яде най-малко плодове и зеленчуци. Учените оценили не само начина им на хранене и психичното им състояние, но и фактори, които влияят върху него, като сън, движение, хронични болести. \nРезултатите показват, че хората, които ядат повече сурови зеленчуци и плодове, са с по-малко симптоми за психични заболявания, например депресия. Те са и с по-високи нива на благополучие, признаци за което са доброто настроение и задоволството от живота. \nНай-ценни за хората са суровите моркови, банани, ябълки, зелени листни зеленчуци, грейпфрутът, марулята, цитрусовите, горските плодове, краставиците и кивито, разкриха още експертите.     \n \t\n", "date": "2018.05.02", "title": "Сурови плодове и зеленчуци повишават настроението  "}
{"url": "http://www.duma.bg/node/165940", "text": "Изложбата \"Послания в хартия\" от български автори ще бъде открита на 9 май в галерия \"One Monev\". Експозицията може да се разгледа до 22 май. Събитието е вторият панел на \"София хартиен арт фест 2018\". \nЗапознаването със съвременното българско изкуство е поднесено чрез произведения на част от наградените в ежегодния конкурс \"Аматерас\". Селекцията на работите включва широк спектър от медии с разнообразно преплетени творчески теми. Фината изискана чувствителност в инсталациите на Цвета Петрова и Лаура Димитрова контрастират на мощното присъствие от абстрактни образи и форми на Симеон Панайотов и Десислава Денева. Симон Тодоров впечатлява с видео, излъчващо елегантни импресии, и инсталация с ефирна естетика. В синхрон с него са и духовните пътувания и игра с огъня в клипа на Валентин Балев. Контрастните, провокативни пластики на Веселка Николова подчертават медитативните графични релефи на Здравка Костадинова. В минималистичното пространство на галерията е и магнетично присъстващата светлинна пластика на Адрияна Бояджиева. Съвкупността от артисти успява да създаде вълнуващо преживяване чрез езика на слабо популярното доскоро течение - хартиено изкуство. \nОрганизаторите и кураторът на галерията са подготвили изненада за българската публика на 19 май в Нощта на музеите и галериите с демонстрация на финландския скулптор Кай Рентола. В периода на изложбата зрителите ще се срещнат с примамливия свят на хартиеното изкуство, навлязло сравнително скоро в артистичните среди, но наложило нова естетика в представата за съвременно майсторство в световните музеи и галерии.     \n \t\n", "date": "2018.05.02", "title": "\"Послания в хартия\" от български автори"}
{"url": "http://www.duma.bg/node/165937", "text": "Бразилският сърфист Родриго Кокса стана първият човек, яхнал вълна с височина 24 метра и 38 сантиметра. Приблизително това е равно на 10-етажна сграда. Рекордът бе регистриран в португалския град Назаре още на 8 ноември миналата година, съобщават световните агенции. Но постижението на състезателя бе официално признато по време на връчването на наградите на Световната сърф лига тези дни. \n38-годишният Кокс подобри с 61 сантиметра предишния рекорд, който се държеше от американеца Гарет Макнамара от 2011 г. насам.   \n \t\n", "date": "2018.05.02", "title": "Признаха рекорда за 24-метровата вълна"}
{"url": "http://www.duma.bg/node/165939", "text": "Учени от университета в Ървайн, Калифорния, са открили защо се пристрастяваме към пържените картофи и не може да спрем да похапваме от тях. Мазнините, които се съдържат във вкусния зеленчук, отключват в стомаха ни вещества, действащи по подобие на марихуаната, твърдят специалистите. \nПрофесор Даниеле Пиомели и екипът му изследвали реакциите на опитни мишки, след като те се хранели с мазни храни, подобни на сервираните в заведенията за бърза консумация. Проблемът възниквал още при допира на храната с езика на гризачите. Според учените мазнините осъществяват пряк контакт с мозъка, който подава сигнал към стомаха и го задължава да отдели \"естествените наркотици\" по стените си - ендоканабиноиди. Въздействието им ни кара да искаме още и още от тази храна. \nДоскоро се смяташе, че пристрастяването към пържените картофи и другите мазни ястия от заведенията за бърза консумация е само въпрос на лакомия. Но изследването дава химическо обяснение за зависимостта ни към подобни храни. При другите вещества, съдържащи се в някои продукти (като протеините например), не се наблюдава такъв ефект.     \n \t\n", "date": "2018.05.02", "title": "Пържените картофи имат ефекта на марихуаната"}
{"url": "http://www.duma.bg/node/165982", "text": "Асоциацията на организациите на работодателите в България кани президента Румен Радев да съдейства за по-бързо публикуване и влизане в сила на приетите промени в Закона за енергетиката. Това става ясно от писмо, изпратено до държавния глава, подписано от председателя на асоциацията Божидар Данев. Бизнесът посочва на Радев, че промените са стъпка към либерализиране на пазара, както и опитите да се вкара ток от скъпи централи и как той е предотвратен с текст в закона, както и за неуспешния опит да се върнат високите цени на малките ВЕИ.  \nНяма да е лесно, но се надявам, че президентът ще се включи на наша страна и заедно да направим такива реформи в енергетиката, които да са от полза и на гражданите, и на бизнеса, а не на далавераджиите, каза вчера председателят на Конфедерацията на индустриалния капитал в България (КРИБ) Кирил Домусчиев. \nВ друго писмо до българските евродепутати бизнесът ги уведомява, че през 2017 г. са сигнализирали ЕК за държавната помощ за американските централи, но все още не са получили отговор. Настояват евродепутатите да съдействат ЕК да се произнесе.  \n                                \n \t\n", "date": "2018.05.02", "title": "Бизнесът поиска от президента да забърза енергийния закон"}
{"url": "http://www.duma.bg/node/165942", "text": "35 години след раздялата си Агнета, Бени, Бьорн и Ани-Фрид се събират отново за подготовката на виртуално \"АББА\" турне. Докато работят по новия си проект, легендарните музиканти решават да влязат заедно в студиото. И го правят. И усещането им е, че времето е спряло и са били разделени за кратка ваканция. \"Много е забавно!\", споделят те. А резултатът са две нови песни, едната от които - \"I Still Have Faith In You\", ще бъде представена от холограми на четиримата музиканти в специално телевизионно предаване, продуцирано от ЕнБиСи и БиБиСи, което ще бъде излъчено през декември 2018 г. \"Ние може и да сме остарели, но песента е нова... И е хубава\", твърдят музикантите от прочутия квартет.     \n \t\n", "date": "2018.05.02", "title": "Изненадваща новина от \"АББА\""}
{"url": "http://www.duma.bg/node/165943", "text": "Балканската алтернативна денс пънк формация \"Майка\" ще повдигне градусите преди появата на сцената на сензационните \"Гогол Бордело\". Това ще се случи на 30 май от 20 ч. в зала 4 на Интер експо център, благодарение на \"Loud Concerts\", както ДУМА писа. Бандата \"Майка\", която е с корени от Сърбия, Хърватия и Черна гора, ще има щастието да подгрява европейските дати на \"Гогол Бордело\", чието турне започна на 4 май от Швейцария. Подборът не е случаен - музиката на \"Майка\" се основава на съвременни биитове, традиционна балканска ритмика с тромпети и акордеон и всичко това - съчетано с женски пънк вокали. Изпълненията на живо на бандата са с неустоима енергия и микс от безкрайни контрасти - точно какъвто е и Балканският регион.   \n    \n \t\n", "date": "2018.05.02", "title": "\"Майка\" подгрява концерта на \"Гогол Бордело\""}
{"url": "http://www.duma.bg/node/165944", "text": "\"Ветровито време\" обещава новата стихосбирка на Васил Златарев, носеща едноименното заглавие.  Премиерата на книгата ще бъде в СБП - ресторант \"Парнас\", ул. \"6 септември\" 35, на 3 май, четвъртък, от 17.30 ч. Поетът Боян Ангелов, който е и редактор на стихосбирката, ще води събитието. Книгата ще представи проф. Чавдар Добрев. \"Ветровито време\" е издадена от \"Български писател\" и илюстрирана от Ивайло Златарев, син на автора.      \n \t\n", "date": "2018.05.02", "title": "Прогнозата: \"Ветровито време\" в \"Парнас\""}
{"url": "http://www.duma.bg/node/165947", "text": "\"София филм фест на път\" се завръща в Сливен днес, 2 май. Прожекциите ще се осъществяват в обновената зала \"Сливен\" в партньорство с общината и с подкрепата на Националния филмов център и веригата киносалони \"Еuropa Cinemas\". Входът е свободен, научи ДУМА от Светлана Дамянова от прес офиса на СФФ. \nПрограмата започва в 18 ч. с филма, превърнал се в хит през 2017 г. - \"Белгийският крал\" (Белгия-Холандия-България). Творбата ще бъде представена от актрисите певици Екатерина Ангелова и Атанаска Бонева. \"Белгийският крал\" е комедия, изпълнена с меланхолия, подобно на самия крал (в ролята е Петер ван ден Бегин). За първата фестивална вечер има второ предизвикателство - от 20 ч. ще бъде показана най-новата творба на Шон Бейкър, режисьор-емблема на независимото кино в Америка. \"Проектът \"Флорида\" (САЩ, 2017) беше представен от автора си пред публиката в София през март, а филмът разказва за живота на шестгодишната Мууни и младата й майка Хейли - татуирана бунтарка, която отглежда дъщеря си ден за ден в евтиния хотел \"The Magic Castle\", менажиран от Боби (Уилям Дефо, с номинация за \"Оскар\", \"Златен глобус\" и БАФТА).  \nПрограмата продължава в четвъртък, 3 май, в 19 ч. с носителя на \"Златна палма\" за 2017 г. - \"Квадратът\" (Швеция-Германия) на Рубен Йостлунд. \"Квадратът\" е убежище на доверие и грижа. В него всички ние споделяме равни права и задължения\", казва режисьорът за арт инсталацията, която прави в шведски музей, вдъхновила и създаването на лентата. Третият фестивален ден - 4 май, ще предложи на зрителите два филма от велики майстори в киното. \"Нелюбов\" (Русия-Франция-Белгия-Германия) на Андрей Звягинцев (от 18 ч.) разказва за жестокия развод на Женя и Борис, белязан с коравосърдечни обиди, усещане за безизходица и взаимни обвинения. \nПетото издание на \"София филм фест\" в Сливен\" ще завърши същата вечер в 20 ч. с амбициозния проект на Вим Вендерс - \"Потапяне\" (Германия-Франция-Испания-САЩ). Любовната история отвежда зрителя в напълно различните светове на двамата главни герои Даниел Фландърс и Джеймс Мор - в ролите са Алисия Викандер и Джеймс Макавой.     \n \t\n", "date": "2018.05.02", "title": " \"София филм фест\" се завръща в Сливен  "}
{"url": "http://www.duma.bg/node/165945", "text": "Четвъртата годишна изложба \"Археология на София и Софийско\" се открива на 3 май от 18 ч. в Регионалния исторически музей на София, пл. \"Бански\" 1. Основната цел на временната експозиция, осъществявана ежегодно от РИМ София, е да представи резултатите от проучванията, проведени на територията на София и региона, от изминалия археологически сезон. \nПрез 2017-а са проучвани редица обекти с различна датировка. Сред тях са праисторическото селище Слатина в София; обектите от римската и късноантичната епоха - вилата при с. Мировяне, пл. \"Света Неделя\", Източният некропол на Сердика, крепостта Градището при с. Батулия; средновековната крепост Кокалянски Урвич; османският период е засвидетелстван при Кремиковския манастир \"Свети Георги Победоносец\", както и при некрополите на столичните улици \"Цветан Минков\" и \"Позитано\". \nСред най-интригуващите артефакти, включени в изложбата, са колективна находка от бронзови пластики от римската епоха, поти, калъпи и шлака от ювелирно производство със следи от злато, сребро и бронз, къща със следи от дървообработване - дървен струг, дървени лъжици, гаванчета и друга посуда (всички от обекта на пл. \"Света Неделя\"); цели керамични съдове и железни инструменти (от производствения център при с. Мировяне).  \nИзложбата ще продължи до 3 септември. \n    \n \t\n", "date": "2018.05.02", "title": "Изложба показва археологията на София и Софийско"}
{"url": "http://www.duma.bg/node/165946", "text": "Феновете имат възможност да чуят за първи път на живо на клубна сцена проекта \"Четирима господа пеят джаз\". Впечатляваща е комбинацията от музиканти, които дръзко се впускат в света на джаза и умело ще ни омагьосат с едни от най-известните джаз стандарти. \nКонцертът \"Четирима господа пеят джаз\" ще събере заедно едни от най-добрите български певци - Орлин Павлов, Свилен Ноев, Стефан Вълдобрев и Павел Терзийски. Всеки от тях познаваме от сцената и различните музикални жанрове, в които се изявяват - поп, рок и джаз. Обичани от публиката и изключителни професионалисти, четиримата вокалисти приемат поканата на Пловдив джаз фест да участват в проекта. След успеха на фестивала може да ги чуем и на сцената в \"София лайв клуб\" на 3 май от 21 ч.  \nВсички песни са аранжирани специално от Мирослав Турийски, а с четиримата певци на сцената ще бъде Октет Пловдив - Димитър Льолев (алт саксофон), Венелин Георгиев (тенор саксофон), Мартин Ташев (тромпет), Владислав Мичев (тромбон), Николай Карагеоргиев (китара), Мирослав Турийски (пиано), Александър Леков (бас) и Кристиан Желев (барабани). \nВ последните години все повече световноизвестни поп и рок артисти посягат смело към джаза и впечатляват с изпълнения на едни от най-прочутите стандарти. Резултатът често е вълнуващ и интересен, а такъв пример са Тони Бенет с Лейди Гага и Хърби Хенкок с Пинк и Сийл. \nБилети се продават в мрежата на Еventim.bg по 15 лв. и на място в деня на концерта 20 лв.   \n \t\n", "date": "2018.05.02", "title": "Четирима господа пеят джаз в столичен клуб"}
{"url": "http://www.duma.bg/node/165949", "text": "Произведения на трима представители на фамилия Пучини ще прозвучат в зала \"България\" на 3 май. В концерта, дирижиран от Славил Димитров, за първи път у нас ще бъдат изпълнени Меса а 3 от Якопо Пучини и Концерт за пиано от Доменико Пучини със солист майстора на клавишите Виктор Чучков. \nПървият композитор в рода на Джакомо Пучини е неговият прапрадядо, който също се е казвал Джакомо или Якопо (1712-1781). През 1739 г. този първи Джакомо получава най-престижния музикален пост в града - органист в катедралата \"Сан Мартино\". По-късно става главен музикален директор и църковен диригент на града и организира първия градски оркестър, в който свири и Луиджи Бокерини. Тогава е удостоен и с  престижната титла \"Музикант на Република Лука\".  Неговата Меса а 3 ще бъде изпълнена от дамския състав на Националния филхармоничен хор \"Св. Обретенов\". \nДоменико Винченцо Мария Пучини (1772-1815), дядо на Джакомо Пучини, умира млад, но въпреки това успява да напише две опери и няколко оратории. Той също учи музика в Болоня, а по-късно и в Неапол при Джовани Паизиело. Завръщайки се в Лука, става органист в катедралата и получава титлата на баща си и дядо си \"Музикант на Република Лука\". Ръкописът на Концерта за пиано, който ще прозвучи в изпълнение на пианиста Виктор Чучков, се съхранява в библиотеката на Музикалния лицей в Лука. Съвременната редакция на концерта е дело на Марчело Абадо (брат на известния диригент Клаудио Абадо). А няколкото други каденци, според старата изпълнителска традиция, са композирани от солиста Виктор Чучков. \nНай-известният от рода Пучини е оперният композитор Джакомо Пучини. Почти всички негови творби се играят с неизменен успех навсякъде по света, което е прецедент в оперното изкуство. Пучини композира Меса ди Глория като дипломна работа при завършването на музикалния лицей в родния си град Лука. Солисти в това ранно произведение ще бъдат Ивайло Донков - тенор, Петър Петров - бас, и Любомир Чернев - бас. И тримата певци са в състава на НФХ \"Св. Обретенов\", научи ДУМА от Кремена Николова-Флор, пиар на Софийската филхармония.   \n \t\n", "date": "2018.05.02", "title": "Фамилия Пучини превзема зала \"България\""}
{"url": "http://www.duma.bg/node/165970", "text": "Най-малко 20 000 привърженици на опозиционния лидер на Армения Никол Пашинян се събраха в центъра на арменската столица Ереван, като предупредиха законодателите в парламента за сериозни безредици, ако не го изберат за премиер. Самият Пашинян заплаши с \"политическо цунами\". \nПредишната вечер в обръщение в социалната мрежа фейсбук Пашинян заяви, че има план от страна на управляващата Републиканска партия да бъде провалено заседанието. Целта според Пашинян е да бъде осуетено избирането му, като по този начин партията на бившия вече премиер Серж Саргсян ще остане на власт и ще може да организира следващите парламентарни избори. \nСкандиращи \"Пашинян е премиер!\", привържениците се събраха на централния площад, където наблюдаваха на живо парламентарната сесия на гигантски екран, съобщи АФП. \nНа нея Пашинян заяви, че ако бъде избран, ще започне преговори с ЕС за премахване на визите. Това каза той на извънредно заседание на парламента. \"Ние ще задълбочим отношенията си с ЕС и ще направим всичко да бъдат премахнати визовите изисквания. Надяваме се да започнем преговорите в близко бъдеще\", допълни кандидат-премиерът.  \nПашинян се обяви и за увеличаване на военните разходи. \"Военните разходи в Армения трябва да бъдат адекватни на ситуацията в региона. Дали смятам, че сега Армения се нуждае от увеличение на военните разходи? Да. И ние можем да направим това паралелно с ръста на бюджетните постъпления\", каза Пашинян пред депутатите. \nПашинян заяви още, че Русия ще остане стратегически съюзник на Армения. По думите му ще продължи също така сътрудничеството с Иран, страните от ЕС и САЩ. Страната ще остане член и на Евразийския икономически съюз и Организацията на Договора за колективна безопасност, обеща Пашинян пред депутатите. \"Това следва от логиката на общонародното движение\", каза Пашинян и добави, че Армения не се нуждае от промяна на външната политика. \nПо време на заседанието председателят на парламента напусна заседанието в знак на протест срещу изказване на Пашинян за правата на децата по време на митинги. Пашинян каза, че децата също са граждани на страната и имат право на решение, като по този начин защити участието на много младежи в протестите, обхванали Армения в последните седмици. \"Използвам това, което научих от вас, и напускам за десет минути заседателната зала. После различните международни организации, които се занимават с правата на децата, ще ви обяснят вашата грешка, така че ако ви изберат за премиер, да не повтаряте тези думи\", заяви Баблоян. \nЗа да бъде избран, Пашинян се нуждае от поне 53 гласа в 105-местния парламент. Трите опозиционни фракции в парламента, които го поддържат - неговата партия \"Елк\", блокът \"Царукян\" и \"Дашнакцтюн\" - разполагат с 47 места, което означава, че поне шест депутати от управлявалата до момента Републиканска партия ще трябва също да гласуват за него. Ако това не се случи, след 7 дни процедурата ще бъде повторена. При нов неуспех ще бъдат насрочени предсрочни избори.   \n \t\n", "date": "2018.05.02", "title": " Арменският парламент избира парламент "}
{"url": "http://www.duma.bg/node/165963", "text": "\nВсички искат Гърция и Македония вече да се разберат за името. Но никой не отстъпва. Спорът е политизиран и най-вече идеологически. Забравя се например това, че гърците и македонците са си повече близки, отколкото чужди. \nНа срещата на правителствените ръководители от страните на Западните Балкани в Скопие миналата седмица присъства и председателят на Съвета на Европа Доналд Туск. В контекста на обтегнатите отношения с Русия страните от бивша Югославия стават все по-интересни за Брюксел. Става дума за приобщаването на тези страни към Запада и за стабилността на региона. Спомените за Студената война се смесват със силната обвързаност на Балканите с втората голяма трудна тема за ЕС - Турция. \nДоналд Туск похвали страната домакин Македония за това, че след избора на новия премиер Зоран Заев полага усилия за решаване на дълготрайния конфликт с южната си съседка Гърция. За Скопие залогът е голям - страната се надява на членство в ЕС и НАТО, което може да даде така желания тласък на икономическия растеж. Но полза от това може да има и ЕС, който иска да спечели на своя страна бившите социалистически страни от региона, ухажвани силно и от Москва. Гърция пък блокира членството на Македония в ЕС и НАТО заради неразрешения спор за името на Македония. Повече прилики, отколкото различия Гръцкият професор по антропология Йоанис Манос казва, че много гърци възприемат сюжета с името като присвояване на гръцката култура и история от македонските националисти, имащи териториални претенции към днешна Гърция. Според него спорът в медиите почива преди всичко на идеологическа основа и не се обръща никакво внимание на нещата, които свързват двата народа в културно и историческо отношение. И точно в тези прилики се крие огромен потенциал за разрешаването на конфликта. \n\"Нашият опит показва, че много повече неща ни свързват, отколкото ни разделят. И ако ние се фокусираме върху приликите, можем по-лесно да преодолеем проблемите, пречещи на намирането на решение на конфликта\", казва антропологът. \nИзглежда обаче, че малцина се интересуват от това. И Йоанис Манос не вярва, че спорът за името може да бъде разрешен до края на годината. Има твърде много препятствия и пред двете страни, които затрудняват намирането на приемлив компромис. Последните анкети потвърждават това: 63 процента от македонците искат по-бързо разрешаване на спора, а 61 процента от гърците отхвърлят категорично използването на името \"Македония\". \n\"Те нямат никакво право да се наричат с това име или да използват производни, като например Нова или Северна Македония\", възмущава се един 27-годишен фризьор от Солун.  \n\"Все ми е едно дали трябва да променяме името си или не\", казва пък един 42-годишен шофьор на такси от Скопие. Много по-важно за него е бъдещото членство на страната в ЕС да подобри положението на трудовия пазар и семейството му да има бъдеще. Антропологията - трън в очите на политиците Професорът по антропология в скопския университет Люпчо Ристески смята, че препятствията пред сближаването са политически - не само между гърците и македонците, но и между всички балкански страни. Антропологията е трън в очите на политиците, казва той: \"Нашата наука неслучайно бива маргинализирана в балканските общества. Дори по държавната македонска телевизия отправиха съвет към младите да не следват антропология. Ние изследваме възникването на идентичностите и сме особено критични, когато правителствата използват този процес на развитие за своя полза\", казва той. \nЗатова не е чудно, че антропологичните познания за културните прилики между двете страни почти не намират място в дебата. А именно тези общи неща могат да внесат раздвижване в зациклилия спор за името.   \n \t\n", "date": "2018.05.02", "title": "Гърци и македонци: какво ги свързва, какво ги разделя"}
{"url": "http://www.duma.bg/node/165964", "text": "По данни на Московската федерация на профсъюзите във вчерашната демонстрация в руската столица са се включили над 120 хиляди души. Основната част от тържествата се проведе на Червения площад. В тях участие взеха кметът на Москва Сергей Собянин, руски профсъюзни лидери, както и генералният секретар на Международната федерация на профсъюзите Шанън Бароу. Празникът бе отбелязан и в други руски градове, а премиерът Дмитрий Медведев поздрави трудещите се в профила си в туитър. \nПри изключителни мерки за сигурност преминаха демонстрациите в Истанбул и Анкара по повод Деня на труда 1 май, съобщават турските медии. \nЧленове на Конфедерацията на синдикатите на работещите в публичния сектор (Хак-Сен) пристигнаха на площад \"Таксим\" в Истанбул с боси крака. Те обясниха, че по този начин искат да привлекат вниманието на властите към потъпканите права на работниците. Лидерът на синдиката Тюрк-Иш Еюп Алемдар акцентира на мрачната статистика за жертвите при трудови злополуки и призова да се сложи край на това. \n\"Ние настояваме да се прекрати наемането на работа без договор, политиките на минимална заплата, временната, нередовната и несигурната работа, несправедливите данъци. Да се сложи край на натиска върху работещите да не се организират в синдикати, да не се посяга на свободата им при избора на такива. Необходима е солидарна борба срещу хората с парите, които се стремят да премахнат правата и свободите на работниците и игнорират хората, борещи се за оцеляване\", призова Алемдар. \nПлощад \"Таксим\" беше под полицейска блокада и бариери още в ранните часове на деня, всички пътища към него също са затворени, както и водещите към брега на Малтепе, където трябва да се проведат проявите за празника, там районът е отцепен с барикади и метални заграждения. Силите на реда извършват проверки на личните документи и обискират демонстрантите. В Бешикташ и Бейоглу бяха забранени всякакви струпвания на хора и шествия, десетки бяха арестувани. \nИстанбул и Анкара са напълно блокирани, автомобилният трафик е сведен до 2%. В двата града начело на шествията са депутати от опозиционната Републиканска народна партия. \nВ гръцката столица Атина също голяма част от града остана блокирана, а общественият транспорт пътуваше с разреден график. В демонстрациите се включи и бившият финансов министър Янис Варуфакис. \nПо традиция големи протести имаше и във Франция, където тази година се навършват 50 години от революционните събития от 1968 г. Страната вече е обзета от стачки в последния месец в знак на протест срещу плановете за реформи в икономиката на президента Еманюел Макрон. \nВ Испания синдикатите обявиха, че демонстрации са планирани в над 70 града. \nГлавата на Католическата църква папа Франциск също отбеляза празника и заяви, че трудът се явява основополагаща част от човешкото достойнство. \nВъв Венецуела президентът Николас Мадуро обяви повишение на заплатите с 95% в чест на 1 май. По думите му така работническата класа ще бъде защитена от последиците от икономическата война, водена от Съединените щати срещу южноамериканската държава. \"Това е брутална икономическа война, на която ще издържим и ще продължим напред\", каза Мадуро в Каракас пред репортери. \"Нека продължим към продуктивна и просперираща Венецуела, Венецуела с по-добри условия за нашите работници\", завърши Мадуро.  \nВъв Филипините около 5000 души се събраха пред резиденцията на президента Родриго Дутерте с искане да изпълни предизборните си обещания за подобряване на условията на труд. Подобни искания отправиха десетки хиляди и в Южна Корея, Индонезия, Камбоджа и Шри Ланка.   \n \t\n", "date": "2018.05.02", "title": "Светът отбеляза Първи май "}
{"url": "http://www.duma.bg/node/165987", "text": "Община Русе смята да ремонтира антифашисткия паметник в центъра на града. Братската могила е изградена през 1951 г. по проект на архитектите Нейчо Йорданов и Иван Минев. Правоъгълната каменна арка, върху която са изписани имената на загинали антифашисти, обаче се е деформирала през последните години и е наклонена на една страна. \nГлавният архитект на общината Живка Бучуковска обясни, че трябва да се демонтира настилката около Братската могила, да се трамбова наново и да бъде положена нова настилка. Ремонтът на паметника ще бъде съгласуван с Националния институт за недвижимото културно наследство.   \n \t\n", "date": "2018.05.02", "title": "Община Русе ще ремонтира антифашистки паметник"}
{"url": "http://www.duma.bg/node/165986", "text": "Почти половината ползватели на услугите на БЧК над 60 г. имат компютър и ползват интернет, 1/3 ползват електронна поща, научи ДУМА от Балканския институт по труда и социалната политика. Пенсионерите, обгрижвани от \"Каритас България\", са доста по-назад в използването на технологиите, поясняват от института, който е координатор по проекта. Изследването е проведено в Австрия от Европейската федерация на възрастните хора, в България от БЧК и \"Каритас\" и в Словения от Университетския институт за рехабилитация. \nСмартфоните сред възрастните у нас са рядкост. Те предпочитат мобилните телефони от старо поколение. Малцина ползват интернет приложения за комуникация като WhatsApp, Skype, Viber, Messenger. В Словения положението е сходно, но връстниците им в Австрия са много по-добре запознати с технологиите.   \nВ България всички възрастни около двете организации имат телевизор, повече от 1/2 - радио, над 2/3 сами мерят кръвното си налягане или кръвната захар. \nСами живеят 38% от анкетираните, а 49% - в домакинство с двама души. Около 60% от жените и 50% от мъжете над 60 г. са с хипертония, мнозина пенсионери са с диабет. По 6% от представителите на двата пола са преживели поне 1 инсулт.     \n \t\n", "date": "2018.05.02", "title": " Половината възрастни клиенти на БЧК ползват интернет"}
{"url": "http://www.duma.bg/node/165984", "text": "С литийно шествие и възстановка вчера започнаха тържествата за Априлското въстание в Панагюрище вчера. Литийното шествие тръгна от Дудековата къща, където се е намирало Привременното правителство по време на въстанието. То бе предвождано от свещеници от Панагюрище, кмета на града Никола Белишки, председателя на Общинския съвет Христо Калоянов, областния управител Стефан Мирев. Под звъна на камбаните на църквата \"Свети Георги\" стотици жители и гости на Панагюрище тръгнаха към площад \"20 април\". Жителите и гостите на града поднесоха цветя пред паметника на Георги Бенковски по повод 142 години от въстанието. \nСъс залп на пушки от участниците в Регионален клуб \"Традиция\" бе почетена паметта на героите. Програмата продължи със заупокойна литургия в памет на загиналите жители на града по време на въстанието. След нея започна военноисторическата възстановка \"Мъжество и саможертва - Панагюрище 1876 г.\" В центъра на града, за да наблюдават възстановката се бяха събрали хиляди жители и гости на Панагюрище. \n    \n \t\n", "date": "2018.05.02", "title": "Панагюрище отбеляза Априлското въстание с литийно шествие и възстановка"}
{"url": "http://www.duma.bg/node/165989", "text": "Автобус с 38 туристи преседя четири часа през нощта на магистрала \"Струма\" на връщане от екскурзия в Гърция, след като свършило горивото. Според тях шофьорът е източил нафта за себе си и затова не успели да стигнат до София. \nАвтобусът закъсал около 22.30 ч. на магистралата след разклона за Дупница, оплакаха се потърпевши пред Нова телевизия. Шофьорът и екскурзоводката дори не ги информирали какъв е проблемът. Вместо това двамата изчезнали за 15 минути, оставяйки пътниците в пълно недоумение. Туристите позвънили на телефон 112, откъдето ги посъветвали да сложат светлоотразителния триъгълник, но такъв липсвал. Пътниците били оставени и на тъмно, без аварийни светлини, за да не се хаби акумулаторът. \nТуристите са клиенти на фирма \"Глобал тур\". Управителят й Добромир Илиев обясни, че на следващия ден автобусът е трябвало да пътува до Пампорово и по негови изчисления трябвало да разполага с още 150 литра нафта. Той се свързал с шефа на наетата транспортна фирма \"Еделвайс 0707\" Григор Григоров, който обаче не знаел нито къде е нафтата, нито кой е виновен за инцидента. От фирмата превозвач предположиха, че чужд човек е източил нафтата на някоя от спирките. Любопитното е, че през 2016 г. \"Еделвайс 0707\" бе хваната в трафик на бежанци, за което през 2017 г. Григоров получи присъда. \nПо-късно от Министерството на туризма обявиха, че са започнали проверка на туристическата агенция \"Глобал тур\".   \n \t\n", "date": "2018.05.02", "title": "Туристи нощуваха на магистрала в автобус заради източено гориво"}
{"url": "http://www.duma.bg/node/165990", "text": "По време на последната операция на Пътна полиция за контрол на скоростта са установени над 26 хиляди нарушения. Операцията се проведе по линия на Европейската мрежа на службите на Пътна полиция (TISPOL) в периода между 16 и 22 април на територията на цялата страна. Сега констатираните нарушения на разрешената скорост са общо 26 325, което е значително повече в сравнение с предишната проверка от август 2017 г., когато бяха общо 18 955. \nОт констатираните през април нарушения на скоростта 15 240 са установени от служители, осъществяващи контрол с мобилни технически средства. 4959 са засечени със стационарни камери, а 6126 нарушения - с новите камери на триноги. \nПо време на априлската операция по контрол на пътя са установени и редица криминални престъпления - 14 случая на притежание на наркотични вещества. Открити са и 5 издирвани лица, уточняват от Пътна полиция. \nДо 6 май пък продължава специализираната операция на полицията с акцент невръчени електронни фишове и неиздължени в срок задължения по Закона за движението по пътищата. Патрулки ще има по пътищата в цялата страна и най-вече по шосетата, водещи към граничните контролно-пропускателни пунктове. Освен на водачите проверки за невръчени фишове ще се извършват и на пътниците, които притежават свидетелства за управление на МПС. \n    \n \t\n", "date": "2018.05.02", "title": "Хванаха над 26 хиляди нарушители на пътя за седмица"}
{"url": "http://www.duma.bg/node/165992", "text": "Председателят на комисията по култура в парламента Вежди Рашидов обяви, че подкрепя музикантите от БНР, които излязоха на протест с искане за по-високи заплати. Според него обаче трябва да се търсят трайни решения и да се дават пари за творчество, а не \"на калпак, за отглеждане\". \n\"Радиото още от социализма не се е реформирало, инфлацията е убила голяма част от парите, а те са останали на ниски заплати. Основателно претендират за пари\", призна Рашидов. \nСпоред него шест формации за едно радио са доста тежки и трябва да се оптимизират. По думите му пътят, който председателят на бюджетната комисия Менда Стоянова е предложила, не е лош и те могат да се обединят и да са под шапката на министерството, на субсидия. \n\"54 държавни театъра на 6 милиона - нали се сещате, че това са парите на всички нас. Трябва така да ги разхвърляме, че да има например 50 милиона да раздаваме за проекти, за творчество, а не за отглеждане\", посочи Рашидов. \n    \n \t\n", "date": "2018.05.02", "title": "Вежди Рашидов уж подкрепи музикантите от БНР"}
{"url": "http://www.duma.bg/node/165991", "text": "Агенцията по вписванията е отказала регистрация на \"Български надпартиен съюз Кан Кубрат\", съобщи вчера неговият председател проф. Божидар Димитров. \"Това не беше искане за регистрация на партия, а на най-обикновена неправителствена организация, независимо от това, че тя ще се занимава с решаване и на политически проблеми\", каза бившият директор на НИМ. Той обясни, че отказът бил заради намерението на професорското движение да променя конституцията, като превърне България в президентска република. \nРешението за отказ на регистрация ще бъде обжалвано пред Софийския градски съд. Заради пречките пред движението то може да стане политическа партия, закани се Димитров. \n\"Основната ни цел бе да сменим формата на управление на България от парламентарна на президентска република, смятайки я за по-добра, както е в други демократични страни, като САЩ, Русия, Франция, Турция. Най-неочаквано получихме отказ. Аргументите за това са от няколко изречения, за които се чудех дали да се смея, или да плача. Аргументите са, че ние желаем да променим конституционния ред в България, а това е незаконно и едва ли не - ще извършим държавен преврат или държавна измяна\", коментира той. \nСпоред него истинските мотиви за отказа са други. \"Очевидно сме уплашили част от сегашния политически елит, който знае, че няма да има място в това, което сме предвидили като втора точка - съставени от президента \"професорски правителства\", посочи Димитров. \n    \n \t\n", "date": "2018.05.02", "title": "Отказаха регистрация на движението на Божидар Димитров"}
{"url": "http://www.duma.bg/node/165994", "text": "Уважението към труда е мерило за обществената справедливост. У нас в много региони и в много професии трудът е недооценен. Затова бих желал да поздравя хората, които отстояват правото на достойни условия на труд и справедливо заплащане. Това написа вчера във фейсбук президентът Румен Радев по повод 1 май. Според държавния глава това е един от празниците, които сплотяват отвъд националните граници и културите. \"Общество, в което пътят към успеха не минава през труда и съзиданието, а през корупцията и клиентелизма, е обречено на постоянна криза и неудовлетворeност. От нас зависи да ги преодолеем. Затова искам да благодаря на всички онези бедни и заможни хора на умствения и физическия труд, които с почтеност и усърдие градят и пазят България. Честит Първи май, скъпи сънародници!\", написа Радев. \n    \n \t\n", "date": "2018.05.02", "title": "Уважението към труда е мерило за обществената справедливост"}
{"url": "http://www.duma.bg/node/165995", "text": "Очакванията за отричане на празника от страна на управляващите се сбъднаха час след края на честванията на 1 май, когато властта даде спешна конференция. \"Хубаво е да протестираш, но не е хубаво да рушиш държавността, защото колелото се върти и на другия ден може ти да си на власт. Крайно време е всички ние като българи да си седнем по-сериозно на столчетата и да бъдем по-кооперативни един към друг\", изцепи се вицепремиерът Красимир Каракачанов. Заедно с Владислав Горанов и Томислав Дончев той обвини БСП, че рушат държавността, но така и не обясни как точно. \n\"Да спрем с тази байганьовска традиция, когато си в опозиция да плюеш управляващите. Днешният ден ни е работен, но довечера каня г-жа Нинова на една бира\", продължи Каракачанов, след което се впусна да се хвали колко много били направили за армията. На 1 май не мога да съм доволен, когато слушам, че държавата се управлява от някакви изроди, които стоят в задкулисието и правят всичко друго, но не работят в полза на гражданите, ожали се той. \nГоранов пък заяви, че вече година държавата се движела в правилна посока. Привидя му се и лидерска криза в БСП, която вредяла на целия политически живот у нас. \"Назначаването на президент показа, че в БСП нямат притеснение да използват всички ресурси, включително и рушене на институциите. Опитът чрез институционално противопоставяне да се донесе нестабилност на държавата няма да им донесе успех\", намеси той държавния глава. \n\"Влизането в МС не става със засилване през Дондуков. Оставката за нас никога не е била проблем. Ако целта е за площадна демокрация, ние и за това имаме ресурс\", заяви Дончев. Вицепремиерът пое ангажимент към \"дефилиращите\" да се довършат всички транспортни коридори, за да се придвижват по-лесно за митинга на БСП. Той опита да иронизира и \"осветляването\" на проблемите във властта, определяйки го като джедайската терминология. Според него трябвало да е ясно кои са тъмните и кои са светлите зони, както и кой е от светлата и тъмната страна.     \n \t\n", "date": "2018.05.02", "title": " Управляващите избесняха"}
{"url": "http://www.duma.bg/node/165998", "text": "\"Единствената партия в момента, която помага, която подава ръка на трудещите се, на народа, е БСП. Нека бъде така и занапред. Нека заедно да подобрим условията на труд, да подобрим доходите, да подобрим живота на българина.\" Това заяви на първомайския протест лидерът на националния синдикат \"Защита\" Красимир Митов. Според него 1 май не е празник, а ден за гневен протест срещу некадърното управление, което не чува и не вижда проблемите на трудещите се и на народа. Митов отбеляза, че за 10 години три кабинета на ГЕРБ са върнали България със 130 години назад.   \n\"Имаме закони на хартия, а реално нямаме никакви права. Който тръгне да надига глас срещу ония отсреща, бива смачкван. Или си ГЕРБ, или си вън. Докога?\", попита председателят на \"Защита\". \n\"Работим по 12, 14, 16 часа, а ни плащат като за един. Работим при невероятно тежки условия. Има предприятия, в които собствениците не са променили нищо от 30 г. насам, откакто Иван Костов им ги подари. Работим като роби за 200 евро\", издигна глас синдикалистът. Той иронично попита на какво по-напред да се радваме - на новите високи сметки за парното, на това, че възрастните хора с 250 лв. пенсия трябва да платят сметка за топлото от 400 лв. \n\"Некадърните властимащи измислиха закони и наредби само и само българинът да не може да се лекува и да няма достъп до здравеопазване. Управляващите от ГЕРБ и т. нар. Патриоти са обрекли нацията на гибел и са ни отписали. След десетилетия на тези географски ширини няма да има българи. Ще има тук-там по някой гербаджия, по някой лъжепатриот, което означава смотаняци\", категоричен е Митов. \n  \"За да променим нашата страна, трябва да има оставка на това правителство и да отидем незабавно на избори. Ако кажат, че няма алтернатива, ще им отговоря - има алтернатива! И това е БСП\", изригна синдикалистът под мощните ръкопляскания на хилядите пред МС.   \n \t\n", "date": "2018.05.02", "title": "Лидерът на синдикат \"Защита\" Красимир Митов: "}
{"url": "http://www.duma.bg/node/165999", "text": "Над 15 000 души от цялата страна се включиха в първомайския протест в столицата, организиран от БСП, и издигнаха глас срещу мизерията и грабежа. Под звуците на патриотични песни шествието тръгна от Паметника на Незнайния войн, премина по ул. \"Раковски\" и продължи по бул. \"Дондуков\". Недоволните носеха плакати, на които пишеше: \"Корупцията ни прави бедни\", \"Не ни превръщайте в нация от обслужващ персонал\", \"Заплата на хигиенист в Германия - по-висока от учител в България\". Шествието водеше внушителна група младежи, облечени в черни тениски с надпис \"Оставка\". Те носеха огромен транспарант \"Работим и сме бедни\" и биеха тъпани. Други призоваваха: \"Не на модерното робство\", \"Искам бъдеще тук\", \"Държавна подкрепа за българското производство\". Протестиращите развяваха трибагреника и червения флаг на партията. Над множеството се извисяваше дрон с транспарант с призив \"Оставка\". В шествието се включиха и членове на националния синдикат \"Защита\". \n\"Че на света е само една, една, нашата мила родна страна\", прозвуча пред сградата на Комисията за енергийно и водно регулиране, където шествието спря. \"Днес за мен не е празник, защото съм гневен. Гневен съм заради мизерията и бедността, заради корупцията, заяви под прозорците на регулатора депутатът от \"БСП за България\" Стоян Мирчев. Той попита кой стои зад Гинка Върбакова. \"Зад нея се крие само един човек и това е Бойко Борисов. С корупцията, която насажда, той краде от нас\", категоричен е Мирчев. \"Ще застанем под прозорците на Борисов, трябва да ни чуе, че повече така не може! Промяната идва с нас! Нека Бойко види това множество и да знае, че ще го отвеем. И повече няма да позволим да вземе власт от българския народ!\", подчерта Мирчев.  \nПод звуците на \"Върви, народе възродени!\" и скандирания \"Мафия!\" шествието стигна до Министерския съвет. Лидерът на столичните социалисти Калоян Паргов даде началото на протестния митинг. България трябва да се промени така, че всички българи да имат шанс да работят и живеят достойно тук, заяви той. По думите на Паргов 1 май е ден на протест срещу бедността и корупцията, с които ще се запомнят трите правителства на ГЕРБ. \"Правителството не си дава сметка, че демографската катастрофа застрашава съществуването на нацията, която има хилядолетна история. Липсата на социална чувствителност, на грижа за бедните, болните, хората с увреждания и майките е запазена марка за днешните управляващи от ГЕРБ. И с това ще бъдат запомнени те\", възмути се Паргов. Решението е силно участие на държавата в икономиката, гарантирани трудови, социални и граждански права, смята социалистът. Той призова държавата да си върне пазарите и да поеме по пътя на индустриализацията и въвеждането на високи технологии. Според Паргов справедливостта и солидарността са ценностите, които ще ни изведат от блатото на бездушието и общественото разделение.  \nСловото на д-р Силвия Дулева от бедстващата болница в Ловеч беше зов за помощ и за спасяване на държавните болници с общинско участие. \"Г-н здравен министър, г-н премиер, господа управляващи, здравеопазването ни е болно и умира. Държавните болници фалират една след друга. Те не трябва да са фирми, здравето не е стока и не се търгува\", обърна се към управляващите д-р Дулева. \"Всички граждани сме потърпевши от хаоса в здравеопазването. Здравната ни система има нужда от промяна, защото в момента нито пациентите, нито лекарите са доволни\", поясни тя.  \nНе искаме привилегии, а само право на труд и приличен живот, заяви параолимпийката Стела Енева. Днес е празник на труда и трудовите хора, но в обществото нараства несправедливостта към тези, които градят нашето настояще и бъдеще\", подчерта тя. Енева обясни, че като човек с увреждане още по-осезателно усеща несправедливостта в ежедневието. Тя разказа, че по света е видяла възможностите, които държавите предоставят на хората в неравностойно положение. \"Може и тук да бъде така. Ние сме част от света и трябва да имаме своето достойно място в него\", призова Енева. \nСтудентът от СУ \"Св. Климент Охридски\" Александър Бончев поиска държава, в която младите имат бъдеще. Той разказа, че откакто следва, му се е налагало да работи какво ли не, дори и без трудов договор. \"Това е по-трудният избор и аз го знам. Аз обаче съм още тук и няма да си ходя\", категоричен бе той. \"Нека покажем, че сме недоволни. Нека накараме хората отново да проговорят. Нека цяла България чуе. Нека Европа чуе. Нека чуят, че искаме промяна. Нека знаят, че има хора като мен, още тук. Нека разберат, че друг избор нямат\", обърна се към множеството Бончев. \nСлед края на митинга протестиращите се отправиха към Народния театър \"Иван Вазов\" за празника на свободното слово. \n    \n \t\n", "date": "2018.05.02", "title": "Над 15 000 българи издигнаха глас срещу мизерията и грабежа "}
{"url": "http://www.duma.bg/node/165952", "text": "ПРАЗНИК НА ХАРМАНЛИ. Чества се от 2000 г. по решение на ОбС. Първите писмени сведения за селището датират от 1510 г., когато край пътя, свързващ Азия с Европа, възниква днешният административен център. Най-яркият символ на града е историческата чешма на Извора на белоногата, претворила легендата за Гергана, обезсмъртена в поемата на Петко Р. Славейков. ПРАЗНИК НА КОПРИВЩИЦА. Чества се всяка година на 2 май по повод началото на Априлското въстание. Тук на 20 април 1876 г. (стар стил) е изстрелян първият куршум срещу турския поробител, а Тодор Каблешков написва Кървавото писмо. Градът е съкровищница на българската възрожденска архитектура. Обявен е за град-музей (1952) и за архитектурен и исторически резерват (1971). 907 - УМИРА БОРИС I, БЪЛГАРСКИ ВЛАДЕТЕЛ (Р. IX ВЕК). Княз Борис приобщава българите към християнството, организира изграждането на българската църковна йерархия, създава условия за развитие и разпространение на делото на славянските първоучители св. св. Кирил и Методий и техните ученици, в резултат на което България се превръща в третия (след Константинопол и Рим) духовен център на средновековна Европа. Канонизиран за светец и удостоен с царска титла. 1926 - УМИРА ЦАНКО ЦЕРКОВСКИ, ПОЛИТИК И ПИСАТЕЛ (Р. 1869 Г.). Един от основоположниците на БЗНС. Издава сп. \"Селска пробуда\", редактира в. \"Земеделско знаме\" и сп. \"Земеделска мисъл\". Депутат, министър в три правителства. След Деветоюнския преврат през 1923 г. е арестуван. В затвора пише романа \"Из гънките на сърцето\". На 16 април 1925 г. отново е арестуван и е освободен на 21 март 1926 г. Излиза от затвора с разбито здраве и полусляп. 1930 - В ЛЮБИМЕЦ СЕ РАЖДА СТОЙЧО МАЗГАЛОВ, АКТЬОР (УМИРА 2006 Г.). Един от основателите на театър \"Сълза и смях\" - негов директор и художествен ръководител (1969-1983). Играл в Пернишкия театър, театър \"Трудов фронт\", театър \"Народна сцена\", Народен театър \"Иван Вазов\". Снимал се в 47 български филма, сред които \"Песен за човека\", \"Цар и генерал\", \"Шибил\", \"Тримата от запаса\", \"Тайфуни с нежни имена\", \"Войната на таралежите\", \"Хан Аспарух\". 1933 - СЪОБЩЕНО Е ЗА ПОЯВАТА НА ЧУДОВИЩЕТО ОТ ЛОХ НЕС. Неси според легендата е същество, което живее в езерото Лох Нес в Шотландия. Първото му споменаване е от 565 г., когато монах твърди, че е нападнат от него. Съвременният интерес към Неси е от 1933 г. Засега съществуването му не е нито отречено, нито потвърдено. 1998 - В БРЮКСЕЛ Е УЧРЕДЕНА ЕВРОПЕЙСКАТА ЦЕНТРАЛНА БАНКА. ЕЦБ емитира единната европейска валута - еврото, следи за нормалното функциониране на платежните системи, осъществява монетарната политика на ЕС и има правомощия независимо да взима решения относно нея. Седалището й се намира във Франкфурт на Майн (на снимката), а служителите й са представители на всички държави членки на ЕС.   \n \t\n", "date": "2018.05.02", "title": "Датата"}
{"url": "http://www.duma.bg/node/165955", "text": "    Казват, че всяко начало има и край. В политиката явно това правило не важи. Историята е пълна с примери, но ние няма да се връщаме толкова назад, защото днешното ни време гъмжи от примери на цинизъм, лицемерие, арогантност и наглост. Възмутен съм от наглостта и цинизма, които бяха демонстрирани от британските журналисти на пресконференцията в централата на ОЗХО. Тя беше посветена на фалшивата химическа атака в град Дума - Сирия.  \nСамообявилите се за стожери на морала  \nза цивилизовани държави, за носители на демократическите ценности САЩ, Великобритания, Франция и техните съюзници от ЕС и НАТО избягаха позорно от пресконференцията, защото трябваше да погледнат в очите малкия Хасан, майка му и баща му. На пресконференцията присъстваха представители на други над 50 страни. Те сигурно са диви, варварски и нецивилизовани. На тази пресконференция представителите на британската преса се извисиха морално. С изискан цинизъм един от тях попита направо колко са им платили, за да участват в този спектакъл.  \nЖурналист от ББС, за да подкрепи колегата си, допълни въпроса - \"Как не ви е срам да използвате малкия Хасан в това представление? А може би вече са ви дали руско гражданство? Защото по този начин му се нанася психическа травма\". Сирийците, разбира се, отговориха достойно. Е, тук и най-вежливият човек не би издържал на този цинизъм. Как е възможно да устроиш фалшиви снимки с това дете, да го малтретираш, като го поливаш с вода, да го тупаш, да го премяташ и да обвиняваш с изключително безсрамие, че други го травмират? А когато прословутите \"Бели каски\" снимаха фалшивите сценки, това не беше ли лъжа и наглост? Тогава това 11-годишно дете не беше ли травмирано, не беше ли уплашено? И докога с лицемерие и двоен стандарт? А когато нахлуваха в Либия, Ирак, Сирия и подлагаха децата на ужаси и страдания, защо не проявяваха състрадание и милосърдие? Или тогава беше правилно? Извършват се ежедневни атентати в Афганистан и Ирак, при които загиват десетки. Йемен е пред невероятна хуманитарна катастрофа. Там са застрашени 25 милиона човешки същества. Да сте чули така наречените цивилизовани държави да се отзоват, да помогнат, да правят митинги в защита на тези граждани, да носят надписи \"Аз съм Ирак\", \"Аз съм Йемен\" и др.? Да се приемат резолюции в тяхна защита\"? Или те са просто втора категория хора, които не могат да се сравняват със западноевропейците. \n    С какво оръжие Саудитска Арабия воюва срещу Йемен? Да не говорим, че  тази война се води без разрешение на ООН      Отново правото на силния, на агресивния, на безпардонния. Къде останаха принципите на международното право? Или те важат за едни, а за други не се отнасят. Оръжието, разбира се, е американско и английско. Благородното английско правителство има договор за 10 милиона паунда за доставка на оръжие. А когато питат американски сенатор защо предоставят оръжие на саудитите, той спокойно и цинично отговаря: \"Защото това е полезно за САЩ. Това са работни места.\"  \n    Ники Хейли, постоянен представител на САЩ в ООН, която е доста импулсивна, а може би и неопитна, заяви, че ще се следи кои държави подкрепят предложенията и позициите на американците. Не може САЩ да внасят 22% от бюджета на ООН, а те да си позволяват такова отношение. Дори е направено проучване и списък кой кога е подкрепял САЩ и е гласувал против. Тези държави, които не подкрепят янките, са заплашени, че няма да получават помощи. Ето така се печелят съюзници. Със заплахи и шантаж. А после ни казват, че държавите от любов се присъединявали към САЩ. Ето така се правят коалиции на желаещите. Да припомняме ли кой ни отказа от \"Южен поток\" и други енергийни проекти? Кой сега не се свени да притиска съюзниците си от ЕС с мита и търговска война? Всичко в името на Америка. САЩ не се интересуват от истината, от взаимната изгода, от равнопоставеност във взаимоотношенията. Всичко, което е полезно за САЩ, трябва да бъде постигнато независимо от средствата. \n    Не ми се иска да се връщам на лъжите за употреба на допинг от руските спортисти. Само ще спомена, че Родченко, единственият свидетел на Маккларън, каза, че нищо не знае за употребата на допинг. Ще добавя, че тези дни излезе докладът УАДА за употребата на допинг за 2016 г. На първо място е Италия със 147 нарушения, втора е Франция с 86, на трето място са САЩ със 77 и чак на шесто място е Русия с 69 нарушения. Но Русия беше демонизирана, унизена, опозорена. С една лъжа, с пропагандна кампания, водена с невероятен цинизъм и голяма подлост. Още по-малко ми се иска да пиша за случая \"Скрипал\".  \n    Ето така с цинизъм, лъжи, фалшива информация, арогантност и наглост се развиват международните отношения.  С изопачаване на истината с нарушаването на международното право, с неспазване на конвенции, договорености и принципи, така наречените морални стожери, носителите на евроатлантическите ценности, истинските и единствени демократи искат да наложат своето господство. Тези единствено цивилизовани 35 държави искат да установят над другите близо 200 туземни страни своето право, своето виждане за устройство на света. И всички, които им се противопоставят, биват сатаназирани, демонизирани, опозорявани, сдържани и изолирани. Само едно пропускат орисниците, че светът се развива, не стои на едно място, а колелото на историята се върти. \n    \n \t\n", "date": "2018.05.02", "title": " Цинизъм без граници     "}
{"url": "http://www.duma.bg/node/165956", "text": "Безспорен е фактът, че средната възраст на учителите в Европа е висока. Готови ли са учителите от поколението BBC (Born before computers) да се срещнат с децата на петте (седемте) екрана? \nЕвропейската конференция \"Европейските образователни синдикати за активизиране използването на ИКТ за общото и приобщаващото образование\" сподели информация, че технологиите не се използват на системно ниво и има несъответствие между обучението и реалността. Установено е, че бъдещите учители не са подготвени за използването на ИКТ в образователния процес. \nВ Сърбия обучението по ИКТ на бъдещите учители не е застъпено, в Германия използването на ИКТ не е регламентирано, в България използването на дигитални умения се свежда до първични знания за аудио-визуални технологии в рамките само на няколко академични часа. \nКакви ключови компетентности трябва да имат младите учители за  училището на бъдещето Бъдещите учители трябва да имат подходяща среда, в която да могат да се обучават - интерактивно пространство за използването на тези технологии. Класната стая на бъдещето включва интерактивни дъски, лаптопи, таблети, фаблети, смартфони, програмируеми дронове, роботи др. Такова оборудване за обучение на бъдещите специалисти във висшите училища е въпрос на финансови средства и до определена степен е проблем за всички европейски страни. Все още преподаватели във ВУЗ изпитват страх да използват ИКТ или не могат да се справят добре с тях. Крайно наложително е в университетите да бъде създадена и осигурена подходяща среда, а преподавателите трябва да търсят и прилагат нови стратегии за обучение с ИКТ. В Португалия 36% от студентите се обучават вече по нови програми на обучение. \nКаква е ситуацията в България? \nОбучението по ИКТ за всички учителски специалности е по-скоро очакване, отколкото реалност. Изключение са само обучаемите по компютърните педагогически специалности. Знанията и уменията на завършващите учители се изчерпват в способността им да презентират или за базова работа с компютър, като повечето от уменията педагозите притежават още на входа на своето обучение. Наличието на интерактивна среда във висшите образователни институции безспорно е огромен проблем за този тип обучение. Целеви държавни средства за интерактивно оборудване разбираемо не съществуват, а за много ВУЗ-ове този акцент в обучението не е приоритет. Българските преподаватели, подготвящи учители, не са ентусиазирани и подготвени повече от европейските си колеги в ползването на ИКТ стратегии за обучение. Настоящият преподавателски състав в средното образование е с висока средна възраст от 56+ години, възраст, която кореспондира с  известна доза страх  от използването на ИКТ технологиите, както и с липсата на мотивация за използването им. \nДигитализацията на българското образование се разделя на административна и методическа. И за двата вида липсва ясен регламент за нейните компоненти и срокове за въвеждане. Административната дигитализация би спасила българския учител от огромната бумащина, с която всекидневно се сблъсква. Тя включва: електронни дневници; електронни ученически картони; дигитални протоколи за обмен на информация с МОН, РУО, други институции и с родителите на учениците. През новата учебна година образователните институции биха могли да въведат електронен дневник по преценка на педагогическите колективи, като през следващата това ще стане задължително за всички. \nВсе още липсва изградена електронна платформа, която, ползвайки базата на МОН - Админ, да предоставя базата данни и да оптимизира интензивния административен обмен. Такава платформа бързо трябва да бъде създадена от МОН, за да започне административната дигитализация, станала традиционна за много европейски образователни системи. За тази платформа, която ще ползват всички образователни институции, ще трябва да бъдат осигурени и целеви финансови средства. \nМетодическата дигитализация или ползването на новите технологии са брандът на училището на бъдещето. За да се превърнат днешните учители в учители на бъдещето, трябва да бъде заделен   достатъчен финансов ресурс  за реализирането на интерактивна среда в образователните институции и за квалификация на педагогическите специалисти. Мотивацията на учителите за работа в интерактивна среда е важно условие, което трябва да се случи с подходящите квалификационни обучения, които биха помогнали за преодоляване на страха от новите методи и технологии, както и за тяхното интегриране в преподаването на учителите. Забраната за ползването на смартфони в клас, която у нас не е безспорен императив, все повече се определя като отживелица. Практиката в Европа налага процесът да се обърне така, че работата със смартфоните да стане възможност за активно учене и контролирана комуникация.   \nВ информационния регистър на МОН за одобрените обучителни програми е видно, че от 2989 програми 407 са насочени към ИКТ компетентности, което показва интерес и необходимост от предоставяне на обучения с приоритет дигитални способности. Българските учители, като най-ниско платени в ЕС, са най-затруднени да отделят лично финансиране за дигитални компетентности и затова държавата трябва да задели допълнителни целеви средства за този важен процес. Общите средства за квалификация на педагогическите специалисти сега не са достатъчни и затова са необходими целеви средства за фокусирана дигитална квалификация на всички педагогически специалисти.                                \n    \n \t\n", "date": "2018.05.02", "title": " Работеща политика или модерен PR "}
{"url": "http://www.duma.bg/node/165997", "text": "С пламенна реч Корнелия Нинова призова управляващите да напуснат властта заедно със задкулисието, което водят със себе си. \"Оставка! Отивайте си - Борисов, правителството, управлението, заедно със задкулисието и заедно с онези, които в тъмното, отзад, ви дърпат конците, защото искаме справедливост, искаме да бъдем свободни хора, искаме да имаме достойнство. Отивайте си, за да я има България и за да живее този народ\", призова тя, а хиляди подеха след нея \"Оставка\". \n\"Властта днес, в България, крепи управлението си със страх, репресии, цензура и агресия срещу народа си. Затова днес ви поздравявам за най-силното чувство, което показвате - смелост. Смелост да дойдете тук и с лицата си, с гласа си да кажете - искаме справедливост. Нека днес да изпълним призива на президента Радев и да пуснем прожекторите. Нека да осветим паралелната държава - тъмната страна на управлението. С Вас сме, г-н Радев, този народ тук Ви подкрепя. Продължавайте така! Но нека да осветим онова лице на управлението, истинското, а не друго, което всеки ден от телевизорите ни убеждава, че държавата цъфти, а народът живее в благоденствие. Истинското лице на управлението е пропито от кражби и корупция\", заяви тя. Лидерът на БСП призова хората \"да светнат прожекторите\", за да се види, че и местната власт е обрасла с шуробаджанащина, далавери и кражби. Нека от днес тази светлина да тръгне по цялата страна, за да се види истината, за да дадем сили и смелост на народа си, призова Нинова. \nСпоред социалистката Борисов въплъщава преуморена и безидейна власт, която предлага нестабилност и войнстваща агресия. Тя не пропусна да отбележи постоянните караници в управляващата коалция за пари, обществени поръчки, назначения и влияние, както и непостоянността в решенията им. \n\"Бойко Борисов и управлението отвориха война на всички и на всичко. Отвориха война на президента Радев и така рушат държавността и институциите в България. Те отвориха война на опозицията, която изпратиха в Сибир от парламентарната трибуна, и така рушат парламентаризма. Те нарочиха всеки протест като платен, като купен. Ще кажат така сигурно и за днешния, защото виждат в народа си враг\", съжали тя. \nНинова подчерта, че най-големият враг на мечтите за по-добър живот са апатията и безверието. Според нея всички цели за по-добра България са възможни, ако бъдем заедно и много. Те ни искат разделени и на колене. Но ние сме изправени, г-н Борисов. Вие искате да ви ръкопляскаме вкъщи, пред телевизорите, но ние сме тук, за да протестираме. Ние не сме на колене и не ръкопляскаме по нареждане. Изправени сме, горди българи сме, смели българи сме, категоричен бе лидерът на БСП. \nВ речта си лидерът на БСП отбеляза освен Международния ден на труда и солидарността и 142-та годишнина от Априлското въстание.   \n \t\n", "date": "2018.05.02", "title": "Борисов, правителството, отивайте си заедно със задкулисието"}
{"url": "http://www.duma.bg/node/165958", "text": "Световноизвестните икономисти Дарон Аджемоглу и Джеймс Робинсън, анализирайки обществено-икономическото и политическото развитие на обществата от тяхната поява до днешно време, установяват в труда си \"Защо нациите се провалят\", че независимо от модела на държавните ръководни структури и различни партийни програми във всяка страна има само две форми на управление: \"Инклузивно\" и \"Екстрактивно\". Те се  различават по разпределение на обществения продукт във вътрешен аспект и по отношението им към състоянието на нацията - за запазване единството и независимостта й. \nИнклузивното управление се провежда от политици по призвание. Не говорят за политика, но действията им във вътрешен план са насочени за  разпределяне на обществения продукт в интерес на обществото; създават условия за честна конкуренция и насърчават инвестиране в нови технологии и умения; споделят политическата власт сред широки слоеве от населението, с което постигат консенсусна политическа централизация и в обществото се налагат закон, ред и сигурност. Във външен аспект действията им са насочени към запазване суверенитета на държавата. \nЕкстрактивното управление се провежда от личности, говорещи много за политика, без да разбират от нея. В обществено-политическия живот тази категория е определяна като политикани. Действията на политиканите във вътрешен аспект са насочени към обсебване на обществения продукт и провеждане на възприетата от диктаторите стратегическа цел: населението да се държи в неграмотност, бедност, битов страх, несигурност и неведение. За по-лесно манипулиране. Екстрактивните институции, достигнали до минимална степен на политическа централизация, са неустойчиви, не могат да осигурят необходимото замогване на обществото, дестабилизират установените властови отношения в политиката и оказват съпротива на всяко предложение за обществено полезен растеж. Политическата власт при екстрактивните институции е силно жадуван обект, поради което много политически покойници правят всичко възможно, за да я получат. Независимо че тези действия водят към политическа нестабилност на обществото. \nВъв външен аспект политиканите проявяват готовност да предават дори националния суверенитет на държавата. Политиканите, присвоили си властта в държавата, са личности, не обединени и мотивирани в името на еднопосочна партийна идеология, а конгломерат от разногледи опортюнисти, приспособили се към условията на момента за извличане на лични облаги. \nС фалшива загриженост перманентно, хорово припяват за необходимост от реформи, но никога не са посочвали и не посочват посоката, визията и алгоритъма за провеждането им... Невероятно - вече 28 години! Едно загубено поколение! \nВ общества, ръководени от политикани, водещ приоритет е задълбочаване нищетата сред населението. Защото по-безопасно и по-лесно е народът да се държи в бедност, мизерно вегетиране и невежество, отколкото да бъдат стабилизирани стожерите на държавата - образование, здравеопазване, икономика, изпълнителна и съдебна власт, демография, религия - основните институции в едно общество. Политиканите нямат чувство за реалност в действията си. Афишират дефицит на политическо възпитание, поведение, парламентарен изказ, образование и свежа мисъл. Но за сметка на това с арогантно самочувствие демонстрират многопластово объркано самосъзнание, разместен център на мисловна дейност и неоправдано високомерие. \nМоделът на управление на държавата е модел, доказал в хода на времето вече 28 години, че не изгражда възпитателни ценности и идеали в младото поколение, няма ясна визия за политическото развитие и потенциал, който да произведе стойности, необходими за страната ни. Това е модел, който потиска и не дава възможност на населението да превъзмогне уплахата, несигурността и отчаянието в неговия бит. Отчаяние, от което политиканите се възползват, поощрявайки престъпни структури и корпорации, узаконено силово да налагат сред населението наплашена феодална и безнадеждна структура на мислене. Мислене, което води нацията ни към провал.  \nИ успяват. Защото примирението вече е възприето като норма на живот сред българското население. \n                                                                            \n    \n \t\n", "date": "2018.05.02", "title": "Примирението - норма на живот"}
{"url": "http://www.duma.bg/node/165954", "text": "\nТъркаме, търкаме... От сутрин до вечер. Лотарията е за всеки, билетите и талоните са достъпни, просто трябва късмет. \nТъркаме и трием минало, настояще, бъдеще. Заличаваме надежди, любов, страдания, лишения, идеи. Важното е да спечелим. Пари, не друго. Парите днес са обич, признание, радост, смисъл, щастие. Трием историята, без нея се живее по-лесно. Настоящето е под изтритото - досущ както ключовете от апартаментите бяха навремето под изтривалките. Но тогава никой не крадеше. Защото парите не бяха на първо място. Изтриваме бъдещето, за да видим под него себе си: воден знак на банкнота, размит и нереален, но богат и плътен. Чегъртаме със стотинки, за да изкопаем стотици хиляди, дори милиони левове - стотинките са стръв за големите пари; малките хора са примамка за големите изчадия.   \nПо лавките никой не купува вестници. Само лотарийни билети и от време на време - дъвки. Даже порно списанията не вървят. \nТъркат млади и стари. Едни заличават себе си, други - себеподобните, трети - конкурентите. Всеки търси личен повод, смисъл, вътрешно оправдание и вдъхновение в тази емпирична, трескава дейност. \nА ако се видим в пари - хвърляме ги от балкона. На мошеници, които успяват да ни измамят. Доверяваме се на политиците, защо да не вярваме на други лъжци? Трудно е да ги разпознаеш. \nИ още по-трудно - да намериш себе си в тази какофония. Да надникнеш в личността си и да потърсиш опора и утеха в стойностите, чрез които си растял. Та това е тъпо! Некомерсиално. И напълно безсмислено в крайна сметка. \nНикой не вярва в успеха чрез труд. Та нима имаме образци? Всеки новобогаташ е спечелил с измами, приватизация, лъжи, политика, съдопроизводство, рушвети и обикновени кражби. И първата му работа е да си купи яхта, цайси, млада силиконка, ланец, потник и джип, от ония, които приличат на цепелини. Да уволни хората и да назначи роднини и послушковци. Да превежда по някой лев на полицията, за да се чувства информиран и силен. Да не върши нищо и да го показва щедро и надменно. Това не е ли късмет? Не е лотария? Човекът просто е търкал добре. Може и нара в затвора да е търкал, но поне се е научил как да го прави. Затова е успял. \nИ ние следваме този успех. Търкаме, трием, заличаваме. Докога? \n    \n    \n \t\n", "date": "2018.05.02", "title": "Голямото триене"}
{"url": "http://www.duma.bg/node/166000", "text": "\n- Корнелия Нинова:   - Борисов, правителството и управлението, заедно със задкулисието \n- Национален синдикат \"Защита\":  , която помага и подава ръка на трудещите се \n- 15 000 излязоха на митинг  и мизерията, предизвикани от управляващите \n- ДУМА и левият печат със свой празник на   и свободните медии \n  \n    \n \t\n", "date": "2018.05.02", "title": " Властта в истерия заради протеста на 1 май "}
{"url": "http://www.duma.bg/node/165996", "text": "Традиционният празник на ДУМА и левия печат този път се проведе вчера в градинката пред Народния театър \"Иван Вазов\" в София. С амбициозната цел да събере още повече търсачи на истината честването премина под мотото \"Празник на свободното слово и свободните медии\". \nЗнакови автори не само на ДУМА, а и на други леви издания и издателства, раздаваха автографи и разговаряха с почитатели. Доброто настроение започна да подгрява група \"No more many more\", а актьорът Веселин Плачков бе водещ на програмата. Студенти от НАТФИЗ \"Кръстьо Сарафов\" показаха уменията си в пантомимата, а група \"Сигнал\" нажежи и без това горещия летен ден. \nС кратко приветствие председателят на Съюза на българските журналисти Снежана Тодорова поздрави присъстващите. \"Свободата на словото е майка на всички свободи. От името на УС на СБЖ честитя днешния празник, който освен Международен ден на труда и работещите се празнува като празник на ДУМА и на левия печат. Приветствам и всички издания, които са тук, за да споделят своите мисли и мнения за всичко, което се случва в България. Стефан Продев казваше, че ДУМА има своята публика, публиката, която приема вестника като откровение. С това определение за читателите на вестника може да характеризираме и тези на всички издания, които са верни на истината. Вестници, които полагат неимоверни усилия да донесат до читателите своята правда и истината, такава каквато е\", заяви Тодорова. Тя благодари на колегите за всеотдайния труд, високия професионализъм за верността им към истината. Кратко слово произнесе и главният редактор на ДУМА Таня Джаджева. \nЖурналистът Васил Петев също отбеляза нерадостното 111-то място по свобода на словото, което България зае в класацията на \"Репортери без граници\". Според него причините са комплексни.  Политическото управление в момента създава предпоставки за това, свидетели сме на корпоративна война между две големи медийни групи, от която страдаме всички ние, обясни той. Петев цитира и Петър Увалиев, който преди години му казал, че демокрацията е компетентност. \"За да бъдеш свободен, трябва да имаш културата да бъдеш такъв. Трябва да имаш перспективата да мислиш извън рамките\", обясни журналистът. Той посъветва присъстващите да помислят и да се постараят да запазят важността и същността на думите. Честит празник на всички. Тук сме и думаджиите. \nПреди повече от 20 години нашият патрон и учител, великият български журналист Стефан Продев създаде този празник като празник на ДУМА и на левия печат. Лявото е свобода, лявото е стремеж към истината, то е справедливост и солидарност. Затова ние, 20 и кусур години по-късно искаме това да бъде наш общ празник - празник на хората, които се прекланят пред свободата на словото. \n Преди малко на митинга на БСП един колега от голяма електронна медия ме попита: \"А защо не го кръстихте тоя празник \"111-то място\", та да е по-вярно\". Вярно е, че не ни е много весел празникът, Снежана Тодорова спомена за криза в журналистиката. Може и да не е весел празникът, но искаме да е истински. Искаме празникът на ДУМА, на левия печат, да се превърне в празник на хората, които искат да се подчиняват на законите на свободната журналистика. Те може би не са безстрашни. Всеки от нас мисли и се страхува за наема, за ипотеката, за таксата на детето за училище... Но най-много се страхуваме, поне така ни се иска, от огледалото сутрин - да можем да се погледнем със себеуважение, защото работим не само за себе си.  \nЧестит празник на всички. Нека да има свобода, само чрез нея ще стигнем до истината.   \n \t\n", "date": "2018.05.02", "title": " ДУМАджиите пак почетоха свободното слово"}
{"url": "http://www.duma.bg/node/165985", "text": "Паметникът на Джон Атанасов вероятно ще бъде преместен пред Националната галерия \"Квадрат 500\". Това стана ясно след заседание на Експертно-художествения съвет към Столичната община. Той разглежда постъпили предложения за паметници и паметни плочи. На заседанието си от края на март членовете му са дали становище да се предложи проект за пространството около служебния вход на галерията, за да могат повторно да разгледат предложението за ново място на паметника. \nДУМА припомня, че в средата на март се разгоряха страсти около намерението за местенето на паметника на Джон Атанасов, който в момента се намира пред Телефонната палата в столицата. То бе заявено от собственика на сградата Васил Божков, а авторът на скулптурата Вълко Ценов бе категорично против. Тогава представител на фирмата заяви, че паметникът ще бъде преместен изцяло за нейна сметка и ще бъде поставен пред Техническия университет. От университета дори имаха идеен проект за монумента и го очакваха до края на март.      \n \t\n", "date": "2018.05.02", "title": " Местят паметника на Джон Атанасов пред \"Квадрат 500\""}
{"url": "http://www.duma.bg/node/165959", "text": "Мелница в Плевенско търси двама черноработници. Твърди, че не може да намери, затова настоява да ползва труда на двама молдовски граждани. За изпълнението на трудовите задължения не е нужна никаква квалификация, кандидатът трябва да има само достатъчно физическа сила, за да пълни и пренася 50-килограмови чували с брашно. Работодателят първо твърди, че не е имало нито един желаещ да заеме свободните работни места, което не звучи достоверно в Северозападния район, където безработицата е почти два пъти над средната за страната. Впоследствие се оказва, че кандидатите не са били удовлетворени от условията на труд и предлаганата заплата... След допълнително проучване става ясно, че  всъщност десетина безработни са се опитали  \nда получат работата. Но това е било невъзможно без полагане на допълнителни усилия и средства от страна на предприемача. \nХората в предпенсионна възраст, в общия случай, са изтощени и амортизирани безработни, които не могат да се преквалифицират в професори, за да работят на бюро, а нямат физическа възможност за тежка работа. Пренасянето по няколко тона товари на ден е невъзможно за човек в края на трудовия му живот. А с увеличаването на пенсионната възраст пенсионирането става все по-трудно. 43% от регистрираните безработни в област Плевен са на възраст над 50 години. \nЧаст от кандидатите за мелничари са били с ментални дефицити и ръководството на фирмата не е имало желание да ги наеме, въпреки че практиката показва, че в много случаи те работят не по-лошо от други работници. Тъй като нямаме информация в какво точно са се изразявали психическите увреждания, допускаме, че наистина тези кандидати не са били годни да изпълняват поставяните им трудови задачи. В такъв случай идва логичният въпрос: защо тези хора не са обгрижени, а се налага да работят, за да живеят? Защото няма домове за психично болни с нормални условия за живот поради  \nсвиването на здравните и социалните публични бюджети Защото последните правителства се стремят да орежат инвалидните пенсии под предлог, че се борят с фалшиви решения на ТЕЛК! \nУвеличаването на пенсионната възраст (в първия случай) и искането за орязване на инвалидните пенсии (във втория) идва след систематично обезкръвяване на пенсионната, осигурителната и социалната система под 30-годишен натиск на работодателските организации. Тези системи са недофинансирани поради намалението на данъците и осигуровките, които след началото на прехода се таксуват като \"тежест\" за бизнеса!  \nЗа тежко маргинализираните кандидати (в случая роми) въпросът не е в това, че са роми - етносът няма отношение към работата, особено с оглед на факта, че младите хора са по-силни физически и често нямат други перспективи освен тежък труд. Според ръководството на фирмата обаче те са били мръсни, а се работи с хранителни стоки. Липсата на нормални жилищни условия, особено в западналите райони на страната, а оттам и на достъпна баня, със сигурност води и до масови хигиенни дефицити. Впрочем огромната част от бездомните в България не са роми, те, логично, също няма как да поддържат добра хигиена. \nЧистият доход при предлаганото брутно възнаграждение от 700 лв. всъщност е около 540 лв. По информация от място това не е съвсем ниска заплата за региона. Ако обаче се налага работникът от околните места да плаща всекидневно за междуградски превози, по два пъти дневно, трудно може да намери икономически мотив да се труди. \nТова са основните групи безработни, за които получихме информация от източници на КТ \"Подкрепа\". Десетина български граждани са кандидатствали за вакантните места в Северозападна България, макар в заявлението за внос на работници от Молдова работодателят да твърди, че такива изобщо не е имало. Нито стотинка повече Вече бяха посочени причините за състоянието, в което се намират кандидатите от първите две групи - стремежът на бизнеса да намали до минимум средствата за публичните системи и услужливостта на управляващите към него. Закрити бяха и специализираните предприятия за хора с увреждания. От проведено преди месец допитване стана ясно, че огромната част от по-възрастните граждани в тази уязвима група имат над 5 години трудов стаж. Колкото по-млад е човекът с увреждане, толкова по-малък е шансът да е работил. Няма \"Тих труд\", не е конкурентоспособен. \nДа оставим дългосрочните поражения, които бяха нанесени на българското общество. Ако бизнесменът е добросъвестен, може да използва труда и на следващите кандидати - маргинализирани и от по-далечни населени места. Колко струва изграждане на една баня в предприятието? Нима работникът не трябва да може да се изкъпе и след работа? Колко струва осигуряване на транспорт в радиус от десетина километра? С автомобил с газова уредба - много малко. \nНо това за българския работодател са излишни разходи - 700 лв. и нито стотинка повече! Мислите, че горкият изнемогва и просто не може да си позволи повече? Или че и той е жертва на систематичното рушене от началото на прехода? Това е второто му заявление за внос на работници. Първото беше за животновъди.  \nИ ако все още не е ясен профилът на предприемача, той е бивш министър на Костов, член на правителство, което проведе голямата приватизация и реституция, започна унищожителните реформи в здравеопазването, социалната и пенсионната система. Така беше унищожен човешкият капитал на страната! Вече го подменят.   \n \t\n", "date": "2018.05.02", "title": "Няма кой да работи? "}
{"url": "http://www.duma.bg/node/165962", "text": "Мине не мине време и някой започва да се упражнява по темата за влизането на България в еврозоната. Само миналата седмица в София се състояха две дискусии за ползите, вредите и митовете около единната валута, в която участва почти цялото правителство. В Брюксел гледат много позитивно на евентуалното кандидатстване на България за чакалнята, предхождаща валутния съюз, обади се отвъд океана главният изпълнителен директор на Световната банка Кристалина Георгиева . Притесненията за това, че България може да стане втора Гърция, са несериозни, защото ние сме минали през кризата от 90-те години, когато нашата финансова система се срина. България има голям шанс да влезе в еврозоната, но трябва да работи върху подобряване на условията за бизнес и справянето с бедността, откри Америка бившата еврокомисарка.  \nАпетит \nАпетитът на това правителство да влезе в историята и с въвеждането на еврото бе подхранен миналата година. Тогава еврокомисарят  по финансовите въпроси Пиер Московиси обяви, че Брюксел иска да направи приемането на еврото по-привлекателно за страните извън валутния съюз, затова Еврокомисията подготвя неустоимо предложение, на което не може да се откаже. Предложението щяло да  бъде към всички държави извън еврозоната. Какво точно има в това предложение, общо взето, никой разбра. Ясно е обаче, че то, ако се появи, ще има по-скоро политически, отколкото финансово-икономически характер.  \nБългария няма да може да сближи в близките години икономиката си до средноевропейските равнища, за да бъде приета в еврозоната, твърди  главният икономист на Уникредит Дан Букша. Ако България получи покана, това ще бъде изцяло политическо решение. Българската икономика все още не е достигнала потенциала си за растеж, докато повечето европейски вече са над него, категоричен е Букша.  \nОсновният въпрос, който винаги получаваме, е за здравето на банковата система. Ние отговаряме, че е имало преглед на активите и че централната банка следи ситуацията. България трябва да има много по-висок кредитен рейтинг, но опасенията за състоянието на банковата система го държи нисък. Дори и това да не е вярно, то присъства в съзнанието на инвеститорите. Пътят към еврозоната минава и през членството в Шенгенското пространство, допълва Букша. Според него номиналните критерии от  Маастрихт лесно се покриват от България, защото дисбалансите са малки, инфлацията - ниска, валутният курс е фиксиран и то от много дълго време. Всичко това не би трябвало да доведе до проблеми. Най-големият проблем остава реалното сближаване на българската икономика до икономиките на държавите от еврозоната.  \n Позиция Икономистът Владимир Каролев е положително настроен към намерението да влезем в преддверието на еврозоната, но е песимист за това, че скоро може да приемем реално единна валута. В Германия са против. Оттам ни поставят допълнителни условия, свързани с борбата с корупцията и реформата на съдебната система, твърди Каролев. Всъщност тези две нереформирани области ни спират и за Шенген. \nОще при старта на българското председателство на Съвета на ЕС в началото на тази година  финансовият министър Владислав Горанов обяви, че се очаква до края на юни страната ни да кандидатства официално за присъединяване към Европейския валутен механизъм, известен като ERM II, като предварителна стъпка преди приемането на еврото. Вероятно това изявление бе съгласувано с Брюксел. Самият председател на ЕК Жан-Клод Юнкер обяви по време на откриването на председателството ни, че мястото на България е в еврозоната. Това донякъде не е изненада, защото управляващите не един път намекваха, че ще използват именно председателството, за да обявят официалните си намерения в тази посока.  Няма причина това намерение да не бъде спазено. Ние сме в много интензивна комуникация с Европейската централна банка и Европейската комисия. Нашето разбиране е, че отговаряме на всички числови критерии и няма причина да отлагаме повече подобно решение. Още повече, че имало и консенсус в обществото, според мнението на финансовия министър Владислав Горанов от началника му, премиерът Борисов. България най-вероятно ще отложи кандидатстването за чакалнята на еврозоната - ERM2, до една година, заяви министър-председателят на форум в София, организиран от лидера на европейските социалисти Сергей Станишев и от евродепутата от Европейската народна партия Ева Майдел. \nБорисов обясни, че европейските институции не обичат да им бъдат поставяни конкретни срокове. По негова информация е по-добре България да изчака с подаването на заявката за чакалнята до една година, за да има положителен резултат. До месец Европейската комисия щяла да представи на страната пътна карта за кандидатстването.  \n Конвергенция \nПо всичко личи, че ако има някакво развитие на ситуацията, то това ще бъде след политическо решение на най-високо равнище. От икономическите критерии, които ние изпълняваме, няма нищо да зависи. Те са в наша полза. Единствено не изпълняваме  т.нар. реални критерии, или конвергенцията на реалния доход на глава от населението. Но този критерий не покриват и останалите държави, които в момента са членове на еврозоната - прибалтийските републики и Словакия. \nВсъщност членството в еврозоната е задължение, вписано в договорите за присъединяване на почти всички държави от ЕС, и страната ни няма да направи изключение. Въпросът е кога и дали страните от еврозоната ще се съгласят да приемат за член страната, която е считана за най-бедната в ЕС. В крайна сметка дали България да стане част от валутния механизъм, е изцяло политическо решение, което се взима от всички членове на еврозоната. Отчита се мнението и на Европейската централна банка(ЕЦБ), но тя не участва в приемането в еврозоната, това се решава от Европейската комисия и Европейския съвет. \nВ момента работим върху точните дати, на които България да бъде поканена в чакалнята на еврозоната и тук става дума по-скоро за месеци, отколкото за години, твърди зам.-председателят на Еврокомисията Валдис Домбровскис. \nРешението по какъв път ще поеме България отново е на дневен ред. Правителствата идват и си отиват, но перспективата за влизане в ERM II и оттам, в еврозоната, днес е по-реална от всякога. Може би наистина 20 години валутен борд стигат и е време за промени, защото в противен случай страната ни ще продължи да изостава твърде много в икономическото си развитие от своите партньори.     - Ще се повиши доверието в българската икономика.  \n- Ще бъдат премахнати всички ограничения, свързани с управлението на активите на БНБ.  \n- Очаква се да намалеят лихвените равнища за бизнеса и населението заради достъпа до ликвидност, който ЕЦБ осигурява.     \n- Вероятно веднага след присъединяването към ERM II оценката на кредитните агенции за конкурентността на нашата икономика ще бъде повишена. \n- Приемането ни в еврозоната ще освободи внушителен паричен ресурс.  \n- Страната ни ще изглежда много по-безрискова и сигурна за инвестиции.   \n- Ще намалеят и разходите за транзакции, които в момента са доста високи. Според нашата преценка България има най-високите такси върху преводите в евро за чужбина и от чужбина към България. Случва се да платите хиляди евро такса за една транзакция, твърди Валдис Домбровскис, зам.-председател на Еврокомисията. \n- За съществен минус от влизането ни в еврозоната обаче се счита фактът, че голяма част от държавите членки на съюза са в доста тежко положение. Ако се наложи някоя закъсала страна да бъде спасявана, това неминуемо ще се отрази и на България. \n- Моментът за членство в еврозоната е малко критичен от гледна точка на това, че напоследък се заговори за реформи във валутния и банков съюз. Реално обаче те едва ли ще започнат преди смяната на сегашната Европейска комисия и Европейски парламент.  Членството в еврозоната е задължение на всички новоприсъединили се страни, но е задължение без краен срок. Почти всички знаят, че то се предхожда от присъединяване на лева към Механизма на валутните курсове, по-известен като ERM2. Този механизъм се управлява от ЕЦБ и именно нейна е решителната дума. ERM2 е създаден, за да тества устойчивостта на валутните курсове, след като веднъж са фиксирани спрямо еврото. Приемането в ERM2 изисква още съгласието на страните членки на еврозоната и останалите в ERM2 (в момента само Дания). Формални критерии за това няма, затова се смята, че то е политически процес. Неформално приемането зависи от оценката за т. нар. макроикономически дисбаланси и степента на догонване на доходите в ЕС. - Сред тях са твърденията, че членството в еврозоната ще струва под формата на вноски в Европейския стабилизационен механизъм 12% от БВП. \n- Широко разпространено е и мнението, че след приемането на еврото цените ще се удвоят, а заплатите ще си останат същите. Ефектът на еврото върху инфлацията, макар и досегашният опит да не потвърждава силно въздействие, би дошъл по две линии: по линия на закръгляването на цените и поради стремеж за изравняване на цени. Именно затова реалната конвергенция, тоест по-бързото догонване на нивата на цени и доходи в еврозоната, е толкова важна. Останалите в съюза добре съзнават, че ако България се присъедини преди доходите да са достигнали 60-70% от европейските, рисковете са големи. Нивото на доходи у нас сега е 48% от средното за ЕС.  \n- Една хипотетична опасност се подклажда от най-върлия противник за влизането на България в еврозоната, проф. Стив Ханке, нарочен като баща на валутния борд. Преди година и половина той каза, че Брюксел натиска София да приеме еврото с цел да сложи ръка върху 20 млрд. евро валутен резерв на България. Валутният ни резерв е около 47 млрд. лева. Опитът на останалите страни, присъединили се към еврозоната, показва, че тя преведе валутни активи към ЕЦБ на стойност 145 млн. евро и сега има вземания от банката във Франкфурт на стойност 103 млн. евро. Държавите кандидатки за еврозоната трябва да изпълняват следните условия: \n- Инфлация не по-голяма от 1,5% над средното за трите държави с най-ниска положителна инфлация в ЕС \n- Бюджетен дефицит не повече от 3% от БВП в три последователни години \n- Държавен дълг не повече от 60% от БВП \n- Дългосрочни лихви, не по-високи от 2% над лихвите в 3-те страни членки с най-ниска инфлация \n- Обменен курс, поддържан в границите на ERM II в продължение на поне 2 години.      \n \t\n", "date": "2018.05.02", "title": "Еврото - повече политика, отколкото икономика "}
{"url": "http://www.duma.bg/node/165953", "text": "Поетът Нино Николов си отиде преди шестнадесет години, покосен от рак - безпощадната болест на ХХ в. Ако беше останал жив, днес щеше да празнува своя осемдесет и пет годишен юбилей. И напълно заслужено. Защото той е творец с реални приноси и естетически постижения.  \nНино Николов е едно от емблематичните имена на поколението поети, които дебютираха в края на 50-те и началото на 60-те години на двадесетото столетие (редактор на първата му книга \"Споделени минути\", 1959 г., е Никола Фурнаджиев). Поколение, което днес така наречената постмодернистична критика нарича презрително \"априлско\", докато истината е, че това поколение - сред което се извисява творческото дело на Първан Стефанов, Иван Динков, Петър Караангов, Любомир Левчев, Андрей Германов, Христо Фотев, Стефан Цанев, Никола Инджов, Владимир Башев, Михаил Берберов, Димитър Стефанов, Дамян Дамянов, Слав Хр. Караславов, Рашко Стойков, Кръстьо Станишев, Ивайло Балабанов и Драгомир Петров - направи истински пробив в българската художествена култура, освобождавайки я от прекалената патетика, непреживения патос и голата риторика на петдесетте години.  \nВ този смисъл поетите от това поколение (компактно може би най-високо даровитото поетично поколение в българската литература през миналия ХХ в.) реализира важни реформи, които откроиха релефно суверенността на лирическото слово, диалектиката на вътрешния живот, потърсиха нови координати на разбиранията за време и пространство, нови обозначения на връзката между човека и природата, между съвременното българско и чуждоземно светоусещане, направиха сполучливи опити за модернизация на фолклорните наследства, за макар и закъсняло усвояване на европейския сюрреализъм и екзистенциализъм.  \nНино Николов някак си странно и недотам успешно се приобщи към тежненията, езика и поведението на поетите от неговото поколение. Оттук и по-сетнешното му недооценяване! Сдружи се по-отблизо с Иван Динков, Слав Хр. Караславов, Никола Инджов и Димитър Стефанов. Причината може би се коренеше в това, че оформи поетическата си дарба в Будапеща (заедно завършихме специалностите унгарска филология и журналистика в Будапещенския университет \"Лоранд Йотвьош\"), дълги години живя и работи в Унгария, с особена страст обикаляше столиците на света с чувството на откривател.  \nЕдна от любимите му теми беше за пътя, за преодолените пространства, за дълбоката свързаност на човешките общности. И в буквалния смисъл беше точно така - с ламбредата си прекосяваше за нула време разстоянието от Будапеща до София и обратно, неведнъж намираше уют в лекомислената хармония на Виена, столицата на бившата Австро-Унгария, в загадъчната красота на Ленинград, в строгата церемониалност на Лондон, в измамните светлини на Азия. Иначе и в най-интимните си помисли беше раздвоен между родния Троян и родната София. Певец на големия град, той носталгираше по селската патриархалност. Името Нино му го беше завещал Троянският балкан, а празнуваше именния си ден на Никулден в София.  \nДължа да подчертая, че Нино Николов остави дълбока следа като философски настроена натура, като интелектуалец, бременен с грижите и драмите на времето ни. Виждаше се, че е художник със строг и прозорлив поглед, който подлага на критика деформациите в съвременните цивилизационни процеси, хихика над дребнавостта на бюргерския манталитет, измъчват го изкуствено скъсените хоризонти на идеала. В повечето негови произведения хипотезите за човешкия прогрес надделяваха над скептичните му умозаключения. В поезията си той предпочиташе да задава въпроси от социално и етическо естество, които нерядко оставаха без отговор или намираха безутешен отговор. Чувствата му, дори и когато се изливаха като силен дъжд, бяха някак си подчинени на рациото. В началото подчертаваше оптимистичните финали на лирическите си откровения, по-късно започна да утвърждава, че без етически измерители социалните каузи стават уязвими. След 1989 г. стана ревнив изразител на истините, пронизали \"вътрешния човек\", започна да вярва повече на проверените през вековете ценности. \nПреживя в младостта си увлечения по лириката на Иван Пейчев и Иван Радоев, за да премине през школата на големия унгарски поет Ласло Наги с изобилието от метафорични взривове. Респектираше го  новата съветска поезия, тази, която няма нищо общо с доктринерските императиви. Боготвореше Федерико Лорка, замаян от мощната енергетика и метафорика на стиховете му, от южното, горещо усещане на категорията свобода. Бидейки превъзходен преводач на класическа и съвременна унгарска поезия у нас, Нино Николов нямаше как да не изпита въздействието на унгарския поетичен гений, да не се  разкъсва между носталгията на унгареца по Изтока и неговия стремеж да не изостане от модерното визионерство на Запада. В поетичния влог на Нино Николов се вплита и преводаческият му подвиг - преводач е на знаменития финландски епос \"Калевала\". \nНино Николов беше добър и верен приятел на в. \"Дума\". Контактуваше, макар и не толкова често, със Стефан Продев, чието творчество ценеше истински. Беше близък с шефа на културния отдел на вестника писателя Борис Данков. \nТози път ми се ще вместо обобщение да поднеса на уважаемата читателска аудитория няколко стихотворения на Нино Николов.              НЕНУЖНИЯТ Ти в карирано модно парижко сако  \nносиш своята нагла особа,  \nуж се питаш \"дали\" и \"защо\", уж се питаш \"ако\",  \nа гласа ти трепери от злоба. Сред тълпа от безпътни безбожници ти  \nвсяка вяра разпъваш на кръста  \nи тогава отпускат се твойте черти  \nполувъзрастни-полуневръстни. Всички в теб е полу на полу:  \nполужив-полумъртъв се движиш,  \nполуплах-полусмел, полутрезв-полулуд,  \nполувесел-полузагрижен. И си мисля: жена да се беше родил,   \nти би станал продажен за слава  \nи не би съгрешил - просто би осквернил  \nвсеки, който с любов се отдава. Е Добре съм. Имам силни врагове.  \nНе разпилях живота си на дребно.  \nНе писах дневник. Писах стихове:  \nкога - инфарктни, кога - лечебни. Не бях слуга. Не станах господар.  \nВ света се врязах ребром, като ножа.  \nНе знам дали съм имал божи дар,  \nили живях за дарбата си божа. Бях равен с равните, с познатите - познат.  \nЗа мен са кражба, даже и в куплета,  \nизлишествата в този пъстър свят. Събудя ли се: слънцето ми свети.  \nЗаспя ли: с мен заспива моят град.  \nА всичко друго: то е в стиховете. СЕВЕРЕН ГРАД Върху жълтия вече тапет  \nса повехнали всички лалета.  \nА навънка - фламандско небе,  \nизподраскано с черни дървета.  \nВ бара - блуз.  \nЗад прозорците - дъжд.  \nСвечерява се мъртво и бавно.  \nВ мюзикбокса съзрях изведнъж  \nдве червени очи на удавник.  \nВсичко лепне.  \nВ коктейла - жълтък.  \nПлава,  \nкакто навънка мъглата.  \nНе изтегля тук зимата лък.  \nНе рисува цветя по стъклата. ВИЕТНАМСКИ ПЕЙЗАЖ Дърветата са изгоряли \nкато рисувани с графит. \nТревата - тъмна. \nПочернял е \nот кръв и каменният зид. \nИ някакви крачета боси \nи рахитични от глада, \nпристъпват като два въпроса \nза бъдещето на света. ПОРИВ Конят от бронз е повдигнал копита,  \nсякаш ще скочи връз облака бял  \nда полети, да лети, без да пита  \nкак, накъде и защо е летял. Целият град, сякаш миг -  \nи ще скочи в синьото като Русия небе,  \nала държат го гранитните плочи  \nна покорените в бой брегове.        Малко ли исках и аз тъй да литна,  \nоблак да стана, да стана дъга,  \nала сърцето стои монолитно   \nвърху жестоката твърд на брега. Няма в живота ни леки победи,  \nоще суров и горчив е света.  \nНо е прекрасно да гледаш, да гледаш  \nв руското синьо как облак лети. СЛЕД ОКОЛЧИЦА Умират рано нашите поети,  \nживота им е кратък като стих,  \nне ни оставят книги, а завети  \nи теб, Българийо - светая из светих! И в радост, и във скръб сме скудословни,  \nорем и сеем своите бразди,  \nно често жънем бурени отровни  \nот старите и новите вражди. Прегазена от хиляди копита,  \nземята се научи да мълчи,  \nза нищо да не хае, да не пита,  \nзащото всеки отговор горчи. Със селски ум тук хората разбират:  \nведнъж живот е и веднъж се мре,  \nзатуй смъртта си никой не избира,  \nа чака тя да си го избере. Око във кръв е залезът над Тракия,  \nреките ни са синина от бич,  \nа жертвите ни - вижте колко макове  \nцъфтят край всяка къща от кирпич! Омразата ни учи да обичаме,  \nсмъртта ни дава пример за живот  \nи сякаш недолюбено момиче  \nвъв черно ходи нашия народ. По дяволите живите поети,  \nкоито пишат мъртви стихове!  \nОколчице, ти по-високо светиш  \nот всички преуспели градове. \nНИКУЛДЕН БЕЗ НИКОЛА \nНа Мария \nДекември е. И зимата захвана.  \nМоряците са още в океана. Прехвърча сняг през голата топола:  \nкакъв ще е Никулден без Никола? Шаранът плава в орехови ядки.  \nНагарча и смокиновото сладко. Кипи резнякът в глинената кана:  \nбе сладко вино, а какво му стана? Въздишката долива двете чаши. \nЕдна е нейна. Другата е наша. Не зная кой ще седне върху стола,  \nкъдето трябва да седи Никола. Пулсира времето: стрелките му зелени  \nживот люлеят, вечно раздвоени.  Люлеят мигове, дошли от телеграфа,  \nдошли от сънища, дошли от фотографа. Това е пролет! Онова е лято!  \nСърце да имаш - то да е богато! Навън е тихо. Всичко свети в бяло.   \nПоне да беше забесняла хала, че да усети голата топола  \nкакво е то Никулден без Никола! \n \n    \n \t\n", "date": "2018.05.02", "title": "Безсъниците на интелектуалеца "}
{"url": "http://www.duma.bg/node/165965", "text": "Британският министър на търговия Лиъм Фокс заяви пред \"Скай нюз\", че неизбираемата Камара на лордовете, горната камара на парламента, пречи да бъде прието финалното споразумение за \"Брекзит\". \n\"Неизбираемата камара всъщност се опитва да блокира демократичната воля на британския народ\", каза Фокс пред РИА \"Новости\".  \nПо думите му Камарата на лордовете предостави  на законодателния орган пълномощия да блокира или да отложи приемането на окончателното споразумение за \"Брекзит\". \nПрез януари Камарата на лордовете заяви, че законопроектът за \"Брекзит\" е неконституционен, докато Камарата на общините (долната камара) прие документа на трето четене.   \n    \n \t\n", "date": "2018.05.02", "title": "Разнобой в британския парламент за \"Брекзит\""}
{"url": "http://www.duma.bg/node/165993", "text": "Посоченият от общината за временен кмет на район \"Младост\" Владимир Клисуров подава оставка. Той е обявил решението си на екипа на районната администрация и на кмета на София Йорданка Фандъкова, а вчера обясни мотивите си във фейсбук. Оказва се обаче, че технически няма кой да приеме оставката му и затова той ще продължи да изпълнява известно време функциите си.  \nДУМА припомня, че самата Десислава Иванчева, която е в ареста, посочи Клисуров за свой заместник, а веднага след това той заяви, че не иска да заеме поста. Като по-подходящ обяви другия заместник на Иванчева и неин противник - арх. Румен Русев. При гласуването на решението от СОС Клисуров заяви, че не е компетентен в сферата на строителството. \nВчера Клисуров обясни мотивите за оттеглянето си. \"Аз съм член на инициативата \"Зелен Младост\" и отказвам да си \"цапам\" ръцете с унищожаването на зелените площи на \"Младост\". В тази политическа игра аз не желая да съм пионката. Пионката, която като член на \"Зелен Младост\" да пусне строежите, които г-жа Иванчева успя да стопира. И заради които видяхте какво й се случи, по сценарий, за чието авторство всички дълбоко в себе си се досещате. Не искам да преча и на разследването и в един момент да бъда обвинен, че съм останал, за да замитам следи\", пише Владимир Клисуров. Той отново потвърди, че вярва на арх. Румен Русев, който трябва да остане като кмет на района, тъй като е специалист с огромен стаж, при това и отличен администратор. Затова Клисуров очаква Русев и екипът му да разглеждат строителните книжа под лупа и да използват всички законови възможности, за да спасят зелените площи. \nВладимир Клисуров бе категоричен, че не е пускал строежи и не възнамерява да си \"оцапа\" ръцете с подписи върху разрешителни за строежи в паркове, в зелени площи и върху паркинги. \"Предполагам, че когато кофата с помия, която бе плисната върху г-жа Иванчева и г-жа Петрова, бъде отново напълнена, ще бъде излята върху мен и останалите съмишленици. Ще светваме като елхи, ще продължим да бъдем подслушвани и следени. Но когато се впуснахме да будим гражданското общество, бяхме наясно, че този кръст е тежък\", се казва още в съобщението на Клисуров. Той изрази и разочарование от хората от района, които подкрепят ръководството на \"Младост\" в социалните мрежи, но протестите са малобройни.  \nКато все още зaместващ кмета на \"Младост\" Владимир Клисуров е решил да използва правото си и да внесе в СОС предложение за провеждане на референдум срещу презастрояването. \"То включва същите онези въпроси, под които се подписаха 14 000 граждани и които СОС с лека ръка отхвърли, а делото срещу това още е в съда\", припомни Клисуров.   \n \t\n", "date": "2018.05.02", "title": " Никой не иска да е кмет на \"Младост\""}
{"url": "http://www.duma.bg/node/165966", "text": "Всеки македонски затворник може да получи мобилен телефон, телевизор, удобни матраци или хладилник срещу... заплащане. \nТова сочи изследване на Института за европейска политика. Срещу 600-700 евро осъдените получават мобилен с интернет, а обикновен телефон за 200 евро. 32-инчов телевизор в килията се получава срещу 500-600 евро. По-удобен матрак струва 15 евро, а малък хладилник 200 евро, казва се още в изследването. \nКато основна причина за тези закононарушения се сочат ниските заплати на надзирателите и слабата професионална подготовка. В затворите на Македония се спазват не законите, а затворническите правила, резюмира докладът.   \n \t\n", "date": "2018.05.02", "title": "Екстри срещу пари в македонските затвори"}
{"url": "http://www.duma.bg/node/165988", "text": "Двата големи български синдиката отбелязаха празника на труда 1 май различно.  \nКНСБ проведе мащабни чествания в цялата страна, а в София бе поставена шатра, в която представители на синдиката и Младежки форум 21 организираха мобилен синдикален информационен център пред НДК. Освен полезни материали, желаещите получиха и безплатна трудово-правна консултация от експертите на КНСБ. \"Трудът не е само заплата. Работещите не са само колелца в голямата корпоративна машина, пише президентът на КНСБ Пламен Димитров в първомайско поздравление към работниците и служителите. \"Годините пренебрежение, обидите към труда, ниските заплати, изгониха милиони от страната ни. Затова сега заводите са празни, полетата са пусти, а държавата търси работна ръка отблизо и далеч. Сега е моментът да заявим категорично - искаме и имаме право на достойни заплати. Искаме толкова, колкото произвеждаме и заслужаваме. Само така ще работим и ще развиваме родината си и ще върнем обратно децата си, които изгонихме в далечни земи\", посочва Димитров. \nКонфедерацията на труда \"Подкрепа\" поздрави трудещите се с празнично шествие в София от пл. \"Св. Неделя\" до музея \"Земята и хората\", а в парка до него започна концерт \"Рок за труда\". На сцената забиха известни български рок банди и изпълнители в продължение на около 9 часа. \nВ Деня на труда детски добавки за всяко дете, пенсии за децата с починал родител, адекватно здравеопазване и качествено образование поискаха стотици майки и бащи, облечени в черно. Те заедно с децата си протестираха пред Народното събрание. Там символично погребаха бъдещето на България. Родителите искат адекватно образование, държавата да им помогне да обучат здраво поколение, което след това да помага на държавата. Сред организаторите на протеста бе Златина Хаджипанайотова, вдовица с 3 деца, които нямат право на наследствена пенсия, защото бащата не е имал необходимия осигурителен стаж. Нямат право и на персонална пенсия заради доходен критерий. Хаджипанайотова поиска радикална промяна в държавната политика към семействата.  \nСлед символичното погребение на бъдещето на българските деца протестиращите извиха огромно хоро пред сградата на парламента и блокираха движението по жълтите павета. Междувременно стана ясно, че МТСП ще предложи законодателни промени, с които персоналната пенсия, за която се чака с години, да се превърне в социална помощ без доходен критерий. Новият вид подпомагане може да влезе в сила от началото на 2019 г. и да обхване около 8000 деца. \n    \n \t\n", "date": "2018.05.02", "title": "Разгневени родители символично погребаха бъдещето на България"}
{"url": "http://www.duma.bg/node/165967", "text": "„Македония обаче със сигурност трябва да преразгледа конституцията преди присъединяването си към ЕС, както и всяка държава членка, която прави това преди присъединяването си, предоставяйки част от своя суверенитет“, заяви премиерът Зоран Заев в интервю за радио Свободна Европа. \nПо въпроса за намиране на решение за името, Заев беше лаконичен: „Аз съм човек, който търси всички възможни творчески начини за намиране на решение, защото знам, че това е постижимо. Ако гласуват и институциите в Гърция, и институциите в Република Македония за това решение, значи то ще бъде постигнато“. По думите му целта е да се намери решение, което да запази „достойнството и идентичността“.      \n \t\n", "date": "2018.05.02", "title": " Заев се обяви за промяна на конституция"}
{"url": "http://www.duma.bg/node/165968", "text": "САЩ няма да изтеглят контингента си от Сирия, преди да се постигне политическо решение на конфликта в страната, заяви министърът на отбраната Джеймс Матис пред журналистите. \"Това, което не искаме, както сме на прага на бойната победа и пълното физическо унищожаване на \"халифата\", е просто да излезем, преди дипломатите да са постигнали мирен договор. Защото първо удържаш победа във войната, а след това постигаш мир\", поясни шефът на Пентагона.  \n Той също потвърди, че Вашингтон \"работи с всички страни в регион\" върху формирането на контингент, който да бъде изпратен в Сирия.  \n\"Дума\" припомня, че миналия месец президентът Доналд Тръмп изрази обратната позиция - САЩ ще се изтеглят от Сирия.  \nМеждувременно в градовете на освободения от терористите анклав Източен Каламун бяха открити мобилни пунктове за набиране на доброволци за сирийската правителствена армия, предаде РИА \"Новости\". В град Ел Рухайб има дори опашка пред такъв пункт. Правителствените  офицери анкетират кандидатите в палатките. \"Видяхте колко хора дойдоха тук днес, никой не ги принуждаваше, това е тяхно лично желание\", заяви пред журналисти Мохамед Тувант от местната управа.  \n    \n \t\n", "date": "2018.05.02", "title": "Матис: САЩ няма да изтеглят контингента си от Сирия"}
{"url": "http://www.duma.bg/node/165969", "text": "Полицейските служби в Северна Гърция регистрират увеличени бежански потоци, алармира в. \"Прототема\". Изданието се позовава на информация на служители от Министерството на миграционната политика, според които само този април в област Еврос по долината на река Марица са били задържани над 3000 нелегални мигранти. Няма ден, в който да не се регистрират групи от 50-70 души, достигащи до границата по най-различни пътища. Според местните жители движението на мигрантите в Турция се улеснява от нейните власти. Вестникът припомня, че през март т.г. задържаните бежанци са били 1658 души, а през април на 2017 г. едва 327 души. \nВ същото време в южното пристанище Патра бяха задържани близо 1000 нелегални мигранти за първите три месеца на година, съобщи Анадолската агенция. Мигрантите често са арестувани, докато се опитват да прескочат желязната ограда на пристанището и са намирани най-често в тайници на контейнери и камиони, докато чакат кораби на пристанището, за да напуснат града под прикритието на нощта. Това разкри неназован служител на местните правоохранителни органи пред агенцията. Заловените от полицията се извеждат извън пристанището, пускат се веднага или след 24-часово задържане в полицейския участък.     \n \t\n", "date": "2018.05.02", "title": "Гърция регистрира засилени бежански потоци"}
{"url": "http://www.duma.bg/node/165971", "text": "Българка загина в Алпите \nБългарска е сред 8-те скиори, загинали вчера в Швейцарските Алпи, съобщи местната полиция. Тя е на 52 години, името й не бе съобщено. Загиналите пък са част от 14 скиори, хванати в капан от лошото време. Петима от скиорите, включително българката, са починали след настаняването им в болницата, останалите трима са загинали на място. Жертвите са от Италия, Франция и Германия. В масираната спасителна акция са участвали 7 вертолета.  11 деца убити при нападение в Сирия \nВъздушно нападение уби най-малко 23 цивилни, включително 11 деца, в село, държано под контрола на \"Ислямска държава\". \"Все още не знаем дали атаката е дело на водената от САЩ военна коалиция или иранските военни сили\", съобщи  Сирийската обсерватория за човешки права. Порно звезда съди Тръмп за клевета \nПорно звездата Сторми Даниелс подаде жалба за клевета срещу президента Доналд Тръмп. Жалбата е заради твърдение на Тръмп в туитър, че нейната информация за тяхна сексуална връзка е измислица. Даниелс твърди, че са й предложени 120 000 долара, за да мълчи. \"Тръмп с лъжи атакува моята почтеност\", каза тя. В Бразилия осуетиха най-големия банков обир \nПолицията в Сао Пауло задържа 16 души, заподозрени в организиране на банков обир, съобщи телевизия \"Глобо\". Те изкопали 500-метров тунел, който водел до трезора на националната банка, и възнамерявали да откраднат един млрд. реала ($318 млн.). Те похарчили около един милион долара за прокопаването на тунела. Ако бе станал, обирът щеше да е най-големият в страната.  Пасажер отвори аварийния люк на самолет, за да проветри салона \nКитаец отвори аварийния люк на самолета по време на кацането му, за да проветри салона, съобщиха местни медии. Люкът наистина се отворил, което автоматично надуло аварийната стълба. Младежът е задържан за 15 дни и е глобен с 11 000 долара.  \n   \n \t\n", "date": "2018.05.02", "title": "Кратки новини"}
{"url": "http://www.duma.bg/node/165941", "text": "Шакира е големият победител на церемонията \"2018 Billboard Latin Music Awards\", тъй като грабна най-много статуетки - общо пет. Колумбийската звезда получи отличията в едни от най-престижните категории, сред които за изпълнителка на горещи латино хитове, албум на латино изпълнителка и латино поп албум на годината. \nГолямата награда за изпълнител на годината бе присъдена на пуерториканския певец Хуан Карлос Осуна Росадо, който се изявява със сценичния псевдоним Осуна, пожънал глобален успех с поредицата си от сингли и дебютния си албум \"Odisea\". С приз за цялостно творчество бяха почетени рокаджиите от \"Мана\" - една от най-известните латиноамерикански групи в света. \nСъстоялата се в Лас Вегас 20-а годишна церемония за наградите за латино музика на сп. \"Билборд\" мина под знака на хитовото парче \"Деспасито\", съобщи сайтът на изданието. През 2017 г. песента на пуерториканските звезди Луис Фонси и Деди Янки и версията, записана в сътрудничество с канадския тийн идол Джъстин Бийбър, се превърнаха в глобален хит. Победният ход на парчето започна от миналогодишната церемония за връчването на наградите за латино музика на сп. \"Билборд\", когато прозвуча на живо за първи път. По-късно \"Деспасито\" спечели 6 отличия по време на шоуто - за най-горещо латино парче, вокално събитие, най-излъчвана, най-стриймвана и дигитална песен на годината, както и за латино поп хит. \nИзпълнителите триумфираха и на тазгодишната церемония. Деди Янки спечели осем отличия, а Фонси и Бийбър - по седем. Освен призовете, които им донесе парчето, звездите се сдобиха и с индивидуални статуетки. Сред тях са наградата на Деди Янки за самостоятелен латино ритъм изпълнител, на Луис Фонси за най-горещи латино хитове и на Бийбър за изпълнител, прекрачил жанровите граници. \nВ един от най-вълнуващите и очаквани моменти на церемонията се превърна премиерата на новия сингъл \"El Anillo\" на суперзвездата Дженифър Лопес. Латино идолът Maluma представи свежата си песен \"El Prestamo\", а Nicky Jam и J Balvin направиха тв дебют с изпълнение на живо на актуалния си хит \"X.\" Програмата включваше още съвместни изяви на Reik, Wisin и Ozuna с \"Me Niego\", последвани от Ricky Martin, Wisin и Yandel, които впечатлиха с хита \"Fiebre\".   \n \t\n", "date": "2018.05.02", "title": "Шакира с 5 приза за латино музика  "}
{"url": "http://www.duma.bg/node/165972", "text": "Бившата началничка на белгийската криминална полиция Катрин дьо Бол официално пое поста на изпълнителен директор на Европейската полицейска агенция (Европол). \"За първи път в историята тази институция се ръководи от жена\", се казва в официално изявление на агенцията. \nКатрин дьо Бол замени досегашния ръководител на Европол Роб Уейнрайт. Назначението е за срок от 4 години. \nКатрин дьо Бол е на 48 години, тя е юристка по образование, служила е като офицер от жандармерията, а след това е работила в криминалната полиция. През 2012 г. бе назначена за генерален комисар на федералната полиция на Белгия, като отново е първата жена на тази позиция. \n\"Основната ми задача на този пост ще бъде да се увеличи доверието в агенцията, както и повишаване на ефекта от работата й\", каза Дьо Бол след назначаването си.     \n \t\n", "date": "2018.05.02", "title": "За пръв път жена оглави Европол"}
{"url": "http://www.duma.bg/node/165973", "text": "След Германия искане за освобождаване от американските мита върху вноса на стомана и алуминий предяви и Франция. \nТова бе сторено в съвместно изявление на френския външен министър Жан-Ив льо Дриан и на министъра на икономиката и финансите Бруно Ле Мер. \"Франция ще настоява за пълно, постоянно и безусловно освобождаване на ЕС от тарифите на САЩ\", се казва в изявлението им. Според френските министри \"необходимо е ЕС да отстоява единна позиция, както през последните седмици\". \nПо-рано американският президент Доналд Тръмп реши да продължи с 30 дни, до 1 юни, преговорите с ЕС, Канада и Мексико за митата върху вноса на стомана и алуминий. Мярката е валидна и за Канада, Мексико, Република Корея, Аржентина, Австралия и Бразилия. \nОт 23 март САЩ въведоха нови мита за стомана и алуминиеви продукти - 25% за стоманата и 10% за алуминия. Те важат за всички страни вносители на САЩ, но отлагане до 1 май получиха Аржентина, Австралия, Бразилия, Канада, Мексико, Република Корея и страните от ЕС. \nМеждувременно Еврокомисията заяви, че САЩ само удължават \"несигурността на пазарите\" с решението си за по-високи мита върху вноса на алуминий и стомана. \n    \n \t\n", "date": "2018.05.02", "title": "Париж: Вашингтон да махне митата"}
{"url": "http://www.duma.bg/node/165950", "text": "Великолепният бас-баритон Георги Петков, специализирал при легендарния Борис Христов, дълбоко развълнува публиката на концерта в камерна зала \"България\" по повод 85 години от рождението на проф. Лилия Гюлева. Кадифеният глас с чудесно изработени височини и стабилни низини прозвуча затрогващо и топло. \"Нарочно избрах две български песни, защото проф. Гюлева държеше много на българския репертоар\", сподели певецът, преди да запее \"Вила сей гора\". Георги Петков е в отлична гласова и физическа кондиция. Едва ли някой днес ще повярва, че това е единственият български артист, преживял трансплантация на сърце, който с нищо не показва, че е бил на границата между живота и смъртта. Големият му шанс е, че трансплантацията е извършена във Виена от хирург - светило в медицината. А жизнелюбието и оптимизмът никога не напускат певеца и са пример за подражание и възхищение. В момента Георги Петков не само концертира като солист, но е и вокален педагог на дамския хор \"Христина Морфова\" при читалище \"Д-р Петър Берон 1926\" в София. Инициатива на читалището бе и концертът, събрал приятели и почитатели на проф. Гюлева, които не могат да я забравят. Сред присъстващите бе и съпругът й проф. Емил Янев.  \nЛилия Гюлева е една от ярките представителки на голямата българска хорово-диригентска школа, която имаше своя златен век от 1965 до 1990 г. През 1957 г. е поканена за помощник-диригент на женския хор \"Христина Морфова\", ръководен тогава от незабравимата Людмила Прокопова. С този състав проф. Гюлева гради името и кариерата си през следващите 46 години. Той се превръща в нейна съдба. Днес хорът е в разцвет, а заслугата е на неговата диригентка Таня Никлева-Владева и на вокалния педагог Георги Петков. Овладял до съвършенство педагогическото майсторство на своя именит учител Борис Христов, Петков в момента успешно го прилага сред пеещите дами. В празничната вечер той дебютира и като хоров диригент, доказвайки, че музиката е в кръвта му. Своеобразен колорит донесоха малките чаровници от детско-юношеската хорова студия \"Български славей\", която също работи към читалището. За успеха на цялата концертна програма допринесоха и Даниела Дикова, и Йордан Владев, който бе солист на песента, написана специално в памет на проф. Гюлева веднага след погребението й. Вярна на своята учителка, Таня Никлева-Владева в един момент раздели хора на две, както го е правила и проф. Гюлева. И двете формации изпяха валса от балета \"Лешникотрошачката\" на Чайковски с текст на руски език - първо изпълнение в България.  \nВ препълнената камерна зала \"България\" се виждаха слушатели на различна възраст - от 4-5-годишни дечица до 85-годишни побелели глави. Това доказва, че българското хорово дело все още е живо, че то разполага със стабилен потенциал. Както и че родното песенно творчество ще оцелява и занапред. А добрата памет за голямата диригентка проф. Лилия Гюлева ще служи за пример на идните поколения. Бас-баритонът Георги Петков и диригентката Таня Никлева-Владева работят в тандем в името на музиката    \n \t\n", "date": "2018.05.02", "title": "Ученик на Борис Христов пя в памет на проф. Лилия Гюлева  "}
{"url": "http://www.duma.bg/node/165948", "text": "                                                             Създателят на групата \"Джетро Тъл\" Иън Андерсън даде пресконференция в ТАСС по повод изявите си в три руски града. Първата бе в Москва, в концертната зала на Крокус сити хол, на 27 април, втората в град Екатеринбург на 28 април и третата в Санкт Петербург на 29-и. Гостът разказа за историята на групата и събитията във връзка с нейния половинвековен юбилей. 70-годишният рокер, носител на Ордена на британската империя, показа на журналистите знаменитата си флейта, съхранявана в специално куфарче, и демонстрира с каква нежност се отнася към този инструмент. През различните години групата много пъти променя не само името си, но се сменят и участниците в нея - до днес общо 36 музиканти. Стилът, с който се налага, е хард рок, блус рок, фолк рок и прогресив рок. За изминалите 50 години групата е продала повече от 60 милиона албума. \nПървата си банда Иън Андерсън създава през 1962 г. в Блакпул с името \"Блейдс\", през 1964-а тя става 7-членна и се нарича \"Джон Евън\" - на името на пианиста и барабанист. През 1967 г. музикантите се преместват в Лутън - недалеч от Лондон, в търсене на повече ангажименти. Любител историк, служител на клубни агенти, предлага тя да се нарече Джетро Тъл - по името на английския агроном от ХVІІІ век. С него те стават изключително популярни и го запазват до днес.    \n \t\n", "date": "2018.05.02", "title": "Иън Андерсън изнесе три концерта в Русия"}
{"url": "http://www.duma.bg/node/165951", "text": "През 2018-а светът празнува 100-годишнината на именития шведски режисьор Ингмар Бергман (14  юли 1918 - 30 юли 2007) и 80 години от рождението (16 декември) на норвежката актриса, режисьорка и писателка Лив Улман. Този двоен юбилей не убягна от вниманието на 36-ия фестивал \"Бергамо филм митинг\". Домакините я поканиха за кръстница и почетен гост, направиха ретроспектива от 30-ина филма - на Бергман и нейни, откриха изложбата \"Лив и Ингмар\", взела заглавието от едноименния документален филм от 2012 г. на Дирадж Аколкар. Лив Улман се отдаде щедро на публиката и критиката, даде многобройни интервюта, покори с неувяхващата си хубост. \nРодена в Токио, актрисата емигрира оттам по време на Втората световна война в Торонто и после в Ню Йорк. След смъртта на бащата през 1945 г. се прибира в Норвегия. От малка е привлечена от театъра, поезията и живописта. След изключването й от театралната академия в Осло е пратена в малък провинциален театър, за да играе ролята на Ана Франк, с която получава успех сред публиката и критиката. От 1960 г. изпълнява важни роли -  Офелия (\"Хамлет\") и Маргарита (\"Фауст\") за Националния театър в Осло. \nПрез 1965 г. се среща с Ингмар Бергман, който търси две актриси за \"Персона\". Привлечен е от снимка на Биби Андершон и непознатата млада Улман до нея. След няколко дни и двете са на остров Фарьо за снимките на филма. Улман изпълнява ролята на 40-годишна актриса, която неочаквано изгубва говора си. \"Персона\" със сигурност е филмът, който промени живота ми по много причини и най-вече промени моята кариера. Едно от най-дълбоките неща, които научих от Бергман, е, че \"има една реалност отвъд реалността и тя е в душата\". \nСлед \"Персона\" играе в девет негови филма:  \"Часът на вълка\" (1968), \"Срамът\" (1968), \"Страст\" (1970), \"Шепот и викове\" (1972), \"Сцени от един семеен живот\" (1973), \"Лице в лице\" (1976), \"Змийско яйце\" (1977), \"Есенна соната\" (1978), \"Сарабанда\" (2003). Солидна двойка пет години, без да се женят, Улман и Бергман имат дъщеря Лин, която като дете участва в някои филми на баща си, а днес е известна писателка. \nОсвен при Бергман Улман играе във филми на Ян Троел, Свен Никвист, Марио Моничели, Мауро Болонини. През 1992 г. застава зад камерата и режисира \"Софи\", следван от два филма по текстове на Бергман - \"Лични разговори\" (1996) и \"Невярната\" (2000). Последната й творба е \"Госпожица Юлия\" (2014). Написва две важни за нея книги - \"Промяна\" и \"Избори\", в които разказва за своя живот, за срещите си с видни личности.  \nНе престава да работи в театъра - и като актриса, и като режисьорка. През 1980 г. е първата жена, посланик на УНИЦЕФ. Хуманитарният й принос продължава и до днес. - Вие сте съставна част от митичното \"киносемейство\" на Бергман? \n- Да, Ингмар имаше две алтер его: мъжко - Макс фон Сюдоф, и женско - аз. \n- Отивате да го видите за последен път в деня на смъртта му на остров Фарьо в Швеция, където Бергман се беше самоизолирал през последните 30 години. \n- Едва успях за последната ни среща. За първи път в живота си наех частен самолет от Стокхолм, за да го настигна и да се насладя на още няколко мига с него. \n- Лив и Ингмар, пет години съжителство и редица филми от 60-те години, но... \n- Но веднъж приключила, връзката се превръща в 40-годишно съучастничество, не само професионално, и още десет филма. \n- Живот-бис заедно? \n- Нямаше ден, в който да не се чуем по телефона. В личния си живот беше жизнен, пълен с шеги, точно обратното на киното си. Караше ме да се смея, даваше ми енергия, повече от тази в реалните ни отношения. Вече разделени, бяхме обединени от обща вселена. Направих толкова неща в живота си - играх на сцените на Бродуей, снимах се в други филми, но винаги, където и да се местех, мъкнех в куфарите си Бергман. Който пък, от своя страна, дори и в направените по-късно филми, не престана да прокрадва нашата връзка. \n- Да играеш във филм на Бергман означава ли да влезеш в най-интимния му свят? \n- В \"Сцени от един семеен живот\" се идентифицирах напълно - Мариан съм самата аз. Преди снимките Бергман поиска да си водя дневник, който после използва за сценария и превърна героинята от подчинена жена в силна бунтарка. \n- Различните ви персонажи, чрез продължителна психичеса акробатика, в крайна сметка са една и съща жена?  \n- Един и същи мъж - Бергман. Никога не показах на екрана съпруги, майки или дъщери, представях винаги Ингмар: неговата иронична усмивка, страничните гънки по устата, бръчките между веждите. \"Преведох\" физическите му черти по женски начин. Много се вдъхновявах от фигурата на майка му. Знаех (написах го и в книгата си \"Промяна\"), че след смъртта й той щеше да се опре върху мен и аз нямаше да мога да се откъсна. Така и стана. \n- До такава степен, че се превръщате в режисьор на и за Бергман, когато той се изолира дори и от снимки. \n- Неговите безпокойства вече бяха станали и мои. Не можех да не ги изразя. Така се родиха двата ми филма по негови текстове - \"Лични разговори\" и \"Невярната\". Прекарахме рамо до рамо, между 1996 и 2000 г., дни на размисъл и работа. Бях погълната от Ингмар, истински канибал, както всеки кинотворец. Беше изключително жесток - психически, не физически. Близо до него обаче, на остров Фарьо, никога не се почувствах в затвор. Истина е също така, че бях млада, щастлива и безгрижна, докато той ме тласна към роли на все по-голяма невротичка. \n- Имате с Бергман и други истории - Чинечита, Фелини, София, Моравия. \n- Тогава бях на 25 години. Насилвах Ингмар, който на 46 години не искаше да ме придружава. Едно от първите ни пътувания беше в Рим. Най-невероятната среща е с Фелини - на улицата. Беше великолепен - висок, едър, с черна шапка и всички ние ситнехме около него. Ингмар, негов почитател, беше щастлив да го посети. А той, по имперски късаше напъпили цветя в градината и ги предлагаше на мен и Ингмар. Истински артист.  \n- Какво друго вкусихте от \"сладкия живот\"? \n- Срещнахме Моравия, един от предпочитаните ми писатели - и той винаги заобиколен от жени. Запознах се със София и Карло Понти, каква двойка! Помня ги заедно в Пантеона, той - с Джон Хюстън, който непрекъснато говореше за филмите си, а тя слушаше царски и безпристрастна. През последните 50 години не видях град по света, толкова жизнен като Рим по онова време. \nЗа отношенията си с Моничели и Болонини Улман си спомня, че се е чувствала с тях като у дома си, без да научи и дума италиански: \"Накараха ме да усетя какво беше италианското кино - онова, което познавах от Виторио де Сика, чиято артистична стойност и те споделяха. По време на снимките с Моничели (\"Да се надяваме, че ще е момиче\" - б. пр.) се омъжих за настоящия си съпруг. Той ми препоръча костюмиста си, за да ми ушие сватбената рокля. Беше фантастично да снимам \"Сбогом, Москва\" с Болонини - той ме научи, че е негативно да се мълчи, когато светът е пълен с омраза.\"  \n- След толкова години разбрахте ли най-после кой беше Бергман? \n- Добър човек, който през целия си живот търсеше смисъла на съществуването. Той не обичаше безразличието между хората. В \"Седмият печат\", когато играе шах със смъртта, Рицарят казва: \"Моля те, не ме прибирай, преди да съм направил поне едно добро нещо.\" Това беше Бергман - казваше, че не вярва в Бога, но всичко, което направи, беше опит да го намери. \n- Ако се завърне само за един ден, какво бихте му казали? \n- Моля те, помогни ми да имам чудесни отношения с нашата дъщеря. Седни до нас, говори й за мен и за теб. Сигурна съм, че Лин ще разбере. Обичам дъщеря ни. Нужно ни е обаче трето лице. Именно ти, Ингмар, си точният човек. \nФелини (вляво), Ингмар Бергман и Лив Улман \nЛив Улман и Биби Андершон в \"Персона\" \n    \n \t\n", "date": "2018.05.02", "title": "Лив и Ингмар - двоен юбилей  "}
{"url": "http://www.duma.bg/node/165974", "text": "Министър-председателят на Израел Бенямин Нетаняху заяви, че има доказателство за секретна иранска ядрена програма.  \nНетаняху даде пресконференция и с помощта на презентация на PowerPoint представи теорията си за секретна ядрена програма на Иран. Той обвини Иран в прикриване на програмата и архивите за ядреното си оръжие и изрази увереност, че Съвместният план е основан на лъжите на Техеран и че има доказателство за секретна иранска ядрена програма, заради което призова за действия на световните сили срещу основния му противник Иран. По думите му става въпрос за 55 000 страници и 55 000 файла на 183 диска, събрани от израелското разузнаване. \nНа базата на изнесените от Нетаняху данни парламентът на Израел гласува в понеделник в полза на законопроект, който ще позволи на премиера на страната да обявява война в \"извънредни ситуации\". Премиерът ще има нужда само от одобрението на министъра на отбраната. \nТъй като седемгодишният срок на сделката изтича, \"Иран ще има право да продължи напред и да създава ядрено оръжие и това е неприемливо\", каза президентът на САЩ Доналд Тръмп. Той обаче не уточни дали САЩ ще излязат от Съвместния общ план за действие. \nТой каза, че до 16 май ще вземе решение за Съвместния общ план за действие. Той не изключи провеждането на преговори за нови договорености вместо този план, който \"не е бил подкрепен от голяма част от хората и е ужасно споразумение за САЩ\".  \nИран иронизира \"псевдоразкритията\" на  Нетаняху и го обяви за \"лъжливо овчарче\". \"Колко практично. Перфектно съгласуване във времето\", каза по повод изявлението на Нетаняху иранският министър на външните работи Мохамед Джавад Зариф в \"Туитър\". Той има предвид, че Нетаняху прави изявлението си малко преди датата 12 май, когато изтича срокът на сегашното споразумение. \nВластите на Германия ще анализират предоставената от премиера на Израел Бенямин Нетаняху информация, че Иран лъже за ядрената си програма. \"Очевидно е, че международната общност има съмнения, че ядрената програма на Иран е само за мирни цели\", заявиха от Берлин.  \nВърховният представител на ЕС по външните работи и политиката на сигурност Федерика Могерини не смята, че изявлението на израелския премиер Бенямин Нетаняху за ядрената програма на Иран е доказателство, че Техеран е нарушил международното споразумение. \nПрезидентът на Русия и израелският премиер - Владимир Путин и Бенямин Нетаняху, разговаряха по телефона относно споразумението по иранската ядрена програма, в това число и за израелските разузнавателни документи за секретни ирански ядрени дейности, предаде по-рано Ройтерс. Постоянният представител на Русия в МААЕ Михаил Улянов изтъкна, че за периода на действие на споразумението експертите на организацията не са установили никакви нарушения от страна на Техеран. \nИран има техническите възможности да обогати уран до по-високо равнище в сравнение с потенциала, преди да бъде сключено ядреното споразумение със световните сили, съобщи в понеделник иранската държавна телевизия.   \n \t\n", "date": "2018.05.02", "title": "Нетаняху получи правомощия за война с Иран "}
