{"url": "https://duma.bg/kaloyan-georgiev-nuzhno-e-novo-razbirane-za-liderstvoto-koeto-shte-rodi-razlichen-elit-n179638", "text": "Калоян Георгиев е възпитаник на 164-та ГПИЕ \"Мигел де Сервантес\". Завършва \"Международни отношения\" в Лондон, като междувременно е стажант в ЮНЕСКО в Париж. На 21 години съосновава програмата \"Менторс БГ\", която е без аналог в България. Приет е да следва на пълна стипендия в Академията \"Йенчинг\" на Пекинския университет. Владее английски, испански и португалски език.  - Конкурсът за стипендията съчета два етапа - първоначален подбор и интервю. Четейки за програмата, си давах сметка, че интересът ще е сериозен. Кандидатурата бе от няколко компонента. Знаех, че единственият начин да стигна докрая е да изпратя уникално послание, което да грабне вниманието. За целта всеки от компонентите трябваше да допълва останалите. Заложих на разнообразието - съчетание на различни по вид дейности и проекти, чрез които съм изразявал и продължавам да изразявам себе си. Отделно подчертах как допринасям за програмата. Обикновено говорим за нашите ползи, без да обръщаме внимание на онова, което можем да дадем. Извън студентството координирам програмата \"Менторс БГ\", чрез която подпомагаме българските студенти и млади професионалисти да установят работни отношения с известни личности от политиката, финансите и бизнеса. Подбирайки участниците, разширявам обхвата на проекта. В момента работим с над 30 ментори, които приемат втори випуск участници. Всеки от тях има различна история и шансът да си сътрудничим е ценен. Това ме учи на търпение, усъвършенства преценката ми и дава възможност да си сверявам часовника за студентския живот в България. Реално стартирахме програмата изцяло от чужбина.  - Дневният ми ред в Пекин е разнообразен. Позициите тук ми дават ресурс и възможност да популяризирам България в една много подбрана среда. Пекинският университет е първи по всички класации в Китай, а Академията \"Йенчинг\" е мостът му към света. Всичко това е добра основа за инициативи, свързани с България. Момчиловци е известно в Китай с дълголетието и киселото мляко. Мисията ми е да подпомагам туристическия поток, който има потенциал да нараства. Координирам дейността си с Центъра за развитие, инвестиции и туризъм в Китай. Предстоят преговори с китайските туроператори за включване на българска туристическа програма с център с. Момчиловци. Присъствието ми тук е шанс да участвам в тези процеси. Отделно от това ме мотивира емоцията. Посещението в Момчиловци ми даде невероятно впечатление за духа, общността и историята на селото. Надявам се заедно да допринесем с частица и за бъдещето му.  - Този месец участвах в пътуване до Сиан, провинция Шаанкси. Посетих музеи и културни забележителности, някои от които на повече от 2000 години. Китайската античност е впечатляваща, но най-интересни са паралелите с днес. Възходът на Китай през последните десетилетия често се анализира в изолация, но всъщност се дължи на много от традиционните схващания и похвати. Има една стряскаща приемственост, която привлича вниманието. Редица черти на днешното социалистическо общество се коренят в миналото. Колективизмът винаги е заемал основно място в Китай. Впечатлява ме начинът, по който го съчетават с модерните практики и подходи. Тук роля имат младежите. За първи път виждам толкова будни, активни и фокусирани млади хора. Китайските младежи живеят в бъдещето. Можем да учим от тях за технологиите, прагматизма, приемствеността и обичта към страната.  - Академията цели да бъде мост между Китай и света. В този смисъл тук идват млади лидери с потенциал и визия за бъдещето. Повечето университети подготвят студентите да намерят работа и да изградят стабилна кариера. От нас се очаква, на база познанията за Китай, да създаваме работа и да водим промяна в даден сектор или държава. Запознах се с обещаващи колеги от цял свят, с които не само учим, но и живеем заедно. Всекидневно обсъждаме различни проблеми и решения, споделяме мнения и опит. Някои от тях са в класацията на Форбс \"30 под 30\", младежки лидери от Африка, един от които получи награда от кралицата на Великобритания. Запознах се с блестящи изследователи - историци, икономисти, както и предприемачи, завършили Харвард, Колумбия, Оксфорд и т.н.  - Обясненията са много - дефицити в образованието, ниско заплащане и липса на стимулираща среда. В същото време има и друг елемент. Светът е глобализиран и това влияе и на България. В десетки държави има такива тенденции. Никога в историята не е било по-лесно за един млад човек да пътува, да учи и да преследва мечтите си. Въпросът е, че при нас процесът е по-интензивен и от привилегия се превръща в заплаха. Ако направя паралел с младежите в Китай - рискуваме да загубим онези, които да ни въведат в бъдещето. Нещата обаче не са толкова черни. Интеграцията на регионите отнема от човешкия капитал на България, но това не е перманентно. Тези хора,  както могат да заминат, така могат и да се върнат в една променена и иновативна България, където институциите са в услуга на хората, а политиците не мислят ден за ден. За целта трябва да променим разбиранията си за лидерство, от което ще се роди един различен елит. Смятам, че младежите ни в чужбина имат историческа роля за тази промяна. Остава да видим дали сме на висотата й. - През последните пет години изпитах твърдението, че промяната в мисленето води до промяна на обстоятелствата, което води резултати със себе си. Щастлив съм от постигнатото, но най-вече се гордея с хората, които ме подкрепят по пътя. На 22 години не страдам, а и не мога да страдам, от чувство за превъзходство и самодостатъчност. Дължа много на своите съмишленици и съм задължен на отговорност в бъдеще. Предстоят последни месеци студентски живот, след което идва различна динамика.  - Подхождам към развитието си систематично, което невинаги е лесно. Балансираният живот в толкова непредвидима среда е предизвикателство. Престоят ми в Китай е изпитание на много умения, но най-вече дали ще успея да оползотворя всички възможности. Това означава дисциплина, съобразителност, прецизност в действията. Стремя се да положа основата и в перспектива да науча китайски. Така ще съм в по-благоприятна позиция да изпълня плановете си. Заедно с това знам откъде идвам. Дължа много за подкрепата досега, което ми дава още по-силен тласък.", "date": "2018.11.20", "title": "Калоян Георгиев: Нужно е ново разбиране за лидерството, което ще роди различен елит"}
{"url": "https://duma.bg/otkriha-otkradnat-shedovar-na-pikaso-n179628", "text": "Една от седемте картини, откраднати през 2012 г. от холандския музей \"Кунстхал\" в Ротердам, е била открита в Румъния, съобщи АФП. Шедьоврите на Пабло Пикасо, Клод Моне, Пол Гоген и Люсиен Фройд, Мейер де Хаан и Анри Матис бяха задигнати при един от най-дръзките обири в света за последните десетилетия, който според полицията продължил само три минути. Преди шест години холандските медии пък го определиха като \"кражбата на века\". През 2014 г. четирима румънски граждани бяха осъдени на по 6 години затвор за дръзкото престъпление. Съдът постанови те да платят и сумата от 18 млн. евро на застрахователите на картините. Един от членовете на криминалната група - Олга Догару, заяви при задържането си, че е изгорила картините в селцето Каркалиу в Източна Румъния. Направила го в опит да предпази сина си, след като не могли да продадат произведенията.", "date": "2018.11.20", "title": "Откриха откраднат  шедьовър на Пикасо"}
{"url": "https://duma.bg/u-nas-spadat-na-stroitelstvoto-e-nay-golyam-v-es-n179654", "text": "В България има най-голям спад на строителството през септември на месечна - 2,1%, и годишна база - 4%, в Европейския съюз (ЕС). Това показват данните на \"Евростат\". Строителната продукция у нас намалява на фона на растеж в останалите европейски страни. Основната причина за спада е в намалените обеми на инфраструктурното строителство - магистрали, пътища и пречиствателни станции, финансирано от държавния бюджет и еврофондовете. Нови договори в строителството бяха сключени през последното тримесечие на годината, като реално изпълнението на обектите ще започне през пролетта на 2019 г. Така на месечна база инфраструктурното строителство намалява с 3,1% през септември, а на годишна спадът е 2,5%.  При сградното строителство, което дърпаше сектора напред през изминалите години, вече се наблюдава спад. Така на месечна база е отчетено намаление на строителството на сгради с 1,1 на сто, а на годишна - с 5,1 на сто. Същевременно в еврозоната и ЕС е отчетен ръст както на месечна, така и на годишна база. За еврозоната е отчетен ръст от 2 на сто на произведената строителна продукция през септември спрямо август, а в ЕС увеличението е с 1,7 на сто. На годишна база увеличението на строителната продукция през септември е значително по-голямо - 4,6 на сто за еврозоната и 4,2 на сто за ЕС. Сред държавите членки, за които има данни, най-голямо увеличение на строителството е отчетено във Франция - 3,7%, Германия - 2,2%, и Великобритания - 1,8%. Най-голям е спадът в България - с 2,1%, Словения -1,2%, и Швеция -0,5%. Сградното строителство расте с по-големи темпове на годишна база. За еврозоната ръстът е 4,8 на сто за септември, а за ЕС е 7,7 на сто. В същото време инфраструктурното строителство е нараснало с 4,3% на месечна база и с 2,9% на годишна. Сред държавите членки, за които има данни, най-голямо увеличение на производството в строителството на годишна база е регистрирано в Унгария - 25,8%, Словения - 25,7%, и Полша - 20,2%. Тринадесет държави не са предоставили данни. ", "date": "2018.11.20", "title": "У нас спадът на строителството е най-голям в ЕС"}
{"url": "https://duma.bg/turskiyat-potok-izleze-na-susha-n179647", "text": "Завърши изграждането на морския участък на \"Турски поток\", то бе отбелязано на специална церемония с видеоконференция на президентите Реджеп Ердоган и Владимир Путин, предаде ТАСС.  Церемонията се проведе в конгресния център \"Люфти Кирдар\" в Истанбул. Турският министър на енергетиката Берат Албайрак представи доклад за проекта, след което на сцената се качиха двамата президенти. Изказванията им бяха прекъсвани с ръкопляскания.  Путин започна с приветствие, в което нарече колегата си \"скъпи приятелю\". Заради овациите руският президент трябваше да повиши глас, за да довърши благодарността към Ердоган за проявената от него политическа воля за реализацията на проекта.  По видеомост лидерите се свързаха с мястото на събитията, където в пряк ефир бе извършено заваряването на последната тръба, която бе пусната в черноморските води от специалния кораб Pioneering Spirit. Путин и Ердоган наредиха да започне спускането на тръбата във вода, а Ердоган повтори по-руски след Путин: \"Начинайте\" (\"Започвайте\").  Строежът на морския участък започна през 2017 г., очаква се проектът да бъде завършен догодина. Дължината на земния участък от \"потока\", чието изграждане започва, до турско-гръцката граница е 180 км, целият \"Турски поток\" е с дължина 930 км. Едната тръба ще задоволява потреблението на турския пазар, а другата ще бъде предназначена за европейски клиенти. Според специалисти Атина много активно лобира втората линия да минава през Гърция и да стига до Италия. Има обаче и вариант тръбата да минава през България и да стига до Сърбия. Тези дни руският външен министър Сергей Лавров заяви, че вариантът през България ще се случи, само ако ЕС даде твърди гаранции, за да не се повтори ощетилият руската страна \"Южен поток\".  Междувременно полският премиер Матеуш Моравеци нападна другия руски проект \"Северен поток 2\". Според него това е опасен проект, защото след реализацията му газопреносната система на Украйна ще стане излишна и Русия ще предприеме настъпление срещу Киев. \"Не знам откъде има такива данни полският политик...Пълен абсурд е да се говори за настъпление на Русия срещу братски народ. Няма подобно нищо и никога не е имало, нито един военен в  Русия не е имал такива идиотски планове\", заяви зам.-председателят на Държавната дума по международната политика Алексей Чепа. ", "date": "2018.11.20", "title": "\"Турският поток\"   излезе на суша"}
{"url": "https://duma.bg/marin-hristov-hriste-pravi-disk-za-germaniya-n179627", "text": "Марин Христов-Христе работи върху издаването на диск с негови разработки върху песни на легендарния блус китарист Робърт Джонсън. Идеята на българина е албумът да бъде разпространен на територията на Германия. Незабравимият глас и песните, които прави с духов оркестър, превръща Христе в уникален изпълнител на истинска балканска музика. Миналогодишният му хит \"Ч.Н.Г. кючек\" с Брас бенд Ботевград ще завладее сърцата на купонджиите и в края на 2018 г., защото е ритмичен и очарова със закачливия си текст. В песента възпява човешките мечти и стремежи, като кара хората да танцуват и да не забравят за какво се борят. Марин Христов-Христе има доста интересна биография. Едва 6-годишен без знанието на родителите си се записва в детския хор \"Бонка Големанова\" в Ботевград. Малко по-късно започва да взима уроци по китара при един от най-успешните и изявени български преподаватели - Георги Мирчевски. Четири години овладява тънкостите на пеенето и при вокалния педагог Роси Овчарова. През 2003 г. записва \"Музикална педагогика и инструментално изкуство\" в СУ \"Св. Климент Охридски\", а после завършва магистратура по същата специалност. Професионалният път на Марин Христов-Христе минава през \"Балкан гитар старс\" и \"Кауфман проджект\". През 2010 г. създава групата \"Етна\", а от десетилетие е преподавател по китара в създадения от него музикален \"Арт център Христов\" в Ботевград. Работи с безброй български изпълнители. Концертирал е в Европа, Азия и Африка.", "date": "2018.11.20", "title": "Марин Христов-Христе прави диск за Германия"}
{"url": "https://duma.bg/balkanska-nostalgiya-izpalva-zala-balgariya-n179634", "text": "Един концерт с чувство на радост, изпълнен с балканска душевност и емоции, пресъздадени от ритмите на Балканите, ще се състои днес, 20 ноември, от 19 ч. на сцената на зала \"България\". Замисълът пресъздава едно музикално пътешествие с прочутия Ориент експрес, преминавайки през балканските страни с традиционните инструменти и ритми, достигайки до сърцето на Европа, до класическите музикални произведения, но този път изпълнени по \"балкански\", с чувство и ритъм на фолклора от региона. Артистите ще предложат различна версия на ария на Бах с цигулка, гъдулка и контрабас. Ще прозвучи тема с вариации по Хендел, с влияние от сръбски и влашки фолклор. На сцената ще има две обединяващи фигури, двама невероятни музиканти, представители на различен музикален жанр: Иван Пенчев - класическа цигулка, от Кварто квартет, и Георги Андреев - гъдулка, познат от народните музикални изпълнения. Това ще бъде класически концерт, на който няма да чуете автентична класическа музика, заявяват организаторите. Ефирни класически инструменти ще зазвучат в синхрон с балканските ритми, ще обрисуват образи в цветове и динамика на сцената, които ще създадат прекрасно настроение в днешната вечер. Интересния проект с авторска музика на Георги Андреев ще представят плеяда от талантливи приятели - музиканти от класически и народни оркестри: Недялко Недялков - кавал (носител на \"Грами\" с проект на Жорди Савал), Генадий Рашков - перкусии, вокален квартет от НФА \"Филип Кутев\", Вера Гиргинова - сопран, Вълчан Вълчанов - обой, Деница Димитрова - арфа, и гост музиканти от оркестъра на БНР.  За стилните етно тоалети на Кварто квартет ще се погрижи модна къща \"Елена Христова\".", "date": "2018.11.20", "title": "Балканска носталгия изпълва зала \"България\" "}
{"url": "https://duma.bg/i-frantsiya-obmislya-sanktsii-kam-riyad-zaradi-hashogi-n179677", "text": "Франция планира санкции срещу Саудитска Арабия заради убийството на журналиста Джамал Хашоги, предаде БТА. Външният министър Жан-Ив Льо Дриан обясни, че по въпроса Париж действа съгласувано с Берлин. Германия наложи вчера забрана за влизане на 18 саудитски граждани, за които се предполага, че са свързани с убийството. Франция ще предприеме санкции, въпреки че Саудитска Арабия е един от най-важните ѝ клиенти с внесени за миналата година оръжия за близо 1,4 милиарда евро. Саудитска Арабия продължава да отрича твърденията, че престолонаследникът принц Мохамед бин Салман е дал заповедта за убийството на Хашоги.", "date": "2018.11.20", "title": "И Франция обмисля санкции към Рияд заради Хашоги"}
{"url": "https://duma.bg/levski-lukoyl-otvya-riletso-v-derbito-n179623", "text": "Шампионът Левски ЛУКойл остана единственият непобеден отбор през сезон 2018/19 в Националната баскетболна лига. В зала \"Универсиада\" \"синьо-белите\" се наложиха над носителя на Купата на България Рилски спортист със 105:84 (22:23; 32:18; 25:24; 26:19) в дербито на VII кръг. Мача изгледа  легендарният израелски треньор Пини Гершон, бивш селекционер на националния ни тим. Най-резултатен в мача бе Христо Захариев, който завърши с \"дабъл-дабъл\" (22 т. и 10 борби). Американецът Патрик Рембърт постигна същото - 19 т. и 10 асистенции, а сърбинът Миливое Мийович отбеляза 17 т. за победителите. Най-много точки за самоковци (21) наниза американецът Джейлън Дженкинс, а Мартин Маринов добави 16. След първата четвърт гостите поведоха с 1 т., а във втората Йордан Бозов вкара още 2 от игра, но тимът на Тити Папазов пое инициативата и обърка напълно самоковци, които натрупаха лични нарушения и до почивката изоставаха с 13 т. След нея играчите на Рилецо опитаха да наваксат пасива си и доближиха домакините - 54:60, след точни атаки на Маринов, Дженкинс и Златин Георгиев. Тогава Папазов взе прекъсване, а след него Рембърт, Аврамов и Мийович вкараха важни тройки и авансът на \"сините\" набъбна до 79:65. Във финалната четвърт точни стрелби на Бозов и Дженкинс намалиха изоставането на гостите до 70:79, но левскарите контролираха напълно събитията до края, за да вземат сладък реванш със 105:84 за загубата си на финала за купата през март във Велико Търново. \"При всички случаи респект към съперника. На няколко пъти се опитаха да се върнат в мача, но от 15-ата минута ние доминирахме и спечелихме заслужено. Като цяло не мога да не бъда доволен, защото това е един 40-дневен поход, в който изиграхме 5 мача в Европа и 7 в България. Смятам, че напълно закономерно сме на първо място в класирането. В този мач специално търсихме и победа с разлика, защото Рилски до този момент бяха без загуба и при всички случаи в един момент и това може да е решаващо. Ние искаме да завършим редовния сезон на първо място, за да имаме домакинско предимство пред съперниците ни“, призна Папазов. „Първата четвърт играхме добре и бяхме равностойни, но във втората част в пореден мач имаше спад. Ние и без това сме окъсели откъм смени и ни беше много трудно да играем без гард и център, но това е положението и се опитваме да конкурираме. Разликата в мача дойде във втората десятка, която взеха с 32:18, а срещу класен, богат и силен съперник като Левски, който разполага с едни от най-силните индивидуалности в България, е много трудно да компенсираш такава разлика“, заяви пък треньорът на самоковци Людмил Хаджисотиров - Удо.", "date": "2018.11.20", "title": "Левски ЛУКойл отвя Рилецо в дербито"}
{"url": "https://duma.bg/datata-n179637", "text": "1858 - РАЖДА СЕ СЕЛМА ЛАГЕРЛЬОФ, ШВЕДСКА ПИСАТЕЛКА (УМИРА 1940 Г.). Първата жена носителка на Нобелова награда за литература (1909 г.) за високия идеализъм, яркото въображение и духовната извисеност, които характеризират творчеството й. Световноизвестна е най-вече с книгата си \"Чудното пътуване на Нилс Холгерсон през Швеция\". 1872 - В СОЛУН НЕДЕЛЯ ПЕТКОВА ОСНОВАВА ЖЕНСКОТО ДРУЖЕСТВО \"ВЪЗРОЖДЕНИЕ\", което дава начало на девическото образование в България. Неделя Петкова е родена в Сопот през 1826 г. Три години учи в местния женски манастир, а след това се самообразова. Дълги години учителства, като основава женски училища в София, Велес, Солун и др. Участва в борбата за църковна независимост. По молба на Левски извезва знамето на БРЦК. След Освобождението разгръща просветна дейност в Родопите. Умира на 1 януари 1894 г. в София. 1875 - В ОДРИН СЕ РАЖДА ЙОСИФ ХЕРБСТ, БЪЛГАРСКИ ЖУРНАЛИСТ, ПУБЛИЦИСТ И ОБЩЕСТВЕНИК (УМИРА 1925 Г.). Първи председател на Дружеството на столичните журналисти и пръв директор на печата, уволнен по искане на княз Фердинанд. Издава сп. \"Вик за свободни хора\" и в. \"Днес\", \"А.Б.В.\", \"Ек утринен\", \"Ек вечерен\". Превежда художествена литература от руски, немски, френски, английски и други езици. Автор на книгата \"Вчера, днес и утре\". След Септемврийското въстание (1923) се противопоставя на произвола на полицията и правителството. Известно време е член на Демократическата партия, която напуска през 1911 г. Арестуван на 16 април 1925 г. след атентата в катедралния храм \"Св. Неделя\" в София и вероятно убит още същия ден. 1945 - ЗАПОЧВА ПЪРВИЯТ И НАЙ-ИЗВЕСТЕН НЮРНБЕРГСКИ ПРОЦЕС (продължава до 1 октомври 1946 г.). На подсъдимата скамейка застават 24 нацистки лидери (политици, военачалници и идеолози на националсоциализма). След 11-месечен процес 12 души получават смъртни присъди от Международния военен трибунал за престъпления срещу човечеството и мира, за военни престъпления и организиране и провеждане на война. Трима получават доживотни присъди, а на различни срокове са осъдени още четирима души. Двама са обявени за невинни, други двама са оправдани, а един се самоубива преди процеса. 1959 - ГЕНЕРАЛНАТА АСАМБЛЕЯ НА ООН ПРИЕМА ДЕКЛАРАЦИЯ ЗА ПРАВАТА НА ДЕТЕТО. На 14 декември 1954 г. ООН и ЮНЕСКО обявяват 20 ноември за Световен ден на децата. Тази дата обаче не е повсеместно възприета, тъй като мнозинството страни предпочитат да съхранят традициите си в честването на празника. 1998 - ИЗСТРЕЛЯН Е ПЪРВИЯТ МОДУЛ НА МЕЖДУНАРОДНАТА КОСМИЧЕСКА СТАНЦИЯ. \"Заря\" потегля с руската ракета \"Протон\" от космодрума Байконур в Казахстан. Модулът осигурява електричество, складово пространство и е ръководна точка за първоначалните етапи от изграждането на МКС.", "date": "2018.11.20", "title": "Датата"}
{"url": "https://duma.bg/nyama-li-da-slozhat-vinetki-i-za-peshehodtsite-n179689", "text": "Имаме си партия бирник. Всеки ден ударно и задружно тя гласува с паркетните патриоти в парламента какви ли не налози и повишения на такси и цени за народа, който все още се намира на тази остатъчна територия, избрана от Аспарух. Ето, последно чуваме, че се канят да слагат такси и за преминаване на мостове. А може би и на жп прелези? За изкачване на върхове и прецапване на рекички? А може би и за преминаване на пешеходни пътеки? Или от една алея в градския парк до друга? Налози, налози, налози... Така ще се закърпва мъдро хазната, за да има пари за вдигане на заплати и премии на около половин милион държавни чиновници - все верни гласоподаватели. А също, да има стратегически пари и за запушване на устата на протестиращи майки, даскаля, полицаи, интелигенти, пенсионери. Защото Той, стратегът на това бирническо еничерство, от дедо си още знае: \"Лае ли те куче, хвърли му кокалче и то ще млъкне!\" И той подхвърля. И под път и над път обещава още кокалчета и през идната година и така до края на света... Може пък Той да се окаже с партията си и безсмъртен?! Що мандати ще са до края на света! Или поне до края на България. Затова ще трябва да се тръска опразненият от демократичния преход прокъсан държавен чувал и да се посяга безмилостно на най-бедния в \"европската уния\" народ - с налози след налози, с такси всякакви. И с глоби до дупка за какво ли не - за това, може би, че зимните гуми не са с грайфери, изписващи абревиатурите ГЕРБ, ББ, ЦвЦв? Както е тръгнало, идва време, когато насред улицата пътните полицаи ще спират и пешеходци, които не са си платили електронната винетка и се мъчат да минат гратис от единия тротоар до другия. Че някой е луд в тази история с обирджийството е ясно, но защо ли на лудия три пъти му се дава зелникът?", "date": "2018.11.20", "title": "Няма ли да сложат винетки и за пешеходците?"}
{"url": "https://duma.bg/kakvo-nosi-u-nas-zanimanieto-s-politika-n179690", "text": "За да имат добро самочувствие, хората се стараят да станат известни и уважавани. За да реализират тези свои желания, пред тях се разкриват две възможности. Първата е човек чрез много добро образование и трудолюбие да натрупа такъв интелектуален и общественополезен потенциал, благодарение на който да стане известен и всеобщо уважаван специалист по даден въпрос. Този път е много труден, рискован и относително малко са хората, които успяват да го изминат успешно. Втората възможност е много по-лесна и реална за хора, които не се отличават с особен интелект - това е областта на политиката. През изминалите 30 години в това занимание непрекъснато навлизат и се издигат случайни, неизвестни личности, хора с ограничени възможности. Те са съгласни да бъдат в необходимата степен послушни на своите началници, само и само да получат колкото може по-висок политически пост, който ще им осигури достъп до микрофоните в телевизията, в радиото и пресата, което от своя страна може буквално за дни да ги направи известни. А тази нова властова позиция и обществено положение откриват и възможност за рязко повишаване на тяхното материално благосъстояние. Тази действителност, която интелигентният български гражданин непрекъснато наблюдава и осмисля, го отблъсква от така организираната политическа дейност и от нейните изпълнители - политиците. Това, разбира се, не означава, че не може да има и няма политици с изключителен интелектуален потенциал, чиито заслуги пред обществото се помнят и изучават дълго след тяхната смърт. Да си спомним имена от последното столетие като тези на Уинстън Чърчил, Андрей Сахаров, Вацлав Хавел... Огромната маса от съвременните български политици не се ръководят от някакви реални национални интереси. Тяхното желание е да заемат колкото може по-изгодно място в онзи сектор на политическото пространство, където все още има свободни ръководни места. Ако тези места вече са заети, следващата възможност на такива хора е да лансират пред обществото някаква по същество маловажна и второстепенна идея, която би могла сред достатъчно зомбираното от медиите население да им събере определено количество поддръжници, които ще ги възприемат като политически ръководители. Факт е, че по този път се стигна до абсурдната ситуация в малка България да има регистрирани 426 политически партии!  Ако човек се обърне към действителността в България по времето на прословутия \"преход\", ще се учуди на огромната армия от политици, която поради своята обществена непригодност упорито и системно забавя развитието на нашата страна и е причина за нейната изостаналост. Случайни хора без необходимия всенароден авторитет могат да заемат най-високи държавни постове. Резултатът е налице: съсипано селско стопанство, ликвидирана промишленост, разпадащо се здравеопазване, западащо образование, ненужна наука, демографска катастрофа и т.н. - както се казва: \"мила родна картина\".  България спешно има нужда от организирането на действащо гражданско общество, от активизирането на ума и духа на нацията, на можещите, които обективно да оценят сегашното състояние на страната, да обединят нейното население, да предложат реални и полезни проекти, изпълнението на които ще даде възможност да достигнем нивото на развитите европейски държави. ", "date": "2018.11.20", "title": "Какво носи у нас заниманието с политика?"}
{"url": "https://duma.bg/blizo-1-mlrd-evro-sa-turskite-investitsii-za-20-g-n179648", "text": "Турските инвестиции в България са в размер на близо 1 млрд. евро за последните 20 години. Това каза вчера министърът на икономиката Емил Караниколов, който откри съвместно с министъра на търговията на Турция Рухсар Пекджан българо-турски бизнес форум в София. В него участваха близо 500 представители на компании от двете страни от секторите строителство, селско стопанство, туризъм, ИКТ и др. Караниколов каза, че за последните 10 години само по Закона за насърчаване на инвестициите са сертифицирани 17 инвестиционни проекта на дружества, чийто капитал е собственост на турски компании. \"Инвестициите по тези проекти възлизат на над 350 млн. евро и са разкрили над 2500 нови работни места\", допълни той, цитиран от Министерството на икономиката. Двамата министри подписаха меморандум за разбирателство между Българската агенция за инвестиции и Invest in Turkey, който активно да подпомогне взаимодействието между двете организации за привличане на инвестиции. ", "date": "2018.11.20", "title": "Близо 1 млрд. евро са турските инвестиции за 20 г."}
{"url": "https://duma.bg/nuzhna-e-speshna-danachna-reforma-n179688", "text": "България пак се тресе от протести. Главните причини за натрупания гняв на хората са не само актуалните конкретни действия на управляващите. Все по-настойчиво е негодуванието от безкрайния тежък живот за 30 години \"преход\": ниски доходи, растящи цени, повсеместна несправедливост, лошо здравеопазване, лична и имотна несигурност, липса на бъдеще за децата ни в тази разградена държава, растящи престъпност и корупция, сервилно поведение на нашите управници пред западните им \"началници\". Хората все по-трудно понасят унизителното положение, в което живеят 70% от тях, и охолството на други 5-6% в последните 25-30 години. Расте пропастта между гражданите, управниците и олигарсите, те живеят в различни светове, затова протестиращите настояват за \"смяна на системата\". Една от конкретните причини за протестите е повишението на данъка за най-старите автомобили. Правителството и неговите поддръжници твърдят, че повишението е символично и че така ще се ограничи замърсяването на въздуха. Това, което най-много дразни хората, не са 35-40 лв. допълнителен данък на месец, а посягането първо на най-бедните над 2 милиона собственици на стари коли. И наивните внушения, че с тази символична мярка въздухът ще стане по-чист.  опазването на чистотата на въздуха? Решаването на тази гигантска по мащаби задача само в България изисква няколко милиарда лева и поне 20-30 години. А има десетки други по-ефикасни методи за нейното решаване. Властите отказват упорито да посегнат на богатите, които плащат най-ниските в ЕС данъци върху доходите, печалбата, дивидентите, имотите и големите наследства. Но с лекота посягат на мизерните доходи на тези милиони беззащитни бедни хора, които по принуда карат 20-25-годишни автомобили, защото не могат да си купят нови. И за това ги наказват. Нима с по-високия данък ще ги накарате да си купят по-нови коли?! Защо не се погрижите за по-важното - повишаване на реалните им доходи, за да могат един ден да си купят по-нови коли, а с такава лекота посягате на мизерните им пенсии и заплати - най-ниските в ЕС! Така ги правите още по-мизерни. Ето това дразни хората много повече.  Нашият народ наистина не заслужава такова унизително положение - бетониран на последно място в ЕС по всички лоши показатели. И все повече се дразни от лъжите на управниците, че животът му се подобрявал. У нас все още не умират хора по улиците, като в Африка и Южна Азия. Но ако тук се живееше сравнително добре, защо два милиона българи напуснаха родината си и търсят препитание в чужбина? Масово недофинансиране на публичните услуги, масово недохранване, все по-масово боледуване от тежки болести. Раждаемостта намалява, смъртността расте, продължителността на живота ни намалява. През 1950 г. са родени 182 000 бебета, а миналата година - едва 64 000. Народът ни се топи и, ако продължава така, към края на този век  по броя на населението си. Така повече не може. Необходими са екстрени и спешни мерки за подобряване живота на хората. Не приказки, а спешни мерки. Съществени подобрения обаче са възможни, само ако има ускорен догонващ растеж - повече производство, повече доходи. Това може да се постигне най-рано след 10-15 години при средногодишен растеж от 8-9%. То пък изисква ежегодни многомилиардни инвестиции. Правителството и бизнесът обаче не се грижат нито за инвестиции, нито за ускорен растеж. България инвестира три пъти по-малко от средното в ЕС и сме на последно място между страните членки. С 2,5-3,0% растеж сме заникъде. Нашият крупен бизнес ползва най-ниски данъци, плаща най-ниски заплати на персонала си, но неговите фирми са последни в Европа по конкурентоспособност. При тези условия не са възможни осезателни подобрения в живота ни в близките 10-15 години. Всичко друго е лъжа! Има ли изход от това положение? Да, има! Макар и по-скромно, подобрение в живота на хората е възможно чрез радикална доходна и данъчна реформа. България е член на ЕС, но има най-реакционната, най-примитивната и  Народът ни трябва да знае, че с тази система не може да очаква подобрение. Който ви обещава обратното, ви заблуждава. Не е нужно да правим чудеса! Необходима ни е европейска данъчна система. Ако БСП поеме управлението на страната в рамките на един 4-годишен мандат, трябва да направи данъчна реформа в следните направления: - Постепенно преместване на данъчното бреме от бедните и средните слоеве, както е сега у нас, към заможните и богатите, както е в ЕС. - Умерено повишение на средното ниво на нашите данъци в посока към европейското равнище, без да е нужно да се изравнява с него.  - Отказ от \"плоските\" преки данъци и преход към умерено прогресивни, но с по-ниска прогресия от европейската. - Промяна в отношението между приходите в бюджета от преки и косвени данъци в полза на преките. - Въвеждане на необлагаем минимум на доходите и на печалбите. - Въвеждане на семейно данъчно облагане на доходите.  - Въвеждане на диференциран ДДС. - По-стръмна данъчна прогресия при облагане на имотите и на големите наследства. Предлаганата реформа на данъчната система е  Тя може да започне от 1 юли 2019 г. с отмяна на \"плоския\" данък върху доходите на физическите лица и преобразуването му в умерено прогресивен с необлагаем минимум от 560 лв. Необходимо е също въвеждане на семейно облагане с този данък от същата дата. От същата дата да се въведе 5-процентен ДДС за лекарствата.  По останалата част от реформата да се направи план-график за следващите години. Няма да се изненадам, ако противниците на реформата започнат да възразяват, сочейки реални и измислени пречки за промяната, като се стремят да я отлагат за далечното бъдеще. Това не трябва да се допуска. При наличие на политическа воля данъчната реформа може да започне от средата на 2019 г. Новата данъчна система ще облекчи най-силно хората с най-ниски доходи - до 560 лв. на човек месечно; работещите родители в семейства с две и повече деца, особено по време на тяхното обучение; около 2,5 млн. възрастни хора, а също и хронично болните, които са най-големи потребители на лекарства. Казано най-общо, около 90% от данъкоплатците ще спечелят от предлаганите промени. Реформираната данъчна система ще натовари допълнително в умерени мащаби около 8-10% от данъкоплатците. С предлаганите промени най-богатите данъкоплатци у нас ще продължат да плащат 2,5-3,0 пъти по ниски данъци, отколкото техните колеги в Западна Европа. 1. Данъкът върху доходите на физическите лица да се промени с въвеждане на необлагаем минимум, равен на минималната заплата - 560 лв. за 2019 г. Месечният доход от 561 докъм 3000 лв. да се облага както досега - с 10%; от 3001 до 5000 лв. с 15%; от 5001 до 6000 лв. с 20%; над 6001 лв. с 25% - само за дохода над 6000 лв. Въпреки това данъкът остава далеч по-нисък от европейския. Около 90% от данъкоплатците ще спечелят от тази промяна и само 10% заможни и богати ще бъдат засегнати леко. Максималните данъчни ставки в ЕС достигат до 55-57%, а средният - около 40-45%. 2. Семеен подоходен данък. Да се прилага за семейства, в които работят поне двама. Общият доход на семейството да се дели на членовете му. Ако полученият среден доход на член от семейството е до 560 лв., то не плаща данък. Ако е по-висок, плаща по скалата на данъка върху доходите на физическите лица. От това ще спечелят над 90% от данъкоплатците. 3. Данък върху печалбата. Оставя се необлагаем минимум за малките печалби. За средните по размер печалби се прилага 10% данък. За още по-големите - 15%, и за най-големите - 20% за съответния данъчен етаж.  Максималните данъчни ставки върху печалбата в ЕС са около 33-35%, а средните около 28-30%.  Препоръчвам също реинвестираната печалба на фирмите да не се облага през следващите 10 г. За доставяните производствени машини и съоръжения през следващите 10 години да се разрешава на фирмите да прилагат ускорена амортизация, което облекчава облагането на печалбата. Това ще стимулира фирмите да инвестират повече, да обновяват по-бързо производствения си капитал и да плащат данък върху остатъчната си печалба дори под 10%. 4. Повишаване на данъка върху дивидентите до равнището на данъка върху доходите. Нищо не оправдава настоящото му равнище от 5%.  5. Имотните данъци и данъците върху големите наследства да се повишат до равнището на западноевропейските. Засега те са 2,0-2,5 пъти по-ниски от техните. 6. Данък върху общия размер на депозитите в банки. Да се облага общият им размер (сумиран от различни банки и различни депозити) над 100 хил. лв. Облагането да се прави със ставката за данъка върху печалбата. 7. При запазване на основна ставка 20% да се премине към диференциран ДДС с по-ниски проценти (до 5%) за лекарствата и за детските стоки и учебни помагала, и по-високи (до 27%) за луксозните стоки. По-ниският данък върху лекарствата ще облекчи около 2 млн. души над 60-годишна възраст, а също и родителите на около 280 хил. деца под 15 години. 8. Акцизи. До края на мандата да се изравнят с акцизите в другите страни членки на ЕС. 9. Прилагане през 2020 г. на еднократен данък от 5% върху имотите на домакинствата над 250 хил. лв. по данъчна оценка. Постъпленията по този данък да се използват само за мерките по смекчаване на демографската криза. 10. Още сега трябва да се приеме децентрализация на данъчната система. Общините следва да определят по-голям брой данъци. Да се въведат трайни отчисления от преките данъци за общинските бюджети, а не да се правят ежегодни промени. Общинските съвети да определят разходите по различните позиции.  11. Създаване на фонд \"Родина\" със свободни по размер вноски за работещите в чужбина българи. Постъпленията да се използват само за мерки по смекчаване на демографската криза.", "date": "2018.11.20", "title": "Нужна е спешна данъчна реформа"}
{"url": "https://duma.bg/70-ot-smetkite-za-tok-prez-zimata-sa-za-otoplenie-n179650", "text": "Над 70% от сметката за електроенергия на четиричленно домакинство през периода декември-февруари е за отопление и затопляне на вода, a останалите близо 30% се разпределят между охлаждане, готвене, миене на съдове, пране, осветление и други електроуреди, съобщиха от ЧЕЗ. Средната консумация на електроенергия от битов клиент на ЧЕЗ в периода декември-февруари през последните пет години е 329 киловатчаса, съобщават от енергийното дружество. Това е ръст от 84% спрямо септември от същия период, като причината за нарастването в потреблението е сравнително високият дял на използването на електричество за отопление в България - около 40% от общата консумация, което е значително над средното ниво за Европейския съюз - 24 на сто.  Икономии при отоплението с електроуреди през зимата могат да се постигнат с намаляване на температурата в помещенията с 1 градус. Това ще понижи потреблението на ток с до 10%. Разходите за подгряване на вода ще се намалят също с до 10%, ако температурата на нагревателя се понижи от 60 на 55 градуса, съветват от дружеството. Използването на енергийно ефективни лампи, прането на дрехи на 30 градуса, изключването на електроуреди от мрежата, когато не се използват, са част от мерките, изискващи малки или никакви инвестиции, които също водят до намаляване на месечните сметки за ток. ", "date": "2018.11.20", "title": "70% от сметките за ток през зимата са за отопление "}
{"url": "https://duma.bg/novo-ognishte-na-ptichi-grip-v-plovdivskoto-s-choba-n179651", "text": "БАБХ обяви ново първично огнище на птичи грип. То е регистрирано във ферма за патици мюлари в село Чоба, община Брезово, област Пловдив. Резултатите от направените проби са потвърдени от Националната референтна лаборатория към НДНИВМИ на 15 ноември. Регистърът на БАБХ показва, че в края на октомври във фермата са се угоявали 2000 патици мюлари. Разпоредено е хуманно унищожаване на птиците по начин, който не допуска разпространение на болестта. Фермата е законно регистрирана и собствениците ще бъдат обезщетени. Около животновъдния обект е определена 3-километрова предпазна зона и 10-километрова наблюдавана зона. В предпазната попадат с. Чоба и град Брезово, а в наблюдаваната са брезовските села Зелениково, Драганово, Отец Кирилово, Раковски, Болярино, Тюркмен. В двете зони е забранено придвижването и търговията с домашни, диви и други птици, добито месо и продукти с изключение на домашните диви и други птици и яйца за разплод, месо и продукти при засилен ветеринарен контрол, предвиден със заповедта на д-р Дамян Илиев от 9 ноември тази година. През миналата седмица бе засечено огнище на болестта в животновъден обект за отглеждане на птици в хасковското село Елена. По време на протестите на птицевъдите в началото на месеца от данни на БАБХ стана ясно, че към 5 ноември са били регистрирани 22 огнища на птичи грип, сред които 5 големи ферми за кокошки и 4 ферми в задни дворове, а засегнати са 993 000 птици, които вече са унищожени. Птичият грип навлиза в своя пик и продължава до средата на май, а огнищата се увеличават. ", "date": "2018.11.20", "title": " Ново огнище на птичи грип в пловдивското с. Чоба"}
{"url": "https://duma.bg/pensionnite-fondove-zadalzheni-da-kazvat-dohodnostta-si-n179652", "text": "Всеки доброволен пенсионен фонд вече е длъжен да информира хората, които се осигуряват в него, за постигнатата доходност. Това предвиждат разпоредби на Кодекса за социално осигуряване, приети в края на 2017 г., които вече са в сила. Преди две седмици кабинетът прие предложения на МФ, които предвиждат нова серия поправки в кодекса. Освен това в ремонтирания кодекс са записани ограничения в инвестициите на фондовете, за да се елиминира рискът, затегнат е контролът от Комисията за финансов надзор (КФН) и са повишени изискванията към тези, които управляват парите на осигурените. КФН вече е разработила повечето наредби, които конкретизират промените, а голяма част от правилата влизат в сила от януари 2019 г. Изключение са няколко поправки, засягащи предимно управлението на фондовете, както и техния контрол, за които те имат 6-месечен подготвителен срок. Освен актуални данни за това колко пари има в индивидуалната ни партида информацията от пенсионните фондове трябва да показва номиналната доходност, както и да съдържа детайлна информация за това в какво са инвестирани средствата. При поискване от титуляра на партидата фондът ще бъде задължен да представи и данни за постигнатата реална доходност, т.е. номинална доходност минус инфлацията. Например - реална доходност 5,2%, коригирана с 3% инфлация, означава реална доходност от 2,2% на инвестираните в съответния фонд пари. Всеки фонд ще бъде задължен да казва на осигурения каква е постигнатата доходност, както и какъв е инвестиционният риск при управлението на активите на фонда. За да бъдат данните разбираеми, информацията трябва да съдържа кратко пояснение за значението на показателите за постигнатата доходност и за равнището на инвестиционния риск. Компаниите ще са задължени да предупреждават писмено клиентите си, че не се гарантира положителна доходност и запазване в пълен размер на внесените по индивидуалните партиди средства.", "date": "2018.11.20", "title": "Пенсионните фондове задължени да казват доходността си"}
{"url": "https://duma.bg/pravozashtitnitsi-atakuvat-bolsonaro-zaradi-vrazkite-mu-s-orban-n179676", "text": "Новоизбраният бразилки президент Жаир Болсонаро за пореден път скандализира обществото и най-вече защитниците на човешките права в Бразилия. Той понесе критики заради близостта си с унгарския премиер Виктор Орбан и заради реплика по адрес на унгарците. Бившият капитан от армията, който не крие подкрепата си за военната диктатура в Бразилия в периода 1964-1985 г., направи коментара след телефонен разговор с  Орбан. Унгария \"е държава, която много изстрада с комунизма в миналото си, хора, които знаят какво е диктатура\", обяви Болсонаро на пресконференция пред дома си в Рио де Жанейро. \"Бразилският народ все още не знае какво е диктатура, не знае какво е да пострадаш от ръцете на тези хора\", смята той. Латиноамериканската държава беше под диктатура в продължение на две десетилетия. От организацията \"Хюмън райтс уоч\" моментално разкритикуваха Болсонаро. Изключително обезпокоително и показно е, че Болсонаро взема съвет от добре известен популист-автократ като Орбан. Всеки, който се съмнява в страданието на Бразилия по време на военното управление, просто трябва да си спомни грубите, систематичните и широкоразпространените нарушения на правата на човека, извършени от режима, коментира директорът на американския клон на организацията. В правителствен доклад от 2014 г. се заключава, че повече от 400 души са убити или са изчезнали, а много други са изтезавани по време на военната хунта, цензурирала медиите и културата, принуждавайки много бразилци да напуснат страната. Според журналисти коментарът на Болсонаро е \"поредната глупост\".", "date": "2018.11.20", "title": "Правозащитници атакуват Болсонаро заради връзките му с Орбан"}
{"url": "https://duma.bg/blagotvoritelen-koleden-bal-podkrepya-semeystva-s-reproduktivni-problemi-n179626", "text": "Благотворителен Коледен бал в помощ на семейства с репродуктивни проблеми ще се състои днес, 20 ноември, от 19 ч., в столичния х-л \"Маринела\". Събитието е организирано от \"Мисис България Свят 2018\" Яна Средкова. Красавицата се надява по време на грандиозната проява да събере достатъчно средства, с които да помогне поне на две семейства да се сдобият с рожби по програмата ин витро. Сред специалните гости на бала ще бъдат Андре и Мария Токев, ген. консул на България в Истанбул Ангел Ангелов, проф. Анелия Клисарова, евродепутати, министри, лекари, адвокати, популярни лица от бизнеса и светския елит, Стефан Илчев, Теди Кацарова, дует \"Expose\" и др. Зад каузата застава и фондацията \"Мечта за дете\". Вече три години от живота си Яна Средкова е посветила на благородната инициатива да помага на семейства да сбъднат мечтата си за свое дете, като е убедена, че сега с короната на \"Мисис България Свят\" ще предизвика още по-голям интерес към начинанието. Това не е първа подобна кампания за Средкова. Зад гърба си миската има още две инициативи, посветени на двойките с репродуктивни проблеми. Една от тях вече се е увенчала с успех и първото бебе Калоян радва своите родители. Яна Средкова е омъжена, има три деца и мечтае за още едно. Тя развива успешен бизнес със здравословни храни, безглутеново и клетъчно хранене.", "date": "2018.11.20", "title": " Благотворителен Коледен бал подкрепя  семейства с репродуктивни проблеми"}
{"url": "https://duma.bg/izvanredna-prozhektsiya-na-vsichki-znayat-n179631", "text": "Поради огромния интерес новият филм на иранския режисьор Асгар Фархади \"Всички знаят\" (Испания-Франция-Италия) ще бъде показан на извънредна прожекция на 22 ноември от 19 ч. в зала 1 на НДК в рамките на \"Киномания\". В главните роли са Пенелопе Крус и Хавиер Бардем.", "date": "2018.11.20", "title": "Извънредна прожекция на \"Всички знаят\""}
{"url": "https://duma.bg/za-60-ot-patishtata-shte-se-plashta-tol-taksa-obhvatat-shte-raste-n179653", "text": "Около 55-60% от пътната мрежа се планира да бъде включена в тол таксата. С времето този обхват вероятно ще се разширява, прогнозира вчера председателят на УС на Научно-техническия съюз по транспорт Ясен Ишев, цитиран от БНР. \"Основната цел на по-разширения обхват е това да не се допусне тежкотоварни автомобили да използват второкласна и третокласна пътна мрежа, която не е пригодена за тези тежки товари и много по-бързо ще се разрушава\", уточни Ишев. По отношение на таксите за използването на пътни съоръжения Ишев разясни, че и в момента на Дунав мост се събират такси. Той даде пример с Австрия, където освен за винетка се плаща и отделно за определени съоръжения, например някои тунели. Според него е нормално да се събира отделна такса например за тунелите на Шипка и Петрохан. \"Не бих казал, че съоръженията са несигурни. Мисля, че се взимат достатъчно сериозни и адекватни мерки в последно време за тяхното привеждане в нормално експлоатационно състояние\", коментира още Ясен Ишев. По повод тол таксите преди време Красимир Лалов от Съюза на превозвачите в България каза, че не може да си представи каква тол такса ще се сложи например на пътя Видин - София, който е опасен. Камионите, като минат през този \"разкошен\" път, трябва да се ремонтират, каза той и даде за пример, че в Европа се плащат само аутобони, никакви други пътища.  Консорциумът \"Капш трафик солюшънс\" бе избран за изпълнител на тол системата. Леките коли ще започнат да ползват електронни винетки от началото на 2019-а, а от август следващата година тежкотоварните автомобили ще плащат тол такси. Около 200 млн. лв. приходи от винетни такси са заложени в бюджета на Пътната агенция за следващата година. Други над 200 млн. лв. са планирани в републиканския бюджет от тол такси.", "date": "2018.11.20", "title": "За 60% от пътищата ще се плаща тол такса, обхватът ще расте"}
{"url": "https://duma.bg/orlin-goranov-se-sreshta-s-chitateli-v-tri-grada-n179632", "text": "Издателство \"Книгомания\" и Орлин Горанов канят на премиера на автобиографичната книга \"Да започнем отначало\", писана в съавторство с Веселина Паскова, на 21 ноември от 19.30 ч. в \"София лайв клуб\". След официалното представяне на книгата в София, публика от още 3 града ще се срещне с обичания певец. Той ще гостува във Варна на 24 ноември от 11 ч. в концертното студио на БНР - Варна, в Стара Загора на 28 ноември от 18.30 ч. в Регионалната библиотека \"Захарий Княжески\", и в Бургас на 18 декември от 18 ч. в конферентната зала на Гранд хотел и СПА \"Приморец\", научи ДУМА от Елица Пенова.", "date": "2018.11.20", "title": "Орлин Горанов се среща с читатели в три града"}
{"url": "https://duma.bg/prof-d-r-stanislav-semerdzhiev-na-svetoven-kongres-v-mumbay-n179633", "text": "Ректорът на НАТФИЗ проф. д-р Станислав Семерджиев, изпълнителен директор на Световната асоциация на филмовите и телевизионни училища (CILECT), се включи в Световния конгрес, посветен на обучението по кинорежисура през ХХт век, който се проведе в Мумбай, Индия. Най-големият институт по кино, комуникации и творческо изкуство в Азия - Международното училище за филми и медии \"Whistling Woods\", събра повече от 200 делегати. Представителите на 120 от най-развитите филмови и медийни института от целия свят се срещнаха, за да обсъдят филмовото образование и бъдещето на обучението за следващото поколение режисьори. Лорд Дейвид Пътнам, носител на наградата \"Академик\" за класическия филм \"Chariots of Fire\", заяви: \"Да бъдеш домакин на конгреса на CILECT е забележителна чест!\" С уважение към индийската традиция събитието започна с молитвена песен, последвана от церемониален обред. Актрисата Шабана Азми подчерта, че образованието трябва да се съсредоточи върху иновациите, поставяйки аспекти като любопитство, критично мислене и творческо мислене в центъра на учебната програма.", "date": "2018.11.20", "title": "Проф. д-р Станислав Семерджиев на световен конгрес в Мумбай"}
{"url": "https://duma.bg/balgariya-nyama-da-promenya-pravilata-za-otpusk-po-maychinstvo-n179683", "text": "България не е длъжна да променя правилата за платения отпуск по майчинство. Това заяви в ефира на БиТиВи социалният министър Бисер Петков по повод решениета на Съда на ЕС, според което отпускът за отглеждане на дете не се зачита за трудов стаж и съответно не дава право на платен отпуск след това. В момента у нас майчинството се брои за стаж, а след втората година майката има право да ползва натрупания платен отпуск. Съдът на ЕС се произнесе по казус от Румъния след като получи запитване от местен съд. Синдикатите и юристи в България вече заявиха, че решението на Съда на ЕС противоречи на българската Конституция. Работодателските организации пък настояха платеният отпуск да отпадне. Бисер Петков увери днес, че решението не налага промяна в българското законодателство, което все още е най-щедрото в ЕС по отношение на платения отпуск по майчинство. Той обаче не скри, че въпросът е деликатен и трябва да се води разговор със социалните партньори и работодателите.  По повод предложението на работодателски организации двегодишният отпуск по майчинство да се съкрати заради недостига на работна ръка, Петков отговори, че е по-добре това да става с насърчения. Той даде пример с разпоредбата от средата на 2017 г., според която майките, излезли предсрочно на работа, получават половината от обезщетението, което биха получавали, ако останат да гледат децата си вкъщи.     ", "date": "2018.11.20", "title": "България няма да променя правилата за отпуск по майчинство"}
{"url": "https://duma.bg/borisov-privika-patriotite-n179684", "text": "Лидерите на \"Обединени патриоти\" са имали спешна среща с премиера Бойко Борисов в кабинета му преди насрочения за по-късно днес коалиционен съвет.  Волен Сидеров, Красимир Каракачанов и Валери Симеонов трябва да уточнят взаимоотношенията си и да посочат евентуален наследник за вицепремиерския пост на лидера на НФСБ. След разговора с Борисов Сидеров и Симеонов са имали среща на четири очи. Това пък забави началото на днешното заседание на Тристранката за пакета от закони за хората с увреждания. Все още Валери Симеонов ръководи заседанието, но днес разговорите започнаха под председателството на социалния министър Бисер Петков.   По неофициална информация има раздор в малката коалиция по темата дали да има заместник на Симеонов в правителството или този пост да бъде закрит и ресорите му да бъдат разпределени на останалите трима вицепремиери.  Търкания сред Патриотите има и около връщането на Валери Симеонов като народен представител. При такъв сценарий депутатите на \"Атака\" ще намалеят до 7, докато тези на ВМРО ще са 11, а на НФСБ -9. По този начин политическата тежест на \"Атака\" ще спадне и управляващата коалиция би могла да мине без нейните гласове, като се има предвид готовността, с която хора на \"Воля\" и двамата независими депутати помагат на управляващите при важни гласувания.", "date": "2018.11.20", "title": "Борисов привика Патриотите "}
{"url": "https://duma.bg/vmro-siderov-pravi-pat-na-dps-kam-vlastta-n179668", "text": "Зам.-председателят на ВМРО и евродепутат Ангел Джамбазки обвини лидера на \"Атака\" Волен Сидеров, че прави път на ДПС към властта. \"Не твърдя, че \"Атака\" обслужва ДПС, но поведението на лидера й Волен Сидеров отваря ниша за ДПС, а те са петимни да се върнат във властта. Това им е битката - да се върнат в управлението и да изнудват ГЕРБ. Очевидно искането на ДПС е да извадят \"Обединени патриоти\" от управлението\", заяви вчера Джамбазки в телевизионно интервю по повод поисканата от Сидеров оставка на вицепремиера Красимир Каракачанов. Нови оставки на министри от \"Обединени патриоти\" не са нужни, категоричен е Джамбазки. Според него Сидеров е трябвало да постави исканията си на планираната за днес среща на ПГ на \"Обединени патриоти\", а не да ги съобщава през медиите. Предвид броя на депутатите от ВМРО, НФСБ и \"Атака\", групата на ОП като цяло не подкрепя исканията на Сидеров, убеден е Джамбазки. Той все пак е против отстраняването на лидера на \"Атака\" като шеф на парламентарната група, защото \"играта на искане на оставки е безполезна и пречи на нормалната работа\". При неуспех на коалицията на евроизборите ще се стигне до предсрочни парламентарни избори, прогнозира евродепутатът. Джамбазки предлага кандидатите на \"Обединени патриоти\" за евродепутати да се определят с широки вътрешни избори. ", "date": "2018.11.20", "title": "ВМРО: Сидеров прави път на ДПС към властта"}
{"url": "https://duma.bg/bsp-izhodat-e-predsrochni-izbori-n179670", "text": "БСП иска предсрочни избори, за да спрат хаосът и нестабилността. Народните представители от БСП няма да се регистрират в пленарната зала,  . Социалистите настояват за оставката на целия кабинет. Депутатите от БСП за България ще се регистрират в НС само, когато се гледат предложенията им, свързани с исканията на протестиращите.  \"Правителството на Бойко Борисов, с решенията и действията си, създава нестабилност в държавата, на институциите, в цели системи. Нищо не работи, така както трябва. Това правителство е вредно\", обясни отново Нинова. Тя отхвърли като невъзможни опциите за нов кабинет в рамките на този парламент. Подобен ход според нея би бил агония за държавата, а изходът е един - избори.", "date": "2018.11.20", "title": "БСП: Изходът е предсрочни избори"}
{"url": "https://duma.bg/borisov-se-seti-da-proveryava-izdadenite-pasporti-n179669", "text": "Премиерът Бойко Борисов е възложил на МВР и на ДАНС да направят проверка на издадените през последните 5 години български документи за самоличност на чужди граждани. В лаконично съобщение вчера от правителствената пресслужба обявиха, че Борисов е изискал резултатите от проверката да са налице във възможно най-кратък срок. \"Не знам какъв ще е резултатът, но очевидно и тази проверка закъснява, както и оставката на Валери Симеонов. За тези неща се е знаело отдавна\", реагира на новината Корнелия Нинова. Припомняме, че от края на октомври Държавната агенция за българите в чужбина официално се разследва за корупционна схема при издаването на документи за български произход на чужденци. Председателят й Петър Харалампиев и главният й секретар Красимир Томов бяха задържани и получиха обвинения за престъпна група и подкупи. Харалампиев е от квотата на \"Обединените патриоти\" и е предложен за поста от лидера на ВМРО и вицепремиер Красимир Каракачанов.  Веднага след избухването на скандала в ДАБЧ от ВМРО се разграничиха от Харалампиев. След арестите бившият директор на отдел \"Българско гражданство\" в правосъдното министерство Катя Матева обяви, че има доказателства как ВМРО и Каракачанов се издържат от продажба на българско гражданство. Тогава стана ясно и че сигнал за злоупотреби в ДАБЧ са изпратени още преди година до президента Румен Радев, който е сезирал прокуратурата. Вицепремиерът Валери Симеонов призна, че е чувал за корупционните схеми и дори е предупреждавал многократно Харалампиев. Симеонов дори се консултирал с Каракачанов, преди да придвижи сигналите до правоохранителните органи. Чуха се призиви за оставка на още един вицепремиер - Каракачанов. \"Това е агония и нестабилност - да си тръгне Каракачанов, да излъчат друг на негово място. Да си тръгне Валери, да излъчат друг. Виждате, че започват помежду си да се самоизяждат. Просто изходът е предсрочни избори. Ние го казваме още от самото начало на тази коалиция. Каквото и да направите, коалицията грешно е родена. Не ви събират политики, не ви събира идеология, а интереси и постове, и пари. Като се скарат за интереси и постове, и става страшно за държавата. Важното е оттук нататък да мислим какво правим напред\", коментира вчера лидерът на БСП. Припомняме, че според процедурата за българско гражданство се кандидатства чрез Министерството на правосъдието. Документите минават проверка на МВР и ДАНС, след което кандидатите се явяват на интервю, а накрая комисия с участието на пет ведомства дава заключението си. Документите и заключенията на службите и комисията се преглеждат още веднъж и преписката се праща в президентството за окончателно одобрение.", "date": "2018.11.20", "title": "Борисов се сети да проверява издадените паспорти"}
{"url": "https://duma.bg/patriotite-izbirat-naslednik-na-valeri-simeonov-n179674", "text": "Лидерите на трите партии от \"Обединени патриоти\" се събират днес, за да обсъдят бъдещето на коалицията. Валери Симеонов, Волен Сидеров и Красимир Каракачанов трябва да решат и кой ще предложат за поста вицепремиер на мястото на лидера на НФСБ. Самият Симеонов пък ще трябва да се върне в парламента като депутат, още не се знае дали там няма да влезе в сблъсък със Сидеров, който в момента е шеф на парламентарната група. Оставката на Валери Симеонов от петък отприщи нови трусове в коалицията. Волен Сидеров призова и Красимир Каракачанов да напусне правителството. Появи се по няколко телевизии, за да каже, че иска да спаси патриотичния фронт и че това няма да стане, ако те участват в изпълнителната власт. Само след няколко часа лидерът на \"Атака\" се отметна от думите си и се опита за замаже скандална. Обясни как всъщност не е искал да каже това, което е казал и че няма защо Патриотите да напускат правителството. Междувременно няколко медии извадиха името на Мариана Николова като евентуален наследник на Валери Симеонов в правителството. Дамата е шеф на кабинета на вицепремиера в оставка и е негово доверено лице. Тя е юрист, профилиран в последните години в енергетиката. Симеонов не пожела да коментира преди да бъде обсъден на съвет в патриотичната коалиция.", "date": "2018.11.20", "title": "Патриотите избират наследник на Валери Симеонов"}
{"url": "https://duma.bg/skali-se-stovariha-varhu-vlak-osem-raneni-n179675", "text": "Влак дерайлира край благоевградското село Черниче в понеделник вечерта. Огромна скална маса е паднала върху локомотива и той се е преобърнал. Осем души са ранени при инцидента, трима от тях по-тежко. Влакът е пътувал от Петрич за Благоевград. Близо до гара \"Черниче\" скала се е срутила върху композицията.  55 пътници са пътували във влака. Локомотивът буквално се е преобърнал, преди това машинистът се опитал рязко да намали скоростта, защото самият реслов път е бил премазан от падналите скали. Заради трудно-достъпната местност спасителни екипи са достигнали пеша до мястото на инцидента. Хората във влака са продължили пътя си с автобус. Осемте пострадали са откарани в болницата, тази сутрин петима вече са изписани. Тримата по-тежко пострадали са помощник-машинистът, който има комоцио, началник-влака с разкъсна рана и един от пътниците с контузна рана на главата. Хората са добре, нямат особено тежки наранявания, каза областният управител на града Бисер Михайлов, цитиран от БиТиВи. Падналата върху локомотива скална маса ще бъде надробена и изнесена. Скалният къс е с тежест около 50 тона и е нанесъл щети основно на локомотива, но не и на релсите, посочиха от Национална компания „Железопътна инфраструктура“. От БДЖ съобщиха, че ударът е бил доста сериозен, тъй като локомотивът се е наклонил на 45 градуса. Локомотивът и един от вагоните са в лошо състояние. Едва след като бъде установено дали има опасност от допълнителни срутвания, ще започне операцията по разчистване на трасето. Със специална техника ще се изтегли локомотива, за да се освободи железния път.  Най-рано след 48 часа ще бъде възстановено движението по линията Петрич – Благоевград.", "date": "2018.11.20", "title": "Скали се стовариха върху влак, осем ранени"}
{"url": "https://duma.bg/denitsa-zlateva-vseki-protest-e-spravedliv-n179680", "text": "Управляващите да се вслушат в гласа на хората и да подадат оставка. За това призова в ефира на БиТиВи зам.-председателят на НС на БСП Деница Златева. Тя подчерта, че протестите ще продължат и все повече градове се включват. Според нея, ако в началото хората са протестирали срещу високите цени на горивата, сега повечето искания са социални и за смяна на системата. Хората споделят, че не могат да живеят нормално, нямат доходи, нямат перспектива. Всеки един протест е справедлив и отговорност на политиците е да се вслушат в това, което казват хората, отбеляза тя и припомни, че и първото правителство на Борисов е било свалено от протести, но той явно не си е взел поука.  Ние се солидаризираме със социалните искания на българските граждани. Внесли сме голяма част от тях и ще ги отстояваме, коментира Златева. Тя изтъкна, че България е парламентарна република и се управлява чрез закони, а не чрез еднолични решения на министър-председателя, каквато е реалността в момента. Ако управляващите не се вслушат в тези справедливи и социални искания на българските граждани, нещата може и да ескалират, предупреди Златева.  БСП няма да крепи кворума на това управление. Социалистите ще влизат в пленарна зала за обсъжданията на предложенията, които направи левицата между първо и второ четене на бюджета, които до голяма степен отговарят на исканията на протестиращите. Депутатите от БСП участват в работата на комисиите, внасят предложения между първо и второ четене на бюджета, а вече два месеца провеждат и срещи в цялата страна за представяне на \"Визия за България\", припомни Златева. По думите й много от проблемите, поставяни от протестиращите са засегнати и по време на тези срещи. Тя подчерта, че управляващите трябва да се вслушат в гласа на хората и да има избори възможно най-скоро.  Златева заяви, че за всички е станало ясно, че коалицията на ОП се тресе от вътрешни противоречия и скандали и ги обединява само властта. Очакваме днешното заседание на малкия коалиционен съвет. Има призиви от страна на Волен Сидеров за оставка и на Каракачанов. Ако запазят единство, то ще е само, за да останат на власт, смята зам.-председателят на БСП. Според нея, в рамките на този парламент, всякакви бъдещи мнозинства са изчерпани.  На въпрос за увеличението на депутатските заплати с 90 лв. и едва 40 лв, които се дават еднократно на пенсионерите, Златева припомни, че БСП многократно е внасяла предложения за замразяване на депутатските заплати.\"Патриотите дойдоха на власт с обещанието минималната пенсия да стане 300 лв. Даването на 40 лв. и то не на всички пенсионери за коледните празници се представя едва ли не като успокоение и решение, но не е, каза тя. Златева отбеляза, че трябва да се фиксира възнаграждението на депутатите, а не то да зависи от промяната в средната работна заплата, защото това не е справедливо. ", "date": "2018.11.20", "title": "Деница Златева: Всеки протест е справедлив"}
{"url": "https://duma.bg/rusiya-otnovo-otvarya-voenna-baza-v-kuba-n179640", "text": "Русия реактивира разузнавателна база от епохата на Съветския съюз в Куба, а експерти смятат, че може да отвори още бази, за да засили следенето си срещу САЩ, пише британският в. Daily Star, позовавайки се на изследователската организация фонд \"Джеймстаун\". Сред Запада се засилиха опасенията, че плановете са ответна мярка на Русия, след като САЩ обявиха, че се изтеглят от двустранния Договор за ядрените сили със среден обсег на действие, сключен през 1987 г. Изданието припомня, че в този регион през 1962 г. се разрази Карибската криза, която изправи света на прага на унищожителен ядрен конфликт. Допълва се, че предпоставка за такива опасения на Запада е станало официалното посещение на президента на Куба Мигел Диас-Канел в Москва, където се срещна с Владимир Путин и редица руски политици. Обсъждането на военното сътрудничество между двете страни е накарало изследователите да мислят, че Москва може да отвори отново радиоелектронния център Лурдес за наблюдаване на действията на САЩ в Карибския регион, който беше затворен преди 16 години, а също така да построи допълнителни бази. Диас-Канел беше на посещение в Русия от 1 до 3 ноември по покана на Владимир Путин.", "date": "2018.11.20", "title": "Русия отново отваря военна база в Куба"}
{"url": "https://duma.bg/nad-420-000-leva-otkriti-v-bankova-kaseta-na-glavniya-sekretar-na-dabch-n179682", "text": "Над 420 000 лева в различи валути и копюри са открити в банкова касета, наета от главния секретар на ДАБЧ Красимир Томов. Той е един от обвиняемите по делото, свързано с престъпна схема в Агенцията за българите в чужбина. От спецпрокуратурата обявиха днес, че с разрешение на съда са направили претърсване и изземване на бакнова касета, наета от Томов. В нея са намерени и иззети недекларирани пари в различни копюри - евро, долари, британски паундове и левове. Става въпрос за левова равностойност на 427 000 лева, уточняват от Специализираната прокуратура.  Съгласно закона Томов е декларирал единствено 25 350 лв. спестени средства, както и 36 000 лв. от заплати. Иззетите парични средства са били държани в касета на банков офис в столицата, като достъп до нея е имал единствено обвиняемият главен секретар на ДАБЧ.", "date": "2018.11.20", "title": "Над 420 000 лева открити в банкова касета на главния секретар на ДАБЧ"}
{"url": "https://duma.bg/frantsiya-prodalzhava-s-protestite-n179643", "text": "Участниците във френското обществено движение \"Жълтите жилетки\", които се обявяват против високите цени на горивата, продължиха и в понеделник своите масови акции, започнали в цяла Франция в събота. Както предава AFP, в първия ден от работната седмица протестиращите започнаха да блокират складове за петролни продукти на множество места из страната. По информация на агенцията изцяло блокирани са се оказали два склада на фирмата Total. Протестиращите са поставили барикади на подходите към обектите и не пропускат никакви превозни средства на територията им.  В допълнение \"жълтите жилетки\" продължиха в понеделник да блокират и транспортните потоци по пътищата на цяла Франция. Протестиращите затрудняват движението по много от най-големите магистрали на страната, а също и на възлови места в градовете.  Масовите протести избухнаха в събота заради постоянния ръст в цените на бензина и дизела във Франция. Тогава бяха организирани над 2000 събития в цялата страна. Според полицията в тях са взели участие около 300 000 души, докато организаторите настояват на цифра около милион. Основният обект на недоволството е президентът Макрон, който е обвиняван както за цените, така и за цялостната си икономическа политика, която се счита от много граждани за откъсната от техните проблеми. ", "date": "2018.11.20", "title": " Франция продължава с протестите"}
{"url": "https://duma.bg/pretendenti-za-posta-na-merkel-sa-sreshtu-pakta-za-migratsiya-n179644", "text": "Германски политици и съпартийци на канцлерката Ангела Меркел поставиха под съмнение подготвяния от ООН Глобален пакт за миграция, който ще бъде разгледан на 10-11 декември на международна конференция в марокансикя град Маракеш. Единият от тях е федералният министър на здравеопазването Йенс Шпан, един от тримата претенденти за председателския пост в Християндемократическия съюз (ХДС), твърди сп. \"Шпигел\". Поставяйки под съмнение необходимостта от пакта, Шпан предложи въпросът да бъде гласуван на конгреса на партията в началото на декември. Така той вкара темата за миграцията в борбата за лидерското място в ХДС, коментират в \"Шпигел\". Междувременно още един кандидат за поста на Меркел се обяви срещу досегашната мигрантска политика на Берлин. В телевизионно предаване Фридрих Мерц определи решението на Меркел от 2015 г. за отваряне на границите като \"нарушение на закона\", отбелязва в. \"Ди велт\". Накъде ще поведе ХДС Мерц в случай на избирането му за лидер? Обратно към правовата държава, бе категоричният отговор на 62-годишния адвокат от провинция Саарланд. Относно визията му за бъдещето на партията Мерц направи дълъг коментар, в който се чуха призиви за \"здравословен патриотизъм\" и \"стойностен консерватизъм\". ХДС трябва да се бори за обратното спечелване на загубените избиратели, не само онези, които се насочиха към \"Алтернатива за Германия\", но и тези, които са се насочили към партията \"Зелени\", подчерта Мерц. Генералният секретар на ХДС Анегрет Камп-Каренбауер, която също е кандидат за наследник на Меркел в партията, прикани привърженици и критици на пакта към диалог. \"Защото трябва да отговорим на въпроса какво трябва да направим\", подчерта тя. На свой ред депутатът в Бундестага от Християнсоциалния съюз (ХСС) Петер Рамзауер подчерта, че отношението на пакта към миграцията е като към \"нормално и дори желателно явление\", и поради тази причина не го подкрепи. Документът отваря \"потока от бежанци към Европа\", алармира представителят на дясната партия ХСС, която е младшият партньор в управляващата коалиция. В същото време позицията на Йенс Шпан бе посрещната с критика от съпартийци. \"Отлагането на подписването на миграционния пакт би била двойна лидерска слабост, която Германия не може да допусне\", заяви председателят на Комисията по външни работи в Бундестага Норберт Рьонтген.  От своя страна социалдемократи (ГСДП), които също са в управляващата коалиция, разкритикуваха ХДС задето поставя под въпрос на необходимостта от подписването на Глобалния пакт на ООН за миграцията, съобщи изданието Focus. \"Ако част от членовете на ХДС се отказват от пакта, те не само се дистанцират от канцлера (Меркел) и федералното правителство, те се доближават по съдържание с \"Алтернатива за Германия\", с Доналд Тръмп, Виктор Орбан и със Себастиан Курц, подчерта кандидатката на ГСДП за европейските избори догодина Катарина Барли. По думите й, противопоставянето на пакта е обратно на отговорната политика в интерес на Германия и Европа.", "date": "2018.11.20", "title": "Претенденти за поста на Меркел  са срещу пакта за миграция"}
{"url": "https://duma.bg/tramp-sluchayat-hashogi-ne-e-tolkova-vazhen-n179642", "text": "Американският президент Доналд Тръмп няма да слуша записа с убийството на саудитския журналист Джамал Хашоги. Това съобщи той в интервю за Fox News, записано в петък.  По думите му той е бил информиран от службите какво съдържа записът, но няма намерение сам да го прослушва. Причината за решението му е, че лентата е прекалено ужасяваща за слушане. \"Ужасен, мъчителен запис\", е заявил държавният глава. Той отказва да отговори на въпроса дали счита за отговорен за убийството престолонаследника Мохамед бин Салман. \"Не знам. Кой би могъл да знае наистина\", е отговорил президентът и допуска, че вероятно приближени до принца са били замесени.  Тръмп съобщи по-рано, че след два дни администрацията му ще получи пълния доклад за убийството на саудитския журналист. Случаят създаде дипломатически ребус за президента: Как да накаже съюзника Рияд за убийството. Порталът Axios съобщи в неделя, че в разговор със свои сътрудници Тръмп е заявил, че смята случая с убития саудитски журналист за силно преувеличен по отношение на значението му за международното положение. По сведения на изданието държавният глава на САЩ не смята да вдига много шум около ситуацията. В частните си разговори в Белия дом Тръмп казвал, че убийството е \"много лошо\", но и други страни, с които САЩ имат взаимоотношения, например Китай, също вършат \"много лоши неща\". Освен това Тръмп изразил недоумение защо Америка трябва да се занимава с убийството при положение, че Хашоги не е американски гражданин, а самото деяние е извършено на чужда територия.  Очаква се все пак днес Вашингтон да обяви своя доклад за убийството и да съобщи какви действия смята да предприеме оттук нататък. ", "date": "2018.11.20", "title": "Тръмп: Случаят \"Хашоги\" не е толкова важен"}
{"url": "https://duma.bg/kratki-novini-n179645", "text": "Министърът на отбраната на Румъния и кметът на Букурещ напуснаха позициите си в управляващата Социалдемократическа партия преди правителствени рокади. С тях председателят на партията Ливиу Драгня иска да засили контрола над партията. Кметът Габриела Фирея, която обвинява Драгня, че води партията по задкулисен и своеволен начин, подаде оставка като действащ лидер на клона на партията в Букурещ, след като се появи информация, че на партийната среща ще бъде взето решение за отстраняването й. Хусите обявиха, че спират атаките срещу водената от Саудитска Арабия коалиция и също така няма да отговарят на нападения срещу тях. Така йеменските бунтовници правят крачка към примирие и жест след призива на ООН.  Върху страните във войната бе оказан международен натиск за спиране на военните действия в помощ на цивилните, които са поставени в риск. Рияд също декларира подкрепа за преговорите. Пет от гвардейците на английската кралица бяха арестувани недалеч от замъка Уиндзор след побой. Пияни, петимата се сбили пред заведение за дюнер, след като са прекарали нощта в кръчма. Според източник, пазачите се сбили с няколко \"момчета\" само на няколко крачки от замъка Уиндзор. Забелязани от камерите за наблюдение, трима от петимата войници са задържани на място. Другите двама са арестувани по-късно, след завръщането им в казармите. Асансьор с шестима души, сред които и бременна жена, пропадна от 95-ия етаж на четвъртата по височина сграда в американския град Чикаго. Инцидентът е станал на 16 ноември в 100-етажния небостъргач Ханкок. Когато кабината на асансьора била на 95-ия етаж, едното от въжетата се скъсало и тя започнала да пропада. Кабината обаче се спира на 11-ия етаж, а като по чудо нито един от шестимата не е пострадал.", "date": "2018.11.20", "title": "Кратки новини"}
{"url": "https://duma.bg/andrey-raychev-protestat-e-sreshtu-vsichki-i-tova-go-pravi-opasen-n179681", "text": "Протестът на хората става хроничен и затова може да продължи дълго. Лозунгите обаче са отчайващи - да се забранят партиите и да се смени системата. Хората са срещу всички и това прави протеста доста опасен, защото може да доведе до политическа глупост. Този анализ на ситуацията направи социологът Андрей Райчев пред Нова тв тази сутрин. Той подчерта, че очевидно зад протестиращите не стои голяма политическа сила. Но и хората зад телевизорите сякаш са \"за\" общото недоволство. Това не са бедни хора, протестиращите могат да си платят парното и тока. Те обаче казват \"не ви искаме повече\", подчерта Райчев.  Хората не могат да търпят три неща – монополите, корупцията и паразитите. Това са немислими работи и трябва да бъдат оправени, допълни социологът. По думите му трябва да се мисли за съвсем нова формула на управление, която да върне народното доверие. Не мисля, че без нови избори може да се мине изобщо, подчерта още Андрей Райчев.  ", "date": "2018.11.20", "title": "Андрей Райчев: Протестът е срещу всички и това го прави опасен"}
{"url": "https://duma.bg/babish-razbuli-misteriyata-sas-sina-mu-n179646", "text": "Разследваният чешки премиер Андрей Бабиш представи своята версия за мистерията с уж изчезналия му син Андрей Бабиш-младши, която доведе до възобновяването на следствието срещу него за злоупотреба с евросредства за фирмата му \"Щъркелово гнездо\". В интервю за телевизия NOVA в неделя вечерта бащата заяви, че през 2015 г. признаци на шизофрения били открити в сина му, който бил пилот в транспортната авиация. Лечението му било поето от чешката лекарка Алена Протопопова, а нейният мъж Пьотр Протопопов, който е руски гражданин, поел настойничество над него. Бащата заяви, че лекарката предложила синът да напусне Чехия, за да се разтовари от журналистическия натиск заради баща му. Понеже нямал виза за ЕС, мъжът й взел със себе сина на Бабиш в Русия. Двамата били 14 дни в Калининград, след това в Москва, а после в Крим. \"Там моят син се запознал с момиче, украинка, и заминал с нея в (украинския град) Кривой Рог, където живеят родителите й\", сподели премиерът.  В Кривой Рог Протопопов трябвало да остави сина и временно да се върне в Прага. Скоро на сина му омръзнало в Кривой Рог и изпратил съобщение до чешката полицията, че бил отвлечен, като уведомил и за местонахождението си. След това заминал за Братислава, а оттам за Женева, където живее с майка си, първата жена на премиера. Чешката полиция вече потвърди, че не е установила данни за отвличане на сина.   След това двама журналисти от изданието Seznam взеха от него интервю, в което той твърдеше, че бил скрит от баща си, за да не дава показания по делото с \"Щъркелово гнездо\". Така разследването срещу премиера бе възобновено и скандалът пламна с нова сила. Междувременно бившата съпруга Беата Бабишова обвини двамата журналисти, че са направили таен запис на интервюто със сина й, макар да са били предупредени, че той е болен и поради това не е възможно да бъде интервюиран. Тя се обърнала към адвокати да защитят \"правата на семейството\" и смята, че журналистите могат да бъдат съдени за намеса в личния живот и личната свобода. ", "date": "2018.11.20", "title": "Бабиш разбули мистерията със сина му"}
{"url": "https://duma.bg/izgoniha-petar-lesov-ot-delhi-n179613", "text": "Петър Лесов беше изгонен от Световното първенство в Ню Делхи. Треньорът на Станимира Петрова остана без акредитация заради грубо поведение. Олимпийският шампион от Москва 1980 протестира срещу съдиите при загубата на българката от индийката Соня Чахал. Той дори захвърли бутилка с вода на ринга след обявяването на крайния резултат. \"По никакъв начин и при никакви обстоятелства няма да толерираме подобно поведение, което е срещу ценностите и етичния кодекс на федерацията, особено когато става въпрос за треньор\", обявиха от АИБА. \"Съдиите са корумпирани. Резултатът не е справедлив\", каза Петрова пред репортерите след мача, цитирана от The Hindu. Съдийството е един от най-големите проблеми за аматьорския бокс. Заради скандалните решения на реферите на Олимпийските игри в Рио 2016 боксът беше заплашен с изключване от олимпийската програма.", "date": "2018.11.20", "title": "Изгониха Петър Лесов от Делхи"}
{"url": "https://duma.bg/referi-spryaha-stanimira-petrova-sreshtu-debyutantka-na-svetovnoto-n179614", "text": "Индийката Соня Чахал срази при дебюта си на световно шампионката Станимира Петрова (57 кг) в 1/8-финал на първенството на планетата по бокс в Ню Делхи. 21-годишната представителка на домакините спечели мача от II кръг с 3:2 съдийски гласа (29:28, 28:29, 29:28, 28:29, 29:28). Така азиатката спря най-голямата ни надежда за медал на шампионата. В тактическия двубой без много точни удари реферите край ринга от Англия и Киргизстан дадоха предимство на българката, но арбитрите от Австралия, Куба и Канада предпочетоха индийката. Решението на съдиите предизвика иронична усмивка по лицето на Петрова, която е световна и двукратна европейска шампионка. \"Загубих с 2:3. Явно срещу домакин не можеш да спечелиш. Мисля, че не си заслужават усилията, които полагаме\", заяви разочарованата Станимира Петрова, визирайки ощетяването си от реферите. Така на шампионата в Индия от нашите боксьорки в битките остана само Стойка Петрова (54), която на 1/4-финал днес излиза също срещу индийка - Маниша Маун.", "date": "2018.11.20", "title": "Рефери спряха Станимира Петрова срещу дебютантка на световното"}
{"url": "https://duma.bg/kuzmanov-zavarshva-2018-a-pred-mari-i-tsonga-n179615", "text": "Димитър Кузманов завършва 2018 г. в световната ранглиста пред Анди Мъри (Вбр) и Жо-Вилфрид Цонга. Втората ни ракета се придвижва с 26 позиции и от следващия понеделник ще е 255-и с 210 т. Това класиране ще е и рекордно за пловдивчанина. Миналата седмица той стигна до 1/2-финал на \"Чалъндж\" турнира в Буенос Айрес, а точките от него ще бъдат прибавени именно в понеделник. Тогава бившият №1 Мъри пък ще е 260-и с 200 т., а точно пред него ще е друг от водещите тенисисти в последните години - Цонга, също с 200 т. Ракета №1 на България Григор Димитров остава на 19-а позиция, на която и ще завърши годината. След Финалите на АТР единствената промяна е свързана с шампиона Александър Зверев. Той се изкачва под №4 с 6385 т. за сметка на Хуан Мартин дел Потро (Арж) с 5300, който заради счупена капачка на коляното не игра в Лондон. На върха ще зимува Новак Джокович (Сърб) с 9045 т., пред Рафаел Надал (Исп) 7480 и Роджър Федерер (Швейц) 6420. При жените Виктория Томова единствена от нашите е в топ 200 в света. Тя остава 155-а с 385 т. Втора ракета на България е Елица Костова, №216 с 274 т. Сесил Каратанчева е 238-а с 249 т., а Изабелла Шиникова е 270-а със 192 т.  Още 8 българки има в топ 1000 на световната ранглиста, която се оглавява от Симона Халеп (Рум) с 6291 т., пред Анжелик Кербер (Гер) 5875, Каролин Возняцки (Дан) 5586, и др.", "date": "2018.11.20", "title": "Кузманов завършва 2018-а пред Мъри и Цонга"}
{"url": "https://duma.bg/rezultati-n179619", "text": "VI кръг Лига С, Група 3: снощи: България - Словения и Кипър - Норвегия. Лига А Група 1: снощи: Германия - Холандия.  Група 2: Швейцария - Белгия 5:2 0:2 Т. Азар (2 и 17) 1:2  Родригес (26) 3:2 Сеферович (31 и 44) 4:2 Елведи (62) 5:2  Сеферович (84). 1. ШВЕЙЦАРИЯ 9 2. Белгия 9 3. Исландия 0!.  Група 3: днес: Португалия - Полша.  Група 4: Англия - Хърватия 2:1 0:1 Крамарич (57) 1:1 Лингард (78) 2:1 Кейн (85). 1. АНГЛИЯ 7 2. Испания 6 3. Хърватия 4!. Лига в Група 1: снощи: Чехия - Словакия. 1. УКРАЙНА 9 2. Чехия 3, 3:4 3. Словакия 3, 5:4.    Група 2: днес Швеция - Русия.  Група 3: Северна Ирландия - Австрия 1:2 0:1 Шлагер (49) 1:1 Еванс (57) 1:2 Лазаро (90). 1. БОСНА И ХЕРЦЕГОВИНА 10. 2. Австрия 7 3. Северна Ирландия 0!. Група 4: снощи: Дания - Ирландия.  Лига 3 Група 1: днес: Шотландия - Израел.  Група 2: Унгария - Финландия 2:0 1:0 Салай (29) 2:0 Наги (37); Гърция - Естония 0:1 Ламбропулос (44-авт). 1. ФИНЛАНДИЯ 12 Унгария 10 3. Гърция 9 4. Естония 4!.   Група 4: днес: Черна гора - Румъния и Сърбия - Литва.   Лига D Група 1: снощи: Грузия - Казахстан и Андора - Латвия.   Група 2: Moлдова - Люксембург 1:1 1:0 Гинсари (58-д) 1:1 Бенси (70); Сан Марино - Беларус 0:2 0:1 Драгун (8) 0:2 Сарока (52). 1. БЕЛАРУС 14. 2. Люксембург 10 3. Молдова 9 4. Сан Марино 0!. Група 3: днес: Косово - Азербайджан и Малта - Фарьорски острови.    Група 4: снощи: Македония - Гибралтар и Лихтенщайн - Армения. Футбол по БНТ 3 21.50 Франция - Уругвай Снукър 20.00 Демонстративен мач в София (Марк Уилямс - Джон Хигинс) по Евроспорт 1 Кърлинг 19.00 ЕП в Талин по Макс спорт 1 Баскетбол 20.00 Фенербахче - Дарушафака по Макс спорт 2 19.00 Тюрк Телеком - АСВЕЛ 21.30 Байерн М - Олимпиакос по Макс спорт 3 21.00 Морабанк Андора - Цървена звезда", "date": "2018.11.20", "title": "Резултати"}
{"url": "https://duma.bg/bezdomnite-12-i-na-svetovnoto-v-meksik-n179622", "text": "България завърши на 12-ото място на Световното първенство по футбол за бездомни в Мексико. В спора за 11-ата позиция \"Отборът на надеждата\" падна от Коста Рика с 4:6. На шампионата българите записаха 6 победи (срещу Германия, Норвегия, Южна Корея, Полша, Киргизстан и Австрия) и 6 загуби (от Чили, Босна и Херцеговина, Литва, Румъния, Индонезия и Коста Рика). Класирането оставя отбора във втора урна при жребия за световното догодина в Кардиф. Шампион стана Мексико, пред Чили и Унгария. Домакините спечелиха титлата и при жените, като след тях се наредиха отборите на Колумбия и Чили. България внесе официално кандидатурата си за домакин на световното през 2020 г.", "date": "2018.11.20", "title": "Бездомните 12-и на световното в Мексик"}
{"url": "https://duma.bg/zverev-nasledi-grisho-v-london-n179617", "text": "Александър Зверев наследи Григор Димитров като шампион на заключителния \"Мастърс\" турнир с участието на осемте най-добри тенисисти в света за сезона. Руснакът, който се състезава за Германия, изненадващо триумфира в лондонската зала \"02\", след като на финала отнесе световния №1 Новак Джокович (Сърб) с 6:4, 6:3. 21-годишният талант стана най-младият с тази титла след Джокера (Шанхай 2008). Германия пък вече има трима шампиони от финала на веригата на АТП след Борис Бекер (1988, 1992 и 1995 г.) и Михаел Щих (1993 г.). Зверев спря Джокович по пътя му към шеста титла, с която сърбинът щеше да се изравни с рекордьора Роджър Федерер. Световният №1 не успя да повтори и постижението на сегашния треньор на Зверев Иван Лендъл от 1986 г., който спечели турнира, без да загуби сет. До финала Новак не беше губил даже гейм на свой сервис, а в първия си мач разби именно Зверев с 6:4, 6:1. Сега обаче немецът затвори мача за 81 мин., с което записа най-значимия успех в кариерата си досега. На полуфинала по пътя към триумфа той елиминира и Федерер, който в Лондон гонеше титла №100. През сезона Саша заслужи отличията още в Мюнхен, Мадрид и Вашингтон и приключи сезона с 58 победи и 19 загуби, докато Ноле е с 53/12. \"Не мога да повярвам какво ми се случи. Да победя Новак не е лесно, особено в период, когато буквално е непобедим. Той е невероятен играч, но и страхотен човек, винаги се наслаждавам на времето, което прекарвам с него на корта или извън него. Лендъл направи толкова много, откакто влезе в екипа ми и му благодаря\", каза Зверев. \"Саша, определено изигра мача много по-добре от този в груповата фаза. Ти си още много млад, но си сред доказаните тенисисти. Убеден съм, че имаш още много успехи пред себе си. Поздравления за отличния турнир\", поздрави победителя Джокович.", "date": "2018.11.20", "title": "Зверев наследи Гришо в Лондон"}
{"url": "https://duma.bg/sedma-pobeda-za-aoiyama-vav-fukuoka-n179621", "text": "Даниел Иванов-Аоияма продължи победния си ход на турнира по сумо във Фукуока. Българинът се наложи в деветия ден над японския \"маегашира-15\" Мейсей с хватката \"ошитаоши\". За 197-килограмовия сумист от Елхово успехът е седми пореден, като той има и 2 загуби на старта. В класирането Аоияма разделя втората позиция с още трима, а едноличен лидер е Такакейшо, който има само една черна точка (загуба). Иванов среща днес японеца Такарафуджи, който е с пасив 4-5.", "date": "2018.11.20", "title": "Седма победа за Аоияма във Фукуока"}
{"url": "https://duma.bg/predstoyashto-n179665", "text": "Днес от 15 до 17 часа народният представител от \"БСП за България\" Жельо Бойчев и общинският съветник Николай Николов ще бъдат на разположение на софиянци в постоянната приемна на БСП в София на ул. \"Леге\" №10, етаж 1. Желаещите може да се запишат предварително на телефон 02/987 20 86.", "date": "2018.11.20", "title": "Предстоящо "}
{"url": "https://duma.bg/bsp-nyama-da-se-registrira-v-ns-do-ostavka-na-kabineta-n179663", "text": "Въпреки оставката на вицепремиера Валери Симеонов, депутатите от левицата няма да се регистрират в пленарната зала на НС. Народните представители ще продължат срещите си в страната и представянето на проекта \"Визия за България\". Социалистите настояват за оставка на кабинета. Изпълнителното бюро на партията и парламентарната група обсъдиха вчера протестите в страната, оставката на Симеонов и евентуалното връщане на депутатите в парламентарната зала. Корнелия Нинова обяви след заседанието, че депутатите няма да крепят форума на мнозинството и ще се регистрират само в определени случаи. Народните представители ще бъдат официално в зала само в случаите, когато се гледат облечените в законодателни инициативи искания на протестиращите. Става въпрос за отмяната на данъка върху старите коли, отмяната на екологичната такса за дрехи втора употреба, увеличаване на пенсиите чрез преизчисляването им, намаляването на заплатите на политиците и увеличаване на помощите за деца. \"Това са нашите предложения, но и част от исканията на протеста, които сме внесли преди повече от месец. Това са единствените случаи, които ще бъдем там\", подчерта лидерът на БСП. През останалото време депутатите от левицата ще продължат с режима на работа от последните месеци. Нинова подчерта, че исканията на протестиращите могат да бъдат изпълнени само ако са разписани със закон. \"За нас е важно да бъдем последователни като политики и като партия. Част от нещата, които искат, ние ги правим последните две години абсолютно неотклонно\", заяви тя. Лидерът на БСП изрази надежда, че с делата си партията ще спечели доверието на гражданите. \"Ще повярват, че можем вътре в парламента да представляваме техните искания. Те няма как да бъдат решени извън парламента\", добави Нинова.  \"Всякакви нови формати на ново правителство в рамките на този парламент са невъзможни. Задкулисни договорки за спасяването на правителството на Борисов чрез нови формати на мнозинства, или правителството на малцинството със скрита подкрепа, ще бъдат агония за държавата. Ние не можем да бъдем съпричастни с това\", заяви Нинова и за пореден път настоя за оставка на кабинета. Според нея единственият изход от нестабилността на ГЕРБ и \"Обединени патриоти\" са парламентарните избори. Предсрочните избори не са страшни, нито ще създадат хаос, защото хаосът и нестабилността са сега, отбеляза Нинова. Тя припомни, че в Конституцията са разписани сроковете за връчване и връщане на мандати, за насрочване на избори. \"Правителството на Бойко Борисов, с решенията и действията си, създава нестабилност в държавата, нестабилност на институциите, в цели системи. Нищо не работи, така както трябва - нито здравна, нито образователна система, най-малко социалната, както и в областта на икономиката. Това правителство е вредно, държавата върви надолу. Тази нестабилност трябва да се спре и да се започне да се гради. Ние виждаме нейното спиране чрез оставката и предсрочни избори\", настоя за пореден път Нинова. Социалистите смятат, че мнозинството на ГЕРБ и крепящите ги \"Обединени патриоти\" и \"Воля\" е вредно, защото приема лобистки закони в интерес на олигарси, приема закони, които удрят бедните и средната класа с нови и нови данъци. В парадокса сме уж най-социалният бюджет да предизвика социални протести и бунтове, обобщи лидерът на социалистите.  Междувременно стана ясно, че БСП е осигурила на Елена Йончева кола и шофьор. Нинова уточни, че предложението е нейно и е свързано с факта, че говорителят на ПГ пътува често сама, понякога и с детето си. Стана ясно, че има опасения от провокации, а на въпрос дали е получавала заплахи Йончева отвърна многозначително: \"Мисля, че много неща е станат ясни в близките месеци\". ", "date": "2018.11.20", "title": "БСП няма да се регистрира в НС до оставка на кабинета"}
{"url": "https://duma.bg/semeystvoto-na-shefa-na-api-shte-remontira-natsionalnata-biblioteka-n179659", "text": "Обществената поръчка за ремонт на покрива на Националната библиотека \"Св. св. Кирил и Методий\" е спечелена от фирма на децата на председателя на Агенция \"Пътна инфраструктура\" (АПИ) Светослав Глосов. Преди това фирма на съпругата на Глосов е изготвила техническия паспорт на сградата. Поръчката е на стойност 652 хил. лв. без ДДС и се финансира от държавния бюджет, съобщи \"Капитал\". Пред изданието Глосов заявил, че няма време и не се занимава с фирмите на семейството си. Бил излязъл от тях през лятото на 2017 г. Техническият паспорт, изготвен от фирма \"Глоса\", собственост на Зина Иванова Глосова, е част от тръжната документация в поръчката на библиотеката за проектиране, авторски надзор и основен ремонт на покрива й. \"Биад-С\" на Диана Глосова и Апостол Глосов пък е спечелила поръчката с оферта с 5 хил. лв. под прогнозната цена. Предложенията на другите двама кандидати не са били разгледани заради грешки в документацията. Договорът с \"Биад-С\" е подписан в началото на ноември за 782 400 лв. с ДДС.", "date": "2018.11.20", "title": "Семейството на шефа на АПИ ще ремонтира Националната библиотека"}
{"url": "https://duma.bg/sela-ostanaha-bez-tok-zaradi-parviya-snyag-n179657", "text": "Първият сняг остави няколко села в страната без ток. Той нанесе тежки поражения на електрическата мрежа в Мездренско. Усложнена бе зимната обстановка на територията на цялата област Враца. 12 села останаха без ток, 6 села и част от Мездра бяха частично без ток вчера сутринта заради скъсани електропроводи.  Шест села в Смолянска област също бяха с  прекъснато електрозахранване вследствие на паднали дървета върху електропреносната мрежа. Без ток бяха четири села в община Смолян и две в община Баните.  За по-малко от 24 часа в Северозападна България натрупа над 20 см сняг. Най-голяма бе снежната покривка в Плевен, като достигна 23 см. Близо 700 снегорина са чистили пътищата в България през нощта срещу понеделник В София в снегопочистването са участвали 179 машини. Почистени бяха улиците и булевардите на обществения транспорт, както и основните трасета. В профила си във фейсбук столичният кмет Йорданка Фандъкова написа още, че всички кризисни центрове на общината са отворени и са в готовност да настанят хора, останали без дом. Заради снега пътнически автобус, движещ се по направлението София - Варна, пропадна в канавка. Инцидентът е станал малко след Севлиево, в близост до разклона за село Буря. Рейсът се наклонил рязко надясно, но инерцията му била отнета от ниските дървета край пътя, които не позволили да се преобърне. Пътуващите към Велико Търново и Варна се разминали само с уплаха и леки натъртвания. ", "date": "2018.11.20", "title": "Села останаха без ток заради първия сняг"}
{"url": "https://duma.bg/korneliya-ninova-da-sadim-za-prezidenta-po-izpalnenite-obeshtaniya-n179662", "text": "Оценките за поведението на президента Румен Радев да бъдат правени на базата на предизборните му обещания призова вчера Корнелия Нинова. Лидерът на БСП бе провокирана от въпроси, свързани с последните позиции на държавния глава и задочната му конфронтация с Бойко Борисов и управляващото мнозинство. \"Мисля, че трябва да даваме оценки на президентската институция не противопоставяйки Радев - Борисов или Радев - Нинова, а разсъждавайки на плоскостта Радев - Радев. Ще разберете президента, ако се върнете две години назад и си припомните предизборните му речи\", заяви Нинова. Според нея държавният глава не е отстъпил \"и на милиметър\" от обещанията си. Тя го определи като последователен и дисциплиниран човек. \"Смятам, че истинската оценка трябва да се дава на тази плоскост за всеки политик, не само за президента. Обещал - изпълнил, или обещал - отметнал се. Президентът Радев може да бъде образец за всеки политик. Той просто е верен на себе си, а и на убежденията си\", допълни лидерът на БСП. Тя отрече и спекулациите, че партията и президентът съвместно искат да свалят правителството.", "date": "2018.11.20", "title": "Корнелия Нинова:  Да съдим за президента по изпълненитe обещания"}
{"url": "https://duma.bg/nzok-i-bls-zapochvat-pregovori-za-nov-ramkov-dogovor-n179658", "text": "Здравната каса и лекарският съюз започнаха преговорите по Националния рамков договор за 2019 г. Ще бъдат обсъдени цените и обемите на медицинските дейности в болничната помощ. Според графика за срещи за подготовка на анекс за болничната помощ на 19 ноември бе предвиден разговор за специалностите нефрология, ревматология, клинична имунология, физикална и рехабилитационна медицина. За днес е предвиден разговор по специалностите УНГ, лицево-челюстна хирургия, анестезиология и интензивно лечение, а за утре - кардиология, кардиохирургия, съдова хирургия и неврохирургия.  Въпреки увеличението на бюджета на НЗОК с 490 млн. лв. от БЛС предупредиха, че някои предстоящи законови промени като прехвърлянето на Фонда за лечение на деца и Комисията за лечение в чужбина към НЗОК, както и обединяването на Изпълнителната агенция \"Медицински одит\" и Изпълнителната агенция по трансплантация в агенция \"Медицински надзор\", не трябва да става без обществено обсъждане. Преговорите по НРД 2019 трябва да приключат до 29 ноември.", "date": "2018.11.20", "title": "НЗОК и БЛС започват преговори за нов рамков договор "}
{"url": "https://duma.bg/gerb-obeshta-rekorden-byudzhet-za-chistota-v-sofiya-n179660", "text": "С рекорден бюджет за чистота в София през следващата година се похвалиха управляващите от ГЕРБ. Те ще отделят 22 млн. лева повече за екология. План-сметката за чистота е 206 млн. лв., което е с 12 на сто повече от заложените средства през 2018 г. Предвидели сме за поредна година увеличаване на събирането на едрогабаритни отпадъци - стари дограми, стари врати, мебели, отбеляза зам.-кметът по екологията Йоана Христова. По думите й идеята е те да не стигат до нерегламентирано изгаряне. Средствата за едрогабаритни отпадъци ще са с 1,5 млн. лв. повече. За събиране на битовите отпадъци и сметоизвозване ще се дадат 63 млн. лв. Планирани са 7,6 млн. лв. повече за поддържане чистотата на териториите за обществено ползване. Удвоява се миенето на улиците и се увеличава делът на машинното метене за сметка на ръчното, каза още Христова. Улиците на масовия градски транспорт ще се чистят само машинно. Девет пъти ще бъде увеличено машинното метене и на тротоари, и на велоалеи, обещават още от администрацията. Повече пари ще има и за нови цветни площи, по-добро поддържане на зелените пространства и възстановените междублокови пространства. Акцентът ще е работата в по-крайните квартали.", "date": "2018.11.20", "title": "ГЕРБ обеща рекорден бюджет за чистота в София"}
{"url": "https://duma.bg/aleksandar-simov-konstruktsiyata-na-vlastta-e-schupena-n179661", "text": "\"Конструктът на правителството е счупен на ниво доверие. Всяко решение оттук нататък ще е криза. От лятото сме в такъв цикъл на обществена експлозия. Ако властта иска да обвини за всичко опозицията, нямам нищо против, това повдига моето самочувствие\". Това заяви вчера депутатът от \"БСП за България\" Александър Симов в телевизионно интервю. \"Брифингът за оставката на Валери Симеонов беше апотеоз на цинизма. Той е човек, изпълнен с реваншизъм. В Обединените патриоти текат буреносни процеси. Не мога да си представя как в парламента ще работят заедно Волен Сидеров и Валери Симеонов. Доверието към патриотите драматично намалява и това беше един от аргументите на Волен Сидеров да поиска оставката на Красимир Каракачанов\", коментира Симов. \"Некрологът на кабинета е написан, той трябва да се залепи на стената. Не мога да прогнозирам кога ще се случи това, не съм пророк. Има обаче процеси, които са изтървани от контрол. БСП подкрепя, но не стои зад протестите\", категоричен е Симов. Той е убеден, че доверието към управлението пада. \"Не вярвам, че нещо е в състояние да спре отлива на доверие. Дали ще се удължи животът на сегашния кабинет е като да се опитваш да вдъхнеш живот на мъртво тяло. Има процеси, изтървани от контрол, и не вярвам властта, в този си вид, да изкара до европейските избори\", отбеляза депутатът от левицата.   ", "date": "2018.11.20", "title": " Александър Симов:  Конструкцията на властта е счупена"}
{"url": "https://duma.bg/34-godishen-zagina-v-rudnik-v-madan-n179655", "text": "Миньор загина на място при срутване на земна маса в мини \"Горубсо-Мадан\". Инцидентът станал късно вечерта в неделя в рудник \"Крушев дол\". Обстоятелствата по случая се изясняват. Тялото на починалия е транспортирано в Областната болница в Смолян за аутопсия. Образувано е следствено дело. При окопаване на работно място внезапно се свлича скална маса и затрупва 34-годишния работник.  Припомняме, през 2016 г. земна маса пропадна встрани от галерията, където работили хората от нощната смяна в \"Крушев дол\". Миньорите тогава са успели да избягат в странично помещение. В началото на април 2018 г. почина 37-годишен миньор в \"Крушев дол\". Фаталният инцидент стана в края на работната смяна в понеделник вечерта.", "date": "2018.11.20", "title": "34-годишен загина в рудник в Мадан"}
{"url": "https://duma.bg/mon-sas-strategiya-za-vazpitanie-v-uchilishte-n179656", "text": "Стратегия за възпитателната работа в училище е разработило Министерството на образованието и науката, съобщи образователният министър Красимир Вълчев. Целта била да се откроят ценностите, в които искаме да възпитаме децата си. В документа се залага подрастващите да се възпитават в толерантност, уважение, нравствени и патриотични ценности. В стратегията са заложени също трудовото възпитание, възпитанието в дисциплина и отговорност, дори и естетическото възпитание. От думите на Вълчев стана ясно още, че 1,5 млн. лева са предвидени за следващата година за стипендии на учениците в дуална форма на обучение, при която те упражняват професия в реална работна среда. Приемът в професионалните гимназии ще бъде преструктуриран към повече паралелки в направленията, свързани с математика, техника и природни науки, защото позициите, които изискват професионално техническо образование, са най-търсени и с най-голям ръст на доходите.", "date": "2018.11.20", "title": "МОН със стратегия за възпитание в училище"}
