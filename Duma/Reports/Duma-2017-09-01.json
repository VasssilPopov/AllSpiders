{"url": "http://duma.bg/node/151917", "text": "Обществен взрив на негодувание предизвика  съобщение на издателство \"Просвета\", че пуска на пазара учебниците за Vттт клас по един и същ предмет в два варианта - цветни по 12 лв. и черно-бели по 9 лв. за \"семейства в затруднение\". Хората бушуваха срещу новото социално разделение на децата, веднага реагираха лидерката на БСП Корнелия Нинова и омбудсманът Мая Манолова. От МОН обявиха, че са за равнопоставеност на всички деца, а министър Красимир Вълчев скоропостижно заяви, че спира черно-белите учебници и че \"Просвета\" незабавно трябва да прекрати разпространяването им. \nПо-късно директорът на \"Просвета\" Никола Кицевски пусна позиция \"Смешен плач\" - че който отрича един учебник на различна цена, отрича правото на избор на отделния човек.    \n", "date": "2017.09.01", "title": "  Учебници за бедни и богати взривиха обществото  "}
{"url": "http://duma.bg/node/151905", "text": "Две седмици преди началото на новата учебна година цял клас първокласници от видинското 5 ОУ \"Иван Вазов\" се оказва изключен от училището, в което вече е записан. Родителите протестират срещу решението и заявяват, че няма да се откажат от избраното учебно заведение и на 15 септември ще заведат децата си там. Те обясниха, че рожбите им са посещавали предучилищна група в него, а през лятото две седмици са ходили на зелено училище. \nДиректорът на училището Пролетка Цветкова обясни, че общината я е задължила да разформирова една от петте паралелки първокласници, защото нямало достатъчно деца. По думите й на база на решението на обществения съвет, който се е провел на 15 март, както и на база предварителни проучвания на нагласи на родителите, на 30 март тя е издала заповед за прием на пет паралелки първокласници. Заповедта е изпратена на 7 април в общината и в Регионалния инспекторат по образованието. \n\"До средата на юни нямаше никаква реакция от нито една институция. Сформирахме училищна комисия така, както го изискват нормативните документи за прием на децата в първи клас. До 22 май приехме документите. На 28 май направихме първо класиране. В началото на юни имаше и второ класиране, тъй като имаше свободни места в петте паралелки. Проведохме родителски срещи и лятно училище с децата\", разказва  Цветкова и недоумява за решението на общината.   \n", "date": "2017.09.01", "title": "Цял клас първолаци изключени от училището, в което са записани"}
{"url": "http://duma.bg/node/151906", "text": "Учителите, които протестират срещу действията на директора на СМГ Антони Стоянов, обявиха вчера, че няма да влязат в училището на 15 септември, ако той остане на поста си. Те отказаха да коментират казуса със състезанието \"Европейско кенгуру\", при което националната комисия под егидата на МОН първо не класира децата от СМГ, а след това с намесата на министерството включи и тях. А за подписването на протокола на комисията Стоянов уволни учителката Петя Тодорова. \nПротестиращите срещу Стаматов учители заявиха, че конфликтът със Стаматов зрее отдавна в колектива, обвиниха го в авторитаризъм, лошо отношение към пенсионирани учители, които той унижавал, като ги допускал в училището само, ако ги придружава охраната и пр. Според недоволните Стаматов не е подновил трудовите договори на 8 учители, които били назначени за една година, въпреки че те са постигнали успехи за месеците, в които са преподавали и родители, и ученици искат те да останат в гимназията. \n                    \n", "date": "2017.09.01", "title": " Учители в СМГ няма да влязат в клас, ако директорът остане на поста"}
{"url": "http://duma.bg/node/151907", "text": "Най-голямото у нас учебникарско издателство - \"Просвета\", взриви социалните мрежи и институциите с решението си да пусне на пазара едновременно цветни и черно-бели учебници за VІІІ клас - едните по-скъпи (12 лв.) за по-богатите семейства, а другите по-евтинки (9 лв.) за бедняците. \"Иновацията\" оповести директорът на \"Просвета\", бившият журналист Никола Кицевски, пред БНТ в сряда. Учебниците от VІІІ до ХІІ клас се заплащат от родителите, затова при комплект около 200 лв. \"родителите, които са по-притеснени\", както обяви Кицевски, ще спестят около 60 лв. След думите му мрежата буквално завря от негодуващи българи, според които това е пряко разделение на децата в училище на бедни и богати, ново насърчаване на социалното разслоение и дискриминация по имуществен признак. По-късно вчера министър Красимир Вълчев спря разпространяването на черно-белите учебници. \nОт издателството уточниха, че съдържанието е едно и също, но черно-белият учебник е по-евтин (с 30%) и по-лек. Наредбата допуска черно-белите книжа да са на по-лека хартия. От сайта на \"Просвета\" се разбира, че за VІІІ клас черно-бял вариант има учебник по български език, по литература, по математика, по философия, по физика и астрономия, по химия и опазване на околната среда и пр. \nДействащата в момента наредба на МОН за познавателните книжки, учебниците и учебните помагала допуска да се печатат цветни и черно-бели учебници, но никъде не се казва, че може едновременно да има два вида учебници за един и същи предмет и клас, каквито прави \"Просвета\". Новият училищен закон на ГЕРБ, в сила от 1 август 2016 т., постанови, че по всеки предмет и клас може да се издават неограничено количество учебници и че МОН трябва да направи стандарт за учебните книжа. Проект за такъв стандарт бе обнародван с голямо закъснение от МОН в края на август т.г. и до 25 септември е общественото му обсъждане. В него също е записано, че учебниците може да са черно-бели, може да са и цветни. Но не едновременно за един и същ учебник. \nЛидерът на БСП Корнелия Нинова коментира вчера като абсурд появата на учебници за богати и за бедни, която е абсолютно неприемлива. Това е поредното разделение в обществото, категорична бе тя. Нинова посочи, че решението на проблема е един учебник за един клас, по един стандарт, в цялата страна. Това предложение БСП направи при приемането на новия закон, но то бе отхвърлено от управляващите. \nОмбудсманът Мая Манолова пък изпрати препоръка до министър Красимир Вълчев с настояване да измени своя заповед от 18 август т.г., като отмени издаването на черно-бели учебници и разпространението им. Скандално и дискриминационно нарече тя решението на \"Просвета\" на фона на постоянното говорене за равен достъп до образование на всички деца в България. Ролята на държавата е да се грижи за намаляване на социалните неравенства в обществото, добави Манолова.     \nМОН не дели децата на бедни и богати, общата ни цел е образованието да дава равен шанс за успех на всички деца, се казва в официална позиция на МОН. Възможността да има цветни и черно-бели учебници е, защото в гимназията има предмети, които не изискват обезателно цветен печат, уточниха оттам. Издателите и родителите имат право на избор и Наредбата на МОН само регламентира неговата свободна реализация, добавя обаче МОН. Учебниците на \"Просвета\" са одобрени от МОН, но от министерството определят пускането едновременно на черни и цветни учебници като \"маркетингово послание\", за което отговорност носело само издателството. Министър Красимир Вълчев от Стара Загора обяви, че спира черно-белите учебници и че \"Просвета\" трябва незабавно да прекрати кампанията си.      \n", "date": "2017.09.01", "title": "МОН спря учебниците за бедни и богати "}
{"url": "http://duma.bg/node/151908", "text": "- Г-н Търновалийски, критикувате готвените промени в Закона за публичните финанси. Какви са аргументите ви за това?  \n- Критикуваме Закона за публичните финанси още от 2016 г., когато с една промяна в чл. 51 управляващите узакониха лоша бюджетна практика зад гърба на парламента - да разпределят средства за общините с постановление на МС. Това противоречи на Конституцията. Това са парите на всички българи, а не на премиера, министъра или правителството, те не могат да се разпореждат с тях, както си искат. В първата сесия на 44-то НС БСП внесе конституционна жалба по този въпрос.  \nВече има нов законопроект, който е подготвен от Министерството на финансите и е качен на страницата на ведомството за обществено обсъждане. В него се прави предложение за промяна на проблемния чл. 51 от закона. В новия проект той е завоалиран, защото управляващите си дават сметка, че ще загубят делото в КС. Припомням, че  Законът за държавния бюджет е основен закон и съгласно Конституцията той може да се променя само от НС. През 2015 г. по доклад на Сметната палата бюджетът е променят 1300 пъти! \n- И това е ставало с постановления и други вътрешни подзаконови наративни актове...!? \n- Да, така е. Има доклад на одитния орган и за миналата година, но в него няма отразена подобна констатация. Сигурно положението е по-лошо, за да не го отразят. Действията на МС са абсолютно недопустими и вместо да се стремят да я премахнат, ГЕРБ я узаконяват и продължават да правят това с новите промени. Сега се опитват да завоалират отново нещата, като правят нови промени, с които не толкова директно се казва, че \"се дава възможност\". Явно Менда Стоянова и управляващите го правят с цел да обяснят, че правят промени, за да помогнат в оздравяване на финансите на общините, защото много от тях били изпаднали в тежко финансово състояние. Но всъщност се дават средства за незнайно какво на подходящите общини. \n- Общините имат възможност да кандидатстват при определени условия за допълнително финансиране, нали?  \n- Да. Общини, които са изпаднали в тежко финансово състояние, могат да вземат решение чрез  Общинския съвет, да си направят оздравителен план и да си кандидатстват за финансиране от МФ. И ако министърът им одобри програмата, плана за оздравяване, им се отпускат финансова помощ, която те трябва да върнат или след време, ако се прецени, тя може да си остане и като субсидия и да не я връщат. Това е друга процедура, там почти нищо не пипат, но искат да се оправдаят, че в момента правят тези промени в Закона за публичните финанси, за да облекчат финансовото състояние на общините. Парите, които отпуска МС, не са за оздравяване, а такива за улична мрежа, канализация, градинки и площадки.  \nПрез 2015 г., когато се е гледаше бюджетът за следващата година, БСП предложи да се отпуснат 300 000 лв. за паметник на Христо Ботев в Калофер. То беше отхвърлено, но с първото постановление на МС средствата бяха дадени. Това означава, че който отиде и целува ръка, където е правилно, ще получи средствата, а другите - не. Това е недопустимо.     \n", "date": "2017.09.01", "title": "ГЕРБ се разпореждат с бюджетни пари зад гърба на НС"}
{"url": "http://duma.bg/node/151909", "text": "След изключително критичното становище на Висшия адвокатски съвет (ВАдС) по предлаганите от правителството идеи за антикорупционен закон Асоциацията \"Прозрачност без граници\" също изреди цял куп недостатъци в гербаджийския проект. Припомняме, че тази седмица ВАдС обяви, че в основата на закона лежи изцяло погрешна концепция, а експерти от адвокатурата дори подготвят искане до КС за обявяване за противоконституционни текстове от новоприетия Наказателно-процесуален кодекс. \n\"Проектът е противоконституционен по концепция, а в частта му за отнемане на имущество в полза на държавата противоречи не само на конкретни конституционни норми, но и на международни и европейски правни стандарти и на основни принципи на правото по Европейската конвенция по правата на човека, на Директива 2014/42/ЕС на ЕП и на съвета от 3 април 2014 г.\", смятат адвокатите. В законово нарушение правителството създава орган с безконтролна и безотговорна власт в лицето на Комисия за противодействие на корупцията и за установяване на незаконно придобито имущество, което заплашва с непоправимо увреждане личните и имуществените интереси на практически неограничен брой хора. \"Дейността на комисията не подлежи на съдебно-административен контрол, въпреки че със своите актове тя се намесва в личната сфера на гражданите. Законът дава специален имуществен имунитет на членовете и органите на комисията, защото няма да носят имуществена отговорност, ако с дейността си са причинили вреди, освен ако са извършили престъпление\", гласят някои от критиките. \nОт \"Прозрачност без граници\" искат при съставянето на новата комисията да се определи максималната представителност и да се демонстрира политическата независимост на органа. Те са срещу идеята на ГЕРБ председателят на антикорупционния орган да се избира от НС и той да предлага зам.-председател и членове, да разпределя и ресорите им, и да може да иска смяната им. Според организацията това превръща антикорупционния орган в едноличен вместо в колективен. \nКритика получава и идеята за пълно подменяне наведнъж на целия състав на комисията. Асоциацията се възпротивява и на текста, който предвижда отнетото незаконно придобито имущество да постъпва по извънбюджетна сметка в полза на комисията.     \n", "date": "2017.09.01", "title": "Адвокати и НПО разгромиха проекта на ГЕРБ"}
{"url": "http://duma.bg/node/151910", "text": "При консултациите по предлагания от БСП антикорупционен закон главният прокурор е отправил и някои препоръки. Сотир Цацаров смята, че новият орган не бива да притежава правото да прилага собствени СРС. Според него има специализирани звена, които имат такива правомощия, и органът за борба с корупцията може да ползва тях. Цацаров смята, че трябвало да се прецизира и контролът върху дейността на антиконституционната агенция. Да не се противопоставя Закон А на Закон Б, обоснова се главният прокурор. \nВчера Цацаров и представители на прокуратурата уважиха поканата на Корнелия Нинова и депутати от \"БСП за България\" за разговор по предложенията на левицата за борба с корупцията. Главният прокурор направи много сериозен анализ, обобщи лидерът на социалистите. Нинова подчерта, че БСП продължава на търси професионални съвети по предложенията си за законови изменения. \nНинова обяви, че и главният прокурор не смята за противоконституционнa идеята президентът да има участие в този орган. По думите й Цацаров е одобрил и идеята антикорупционното звено да има разследващи функции. \"Препоръката е да разпишем процедура за прозрачност при действията на президента по назначаване на председателя. В закона не сме предвидили как става номинирането, издигането, за да има прозрачност\", добави тя. Цацаров е препоръчал и повече конкретност по контрола на новия орган - дали това ще става от президента или парламента. президент.  \nЛидерът на БСП уточни, че главният прокурор препоръчва да се прецизира професионално кръгът лица, които проектът на БСП предвижда да бъдат разследвани от агенцията. Тя даде пример с военните, които подлежат на друг ред. Цацаров е поискал повече яснота по кръга престъпления, които ще са обект на разследване от новото звено - в НПК са изброени корупционните престъпления, а БСП дава друг, по-различен състав. Нинова добави, че сред препоръките е да се прецизират текстовете по прехвърлянето на дирекцията от ДАНС - как точно ще се уреждат правомощията на хората, които от дирекцията влизат в новата агенция. \nДнес ГЕРБ представят техния проект и социалистите ще изслушат предложенията на основния си опонент. Трябва да се намери златното сечение, смята главният прокурор. Цацаров отказа да обяви дали предпочита проекта на БСП или ГЕРБ и призова да се вземе позитивното от предложенията.  \nНинова и представители на левицата имат среща днес с президента Румен Радев, на когото също ще представят законопроекта си. Очаква се социалистите да обявят окончателния вариант на антикорупционния си закон след заседанието на НС на БСП тази събота. \nснимка Емилия Костадинова   \n", "date": "2017.09.01", "title": " Цацаров е против новия орган срещу корупцията да ползва СРС  "}
{"url": "http://duma.bg/node/151911", "text": "До момента е изплатена левовата равностойност на униформено облекло само на 18 525 служители на МВР, призна министърът на вътрешните работи Валентин Радев на месечния си брифинг. ДУМА припомня, че преди повече от година беше изнесена информация, че в МВР работят над 45 000 души. След полицейските протести правителството обеща да изплати средствата за дължимите униформи. \nРадев отчете вчера, че пожарникарите са реагирали на над 3500 сигнала за произшествия. Ликвидирани са 24 154 пожари и огнища. 2040 пожара са в жилищни сгради, 11 са в административни сгради и обекти за масово събиране на хора, 1612 в транспортни средства. От началото на т.г. при пожари са загинали 95 души и са пострадали 212. Само за този месец пожарните са реагирали на 6149 сигнала, ликвидирани са над 4600 пожара. 8 са загинали и 25 са пострадали от пожари този месец. \nПрез първите 8 месеца на 2017 г. до 29 август са настъпили 4317 ПТП, в които са загинали 450 и са ранени 5488 души. Най-много катастрофи са станали заради несъобразена скорост, следвани от неправилни маневри и изпреварвания. \nРегистрираните кражби през август са 2625. 33% са кражбите и 1% грабежите от всички останали престъпления. 934 души в МВР са назначени допреди 2 седмици. Обещанието за нови 1000 полицейски служители до края на годината ще бъде изпълнено и те ще се влеят в редиците на МВР.   \n", "date": "2017.09.01", "title": "Едва 18 525 служители на МВР са с изплатени пари за облекло "}
{"url": "http://duma.bg/node/151912", "text": "Президентът Румен Радев отказа да преименува най-високия връх у нас Мусала, наричайки го на българския светец Иван Рилски. Това става ясно от писмо, изпратено до Областния управител на Софийска област Илиан Тодоров и подписано от Цвета Тимева, която е секретар по регионално развитие и председател на Комисията по наименуване на обекти с национално значение и населени места към президента, съобщиха от Областната администрация на София област. \nЧленовете на комисията са единодушни, че няма да подкрепят предложението на областния управител. Те се мотивират с нуждата от широк кръг консултации, включително с експерти и специалисти, според тях е необходим и сериозен обществен дебат. \nКато мотив за отказа се изтъква и неизяснената етимология на името Мусала. Не на последно място от комисията се аргументираха, че промяната на името ще наложи промяна на наименованието навсякъде, където то фигурира – в документи, карти, справочници и др., каквато изрична необходимост към момента не е налице.  снимка Емилия КОСТАДИНОВА \n    \n", "date": "2017.09.01", "title": "Радев отказа да смени името на връх Мусала на Свети Иван Рилски"}
{"url": "http://duma.bg/node/151913", "text": "Работи се по всички версии по случая с изчезналия Адриан, чийто автомобил бе открит в района на село Герман, каза вчера главният прокурор Сотир Цацаров. Както ДУМА писа, синът на собственика на автокъща изчезна преди два дни, а автомобилът му беше открит край гробището на Герман. \"Формиран е екип, в който участва наблюдаващият прокурор и представители на всички главни дирекции на МВР, взети са мерки, затова информацията по разследването трябва да бъде ограничена максимално\", каза главният прокурор. На въпрос дали има възраждане на масовите отвличания и времената на \"Наглите\", главният прокурор отговори отрицателно. \n\"Няма общество, което е застраховано от такива престъпления. Нека да дадем възможност на хората, които в момента работят, да си свършат работата, вместо да се правят политически обобщения или не дай, боже, спекулативни твърдения. Това по никакъв начин няма да допринесе за работата на хората, които не са спали цяла нощ\", допълни Цацаров. \nБащата на Адриан Тони Златков потвърди, че синът му е отвлечен. Първоначално той твърдеше, че момчето е добре и само колата му е открадната. Бизнесменът каза, че няма предположения за мотивите и похитителите. \nОтвличане за отмъщение е една от основните версии, по която работи полицията. Семейството на Златков се занимава с продажба и лизинг на луксозни коли. В семейната фирма \"Софавто\" работи и изчезналият син. \"Софавто\" е била атакувана няколко пъти, през април е имало палеж с щети за над 1 млн. евро. Проверява се и връзката между палежите и евентуалното отвличане на Адриан Златков.   \n", "date": "2017.09.01", "title": "Още няма яснота около отвлечения син на бизнесмен"}
{"url": "http://duma.bg/node/151914", "text": "След инцидента в столичния жк \"Лагера\", при който съпруг застреля жена си, МВР за пореден път обяви, че ще проверява всички издадени разрешителни за носене на оръжие. Припомняме, че убиецът не е подновявал документите си за оръжие девет години. Главният секретар на МВР Младен Маринов се оправда, че било задължение на притежателите на оръжия да ги връщат, след като им изтекат разрешителните. От думите му се разбра, че все още няма система за своевременно установяване на такива нарушения. Все пак Маринов заяви, че такива случаи непрекъснато се проверяват. Той опита да омаловажи и многобройните жалби от убитата жена. \"Такива ограничителни заповеди има много, конфликтите са много неясни. Не може до всяка такава заповед да има полицай. Трябва да има гаранции, че тя ще се изпълнява\", каза Маринов, без да уточни какви гаранции има предвид. \nГлавният секретар на МВР отхвърли обвиненията на някои коментатори, че в България се връщат \"мутренските времена\". \"Живяхме във времена, когато беше изключително тежко и опасно да се движат хора по улицата. В момента България е изключително спокойна страна\", обяви Маринов в телевизионно интервю, омаловажавайки отвличанията, убийствата и грабежите, които станаха медийно достояние само през последния месец.     \n", "date": "2017.09.01", "title": " МВР пак се сети да проверява разрешителни за оръжия"}
{"url": "http://duma.bg/node/151897", "text": "Жители на община Кочериново блокираха за повече от час вчера сутрин пътя за град Рила и Рилския манастир като протест срещу продължаващото вече месец безводие в общинския център и селата, намиращи се от другата страна на Струма. За липсващата питейна вода местните обвиняват \"ВиК\", областния управител на Кюстендилска област и кмета на съседната община Рила Георги Кабзималски.  \n\"Пълним вода от Кочериново, Бобошево, от местността Бачиново над Благоевград, имам внучета на 3 години, в селото има лежащо болни на памперси, как да ги гледам и изпера, никой не псува директора на \"ВиК\" в Кюстендил Георгиев, а кметът на общината и нас по места\", оплака се кметският наместник на село Крумово Илинка Маринова. \"Пращат ни водоноски, знаете ли как мирише водата в тях? В Крумово пред всяка къща има бидонче, аз минавам и разливам. Докога така, и в третия свят не е така, както тук при нас! Протестът засега е мирен, но ако не ни чуят, ще блокираме изцяло пътя за Рила и манастира, след като при нас достигат едва 20 литра в секунда при подавани към Рила над 145 литра\", закани се кметската наместничка на Крумово. Според нея същата е ситуацията и в близките до Крумово села Боровец, Бураново и Драгодан. Според протестиращите община Рила разполага еднолично с водата, която е държавна собственост. \nНа входа на град Рила има повреда в довеждащия водопровод, а от тротоара извира вода, която се излива в река Рилска. Според жителите на съседната община Кочериново, течът допринася за продължаващото вече месец безводие.  \nсн. бгнес   \n", "date": "2017.09.01", "title": "Край Кочериново блокираха път заради липса на питейна вода "}
{"url": "http://duma.bg/node/151898", "text": "70 на сто от обажданията в Спешната помощ са фалшиви или не са спешни, показва справка на столичния център. Загубите за тези повиквания достигат до 16 милиона лева само за тази година. Информация за санкционирани няма. Обикновено диспечерите в Спешна помощ получават десетки обаждания за зъбобол, температура, колики в стомаха или високо кръвно. \nЛинейките отиват на всички адреси. Имало и случаи, при които медицински екипи са били викани заради запушена канализация или котка, избягала в съседния двор. Фалшивите повиквания се подават от т.нар.  абонати на Спешна помощ. Старшата сестра Маргарита Ангелова коментира, че се обаждат хора, за да им се направи визитация, без състоянието им да изисква линейка на Спешна помощ. \"Дори има такива, които викат линейка само за да им занесем необходимите лекарства, защото аптеката е на 200 метра и не е необходимо да излизат вечер\", добави д-р Делян Георгиев, началник смяна в ЦСМП-София. \n Според данните на Спешната помощ едно напразно разкарване на линейка струва 250 лева. Понякога за дежурства се харчат около 57 хил. лв. без необходимост. Така сметката набъбва на близо 16 млн. лв. пари на данъкоплатците. \nЗаконът предвижда санкции от 300 до 2000 лв. за подалите фалшив сигнал или такъв, който не е спешен. По света санкциите за фалшиви сигнали могат да стигнат до 10 000 долара. От здравното министерство и от МВР нямат отговор защо не се налагат санкции на подалите фалшиви сигнали към Спешната помощ. От столичния център твърдят, че и двете институции не са им искали справка за подобни случаи.     \n", "date": "2017.09.01", "title": " 70% от обажданията в Спешна помощ са фалшиви"}
{"url": "http://duma.bg/node/151899", "text": "Неефективна и скъпа е битката с домашното насилие. Това е изводът от доклада, публикуван този четвъртък на портала за обществени консултации и който правителството трябва да разгледа в края на септември. В него са отчетени резултатите по Плана за действие по Заключителните препоръки към България, отправени от Комитета на ООН за премахване на дискриминацията по отношение на жените. \nОт доклада става ясно, че милиони са похарчени за кръгли маси, обучения, конференции и изучаване на чужд опит от полицейски служители, магистрати и социални работници. Създадени са и междуведомствени работни групи, които да изработят необходимите законодателни промени във връзка с изискванията на Комитета на ООН, които обаче не са финализирани.  \nДокументът подробно описва множеството проекти срещу домашното насилие, които са реализирани в последните години у нас. Голяма част от финансирането е по европейски програми и по-конкретно по Програма БГ 12 \"Домашно насилие и насилие, основано на полов признак\" на Норвежкия финансов механизъм, с оператор МВР. Само един от проектите е за 267 305 евро. В проекта \"Подобряване на националната правна рамка в съответствие със стандартите на Съвета на Европа и укрепване на капацитета на компетентните институции, занимаващи се със случаи на домашно насилие и насилие, основано на полов признак\", през 2016 г. полицията е разработила Наръчник за обучение на обучители от полицията, които да се справят със случаи на домашно насилие и насилие над жени. Парите са отишли и за две тридневни обучение в София за 56 обучители, както и три двудневни семинара за самите полицаи - в Банкя, Стара Загора и курорта \"Св. Константин и Елена\". Обучени са 180 полицаи от 180 Районни управления на МВР, работещи по проблемите на домашното насилие. В учебната програма на Академията на МВР има отделено специално място на проблематиката, свързана със защита правата на човека и равнопоставеността между половете. \nДокато институциите се обучават, само в рамките на последните два месеца две жени бяха убити в София от доскорошните си партньори, въпреки многобройните им жалби и наличието на заповеди за защита, издадени по реда на Закона за защита от домашно насилие.  \nБългария отново ще бъде порицана от Комитета за премахване на дискриминацията по отношение на жените на ООН. През февруари 2017 г. жалба на жертва на насилие е обявена за допустима пред комитета. \"Жалбоподателката Станислава Лазарова чрез своите адвокати е предприела всички възможни действия, регламентирани от българското законодателство за защита от домашно насилие, като е поискала издаване на заповед за защита от Пловдивския районен съд (дело №7444/2014 г.) и е търсила многократно съдействие от Дирекцията за социално подпомагане и от полицейските органи. Тези действия не са довели до желания от жалбоподателката резултат - преустановяване на проявите на домашно насилие, въпреки законосъобразните действия на горепосочените органи, в рамките на тяхната функционална компетентност\".     \n", "date": "2017.09.01", "title": "Милиони профукани за неефективна борба срещу насилието  "}
{"url": "http://duma.bg/node/151900", "text": "- Само преди 8-9 месеца същия този не пестеше обидни квалификации по отношение на управленческите качества на Борисов публично... С влизането във властта обаче нещата се промениха... Няма да е нито първия нито последния политик който жонглира с палачинката на властта. Агресивност и провинциализъм... отвсякъде. \n- \"Триумфът на Бойко Борисов е външната политика\" Хайде още един път за триумфа във външната политика, че е много забавно, особено сутрин. Лично мен много ме весели, защото не мога да си спомня някога България да е била толкова безлична. Та за каква политика може да става въпрос, като правителството просто изпълнява само разпореждания/заповеди на външните ни господари, били те отвъд океана или просто оттатък Белград. Политиката на правителствата /не само на това е/ е безпрекословното и безмозъчно \"YES\".Жалка работа. \n- Valio, а бе вие с Botsi май сериозно се мислите за \"политици\" ?!?... не стига това, ами се мислите и за \"успешни политици\"??? Единия лъже, другия маже. Мандат да върви, че и друг да дойде... \n- Това е последното ви влизане в НС лъжливи псевдо патриоти. Да ви припомним ли за предната патерица на Гробарите Яни Янев, след това РБ, сега сте вие ПФ - колкото някой чува нещо за първите две, толкова и за вас ще се чува. \n- Тоя Варели е пълен кретен, щом нарича \"триумф\" слугинско, пред \"началниците\", поведение на бай Суджук! \n- Валерко, крадецо, държавата ни отива в небитието, скоро няма да я има, за каква успешна външна политика ми говориш? А кой ще се заеме с вътрешната? В коя област сме добре? Какво работи? Нищо. Здравеопазване? Къде е? В болнични ли се изразява само? Образование? Къде е? С частни уроци ли ще е? Съдебна система? Къде е, като ти си депутат? МВР? Къде е, като все в далавери са замесени и само в статистиката са силни? Пенсионна система? Къде е? \n- И нека подмазването да започне - сега! И какво е постигнал досега във външната политика бай Х.й - ЕС премести повече от деловите си срещи в други държави, а за нас остава да \"организираме\" хапването и пийването. Аз освен помощи от милиарди за обръчите от фирми друго не виждам. Само мафията се стабилизира. Про-американската колониална територия България има такива \"грандиозни\" успехи във външната политика, икономиката и демографията, че очаквам скоро да престане да съществува. \n- Не знам къде го вижда Валери Симеонов тоя триумф. Оставаме си най-бедната държава в Европейския съюз, а от прегръдките на Бойко пред камерите с тоя и оня получаваме само обещания с неопределено бъдеще, я Шенген, я влизане в еврозоната, я газов хъб и т.н. \n- Боко Тиквата... халът на народа не го интересува. Той... работи с едромащабни... похвати, като слугува на Меркел, Юнкер, Макрон, Ердоган и презокеанските... каубои. Тоя никога не изхожда от интересите на редовите българи и не го интересува, че за... без пари работят на глутницата набедени наши и чужди тарикати. На такова... баш парче премиер е редно да се бие един заключителен народен шут, за да бъде наврян в ъгъла на историята, а не Винкела да ми го хвали; щото и той е същия... робовладелец тарикат. \n- Ма тя циганката дет фалеше ГРОБ май наистина е гушнала букето... Та са налага Далаверко да я замества... Ама що ли не му се получава... \n- Така е, Мандат 3, Геройко стана виден световен и европейски дипломат и международник. Нещо, което е учил още в Школата, навремето. \n\"Ние тука всички сме парле ву франсе\". Папи го галят по главата. \"Западните Балкани\". \"Когато канцлерът Меркел говори, аз мога само да мълча\". Договорът с БЮР Македония, който тяхната сегашна Опозиция не признава... и още десетки триумфа, във времето. Понеже за 9 г. превърна България в райска градина и реши проблемите на българите, сега ще триумфира в Европа и не само.   \n", "date": "2017.09.01", "title": "Наз@ем от мреж@та"}
{"url": "http://duma.bg/node/151901", "text": "От Канал 3 се похвалиха с ново попълнение в екипа си. Медията е привлякла журналиста Йордан Георгиев, който от 11 септември ще бъде и изпълнителен продуцент \"Спорт\". През новия телевизионен сезон Георгиев, заедно с Кирил Лулев, ще води единственото едночасово ежедневно спортно предаване в ефира - \"Спорт в обектива\". \nЙордан Георгиев бе водещ на Шампионската лига по БТВ, коментатор, репортер, редактор. Кариерата му започва в радио Експрес и Канал 3 през 2001 г. От 2002 г. е репортер, редактор, водещ и коментатор в телевизия Ринг, а след това и репортер, редактор, водещ и коментатор в каналите на \"БТВ Медия Груп\". Коментирал е и българското футболно първенство, мачовете от италианския и френския шампионат. Бил е специален пратеник на европейски и световни първенства\", представят новото си попълнение от Канал 3. \nДУМА припомня, че наскоро медията прибра разследващия журналист Васил Иванов, който напусна Нова телевизия след скандал. Канал 3 определя последните си придобивки като трансферен удар. Йордан Георгиев е едно от най-разпознаваемите лица в спортната журналистика и със своя хъс и опит ще допринесе за още по-голяма гледаемост на \"Спорт в обектива\", смята управителят на Канал 3 Ива Стоянова. \n Йордан Георгиев и Кирил Лулев ще водят \"Спорт в обектива\"   \n", "date": "2017.09.01", "title": "Канал 3 дръпна кадър на БТВ за спортния си отдел"}
{"url": "http://duma.bg/node/151915", "text": "Областната болница \"Проф. Параскев Стоянов\" в Ловеч е заплашена от закриване. За това предупреди вчера д-р Галинка Павлова, зам.-председател на БЛС. Според нея, ако не се променят нормативните правила, които поставят изисквания пред общинските болници, на които те не могат да отговорят, ако не се промени финансирането в здравната система, то тогава ще има и други лечебни заведения, които ще бъдат ликвидирани. Не може да се работи в режим на лимити, да ти ограничават дейността, да ти повишават изискванията, на които трябва да отговориш, и да се очаква болниците да имат достатъчно пари, за да си покрият разходите за издръжка и за дейността, и да платят достойни заплати на хората, които работят, убедена е тя. \nПавлова призова всички заинтересовани страни да анализират причините за критичното състояние на ловешката болница, защото те са идентични и за други лечебни заведения. \nКардиологичното отделение на МБАЛ \"Проф. Параскев Стоянов\" преустановява дейност поради липса на специалисти. Това съобщи прокуристът на лечебното заведение д-р Георги Васев. Причината за затварянето е, че единственият специалист д-р Камелия Косева напуска. Тя ще работи само на граждански договор, за да могат да се изпълняват клиничните пътеки в останалите отделения. \nС преустановена дейност остават съдова хирургия и урология, също заради липса на лекари. Опасност има и за АГ, и за неонатологичното отделение, тъй като те генерират най-големи минуси за болницата. Засега обаче ще продължат да работят. Идеята е да се стимулира, не да се реже, заяви прокуристът. По думите му най-големият проблем на болницата е липсата на специалисти, които да желаят да работят в лечебното заведение. Заради неизплатени заплати много от персонала на държавната болница напуска и отива в частната, коментират медици. Д-р Васев призна, че от юни не са изплащани заплати, тъй като Надзорният съвет на Здравната каса е намалил лимита на болницата с около 250 хиляди лева на месец. Те са пренасочени към Плевен, а сметките на лечебното заведение отново са запорирани. \nД-р Васев потвърди, че болничната аптека все още не работи поради липсата на магистър-фармацевт. Прокуристът каза, че се надява от 15 септември да има магистър-фармацевт и аптеката да заработи. \nОт РЗОК потвърждават, че частната МБАЛ \"Кардиолайф\" е получила от МЗ разрешение за осъществяване на лечебна дейност от 23 август. От болницата заявиха, че в момента работи медицинският център с кабинети по кардиология и гастроентерология, ще има и по ендокринология. Отделенията ще са кардиологично и вътрешно. Лечебното заведение ще разполага и с отделение по образна диагностика с ангиограф и рентген. Очаква се скоро болницата да сключи договори за клиничните пътеки, след като разреши Надзорният съвет на НЗОК.   \n", "date": "2017.09.01", "title": "Болницата в Ловеч заплашена от закриване  "}
{"url": "http://duma.bg/node/151896", "text": "200 хил. фирми у нас са подали декларации, че не са извършвали стопанска дейност през миналата година, което е с близо 40 хил. повече в сравнение с предходната 2015 година. Това стана ясно на пресконференция вчера в Националния статистически институт, на която бяха оповестени предварителните данни за дейността на нефинансовите предприятия за 2016 г.  \nС най-малък обем - 8,4%, от всички сектори през миналата година е този на строителните предприятия. През 2016 г. с над 6,3 млрд. лева е спадът на произведената продукция в строителния сектор на годишна база. През 2016 г. тя е била в размер на 11,5 млрд. лева, докато през 2015 г. размерът е 17,8 млрд. лева. През миналата година се е променила чувствително структурата на произведената продукция в строителния сектор. Относителният дял на строителството на съоръжения намалява до 36,8%, докато делът на строителството на сгради бележи ръст с 9,4% и заема 38,6% от относителният дял в отрасъла.  \nСекторът на строителството е зле и не може да възстанови дейността си до нивата, които имаше преди 2010 година. В момента основната причина за това е новият Закон за обществените поръчки, заяви Атанас Троянски, директор \"Бизнес статистика\" в НСИ. На 2,6 млрд. лева възлиза добавената стойност в строителството за 2016 г., което е 5,6% от общата добавена стойност за нефинансовите предприятия. През изминалата година в сектора са били заети 142 570 души, или 7,3% от общия брой на заетите в нефинансовите предприятия. Според статистическите данни спад от над 270 мн. лева има в произведената продукция на сектор \"Производство и разпределение на електрическа и топлинна енергия\" през миналата година сравнено с предходната.  \nОбщата произведена продукция на нефинансовите предприятия за миналата година е в размер на 137,1 млрд. лева, което е по-малко с около 3 млрд. лева в сравнение с предходната година. \nПрез 2016 г. промишленият сектор има най-висок обем от общия на произведената продукция на нефинансовите предприятия - 48,4%, като производството е на стойност от 66,3 млрд. лева. От сектора най-голям относителен дял заема преработващата промишленост - 82,5 на сто, като се увеличава в сравнение с предходната година с 0,5%. Същевременно обаче намалява делът на \"Производство и разпределение на електрическа, топлинна енергия и газообразни горива\" сравнено с 2015 г. с 0,4% до 11,5%. В промишления отрасъл най-малки дялове заемат добивната - 3,8%,     и \"Доставка на води и канализационни услуги\" - 2,2%. Заетите лица през миналата година в промишлеността са били 639 168, което е 32,5% от общия брой заети в нефинансовите предприятия. \nВ сектор \"Търговия\", който формира 41,8% от обема на промишлените нефинансови предприятия, най-голям относителен дал заема търговията на дребно, следвана от търговия на едро, а под 10% се формира от търговията с автомобили и мотоциклети. През миналата година в търговския бизнес са били заети общо 511 690 лица, или 26% от общия брой на заетите в нефинансовите предприятия. \n42,2 на сто, или близо 142 хил. предприятия формират сектора на услугите през миналата година, като произведената продукция е на стойност от 38,2 млрд. лева. Заетите в отрасъла са били 673 126 души - 34,2 на сто от общия брой заети в нефинансовите предприятия. \nПо предварителните данни на НСИ годишен отчет за дейността си през 2016 г. са представили общо 335 802 нефинансови предприятия, в които е произведена продукция в размер на 137,1 млрд. лв., добавената стойност възлиза на 48,5 млрд. лв. и работят 1 966 554 заети лица.   \n", "date": "2017.09.01", "title": "През миналата година С 40 хил. се увеличили фирмите без стопанска дейност"}
{"url": "http://duma.bg/node/151887", "text": "За 4 години вносът на домати у нас се е удвоил. От 35 хил. тона през 2013 г. той е достигнал до 70 хил. тона през 2016 г., като тенденцията се запазва и през тази година. Това стана ясно от данни на Центъра за икономически изследвания в селското стопанство.  \nУвеличение има и при импорта на краставиците и пипера. За периода 2013-2016 г. вносът е нараснал сериозно при пипера, където от 15 хил. т стига до 26 хил. т. Най-малко е увеличението при краставиците - от 13 хил.т на почти 20 хил.тона. \nВносът в общото потребление - прясно и преработено състояние, се очаква да достигне 34% при доматите спрямо 2016 г., 27% при пипера и 26% при краставиците. \nЦените на едро и дребно през това лято са по-ниски в сравнение с предходните 2-3 години, като особено това важи за август. Като цяло обаче цените на дребно за юли-август 2017 г. в сравнение със същия период на 2011-2013 г. са с 12% по-високи при доматите, 24% при краставиците и 18% при зеления пипер.     \n", "date": "2017.09.01", "title": " Вносът на домати се е удвоил за четири години"}
{"url": "http://duma.bg/node/151888", "text": "Главната дирекция \"Гражданска въздухоплавателна администрация\" ще извърши проверка на ситуацията с полетите на авиокомпания \"Уиз еър\", съобщиха от Министерството на транспорта. Разпореждането е във връзка със зачестилите случаи на продажба на повече седалки от наличния капацитет на унгарския авиопревозвач, изпълняващ полети до и от България. Инспекторите ще извършат SAFA (Safety Assessment of Foreign Aircraft) проверки, които обхващат безопасността на полетите, техническото състояние на въздухоплавателните средства, документацията и екипажите на превозвача, както и дали компанията е спазила своите задължения за гарантиране правата на пътниците. \nБългарската страна обаче няма правомощията да извършва цялостни проверки на дейността на авиокомпании, регистрирани на територията на друга държава, стана ясно от съобщението. От дирекцията ще изпратят официално искане до унгарските авиационни власти, които са надзорен орган на \"Уиз еър\", за извършване на пълна проверка на авиокомпанията и обяснение за причините за възникналата ситуация. \nВчера за пореден път пътници на \"Уиз еър\" останаха на летище София, като причина са продадени повече билети от местата в самолетите. 40 души не са се качили в самолета, въпреки че са имали билет. С предимство са настанени пътниците, които е трябвало да летят вчера. От ПР агенцията, която обслужва авиокомпанията в България, не отрекоха за случаите и поднесоха извинения на пътниците от името на авиокомпанията, която обещава да направи престоя им на летището възможно най-приятен. \n    \n", "date": "2017.09.01", "title": "ГВА проверява случаите на свалени пътници от \"Уиз еър\" "}
{"url": "http://duma.bg/node/151889", "text": "Над 300 камиона са спрени от движение за по три месеца в периода от януари до август, защото шофьорите им са нарушили забрана за преминаване през участък в ремонт, предаде investor.bg. Казусът е породен от поправките в Закона за движение по пътищата, приети в 43-тото Народно събрание. По този повод собственикът на транспортна компания Христо Христов коментира вчера пред \"България он ер\", че недоумява защо при положение, че шофьорите на автомобилите са нарушили правилника, фирмата превозвач трябва да бъде санкционирана. За пример той даде преминаване през Хаинбоаз на негов шофьор, който не е спазил правилата, но наказанието се отнася и до камиона. \n\"Практически трудно можем да поемем отговорност за действията на хората. Всеки български гражданин трябва да спазва законите на държавата, независимо дали ги е прочел или не\", категоричен бе той. Христов посочи, че приходите на един автомобил за международен транспорт са 20 хил. лева на месец, като загубите се изчисляват на около 15 хил. лева заради лизинга и възнаграждението на служителите, защото \"фирмата продължава да плаща заплати, независимо че камионът не е в движение\". \n\"Спирането на тези камиони не е удар срещу собствениците на компаниите, това е удар срещу транспорта и икономиката на България\", смята експертът по пътна безопасност и бивш директор на КАТ Алекси Стратиев. Той каза, че поправките в закона са пълно безумие, тъй като няма никаква алтернатива да бъде доказано, че фирмата не носи вина за нарушенията на шофьорите.     \n", "date": "2017.09.01", "title": "С принудителна мярка спрeли над 300 камиона от движение"}
{"url": "http://duma.bg/node/151890", "text": "Ще има засилен мониторинг по време на подготовката за началото на учебната година, предупреди вчера на пресконференция председателят на Комисията за защита на потребителите (КЗП) Димитър Маргаритов. \"Когато хората бързат да подготвят своите деца за училище, много търговци успяват да пласират своите стоки на по-висока цена от нормалната. Затова отправям апел към търговците да не лъжат, защото, както видяхме миналата година, ги хващаме\", обясни той. \nМаргаритов каза, че през есента ще продължи и мониторингът по отношение на дейността на застрахователни организации и банки, за да се помисли за улеснение на взаимоотношенията им с потребителите. \"Трябва да търсим практически решения за хората, които да бъдат една добра практика в работата им с институции и търговци. Трябва да мислим и за това как да обучаваме потребителите\", каза той. През есенно-зимния сезон има много промоции и с оглед на това ще има засилени наблюдения, каза шефът на КЗП.  \nЗа периода май-август КЗП е съставила около 800 акта за установени нарушения. Извършени са около 11 000 инспекции и резултатът се изразява в съставени 782 акта, като в един може да има повече от едно нарушение. \"По отношение на туристическите обекти са съставени 380 акта, с които сме констатирали отношения най-вече от типа на непредоставяне на услуги, за които е бил поет ангажимент от страна на търговеца. Като цяло туристическият сезон преминава спокойно, нашата дейност е координирана с другите институции и тази координация допринася за по-добри проверки, без да се създава излишно напрежение\", уточни той. Маргаритов каза още, че са направени и доста проверки за качеството на продавания алкохол. \"Взели сме проби от 35 вида алкохолни напитки, подложени са на анализ и резултатите сочат, че в 5 случая има отклонение от изискванията на закона\", каза той и уточни, че комисията ще продължи да държи засилен контрола по отношение на качеството, защото обикновено в края на сезона идва успокоение у търговците и те започват да понижават качеството на услугите. \nПовечето от решенията на Върховния административен съд (ВАС) във връзка обжалвания от търговци са в полза на КЗП, каза Маргаритов.     \n", "date": "2017.09.01", "title": "Преди началото на учебната година"}
{"url": "http://duma.bg/node/151891", "text": "Русенското оръжейно предприятие \"Дунарит\" плати дълга си към фалиралата Корпоративна търговска банка КТБ, който в началото на седмицата беше придобит от Държавната консолидационна компания (ДКК), съобщи \"Медиапул\". Дружеството е погасило вземанията от 24 млн. евро, като платената сума, заедно с лихвите, е около 50 млн. лв., коментира директорът на военния завод Кръстю Кръстев. Преводът е станал със собствени средства на компанията, които са от реализация на оръжейна продукция. Платеното сега задължение не е било изискуемо, но решихме да го погасим, защото срещу нас вече стои държавата, а не разни офшорки, и знаем на кого плащаме\", обяснява Кръстев пред изданието. \nОт думите му става ясно, че досега дружеството не е искало да плаща по този заем от КТБ, прехвърлян през цесии на различни фирми, защото по времето на най-силната атака срещу предприятието е бил на \"Виафот Лимитед\", регистрирана на Британските Вирджински острови и свързвана с депутата от ДПС Делян Пеевски. От изданието припомнят, че \"Виафот\" през юли продаде вземането си от \"Дунарит\" на българската фирма \"Дипи\", чийто собственик също се занимава с оръжеен бизнес. Той обаче го продаде на синдиците на КТБ срещу неясно какви активи, собственост на банката. Те на свой ред го прехвърлиха на ДКК, която разчиташе да купи предприятието чрез публична продан, обявена от избрания преди два дни прокурист на завода по настояване на министъра на икономиката Емил Караниколов. \nПлащането на кредита спира възможността държавата да купи предприятието и да увеличи оръжейните си активи в момент на силен ръст на износа на българска военна продукция с 60 на сто през 2016 г., отбелязва изданието. \nПравителството иска да яхне оръжейния бизнес, но не държавата вдига заплатите в бранша, коментира вчера пред БТВ бившият вътрешен министър Румен Петков във връзка със заявеното преди дни от икономическия министър Емил Караниколов, че държавата ще одържави завод \"Дунарит\". \"Преди година и половина е било с 500 служители, сега са 1200. Значи управлявано е добре, произвеждало е продукция и е печелило милиони. Кое налага да бъде одържавявано или национализирано\", попита Петков. Според него управляващите не действат в интерес на държавата, а в свой собствен. Петков каза, че заводът има договори със САЩ и не е удачно \"правителството да започва война с американците\". \"Освен това да помислят и за ВМЗ-Сопот. Заводите са силно зависими от производствата на \"Дунарит\", заяви той. \nПетков призова икономическия министър да каже какви условия е поставял пред служители на Ф \"Дунарит\", за да отпаднат обвиненията срещу някои от ръководителите на предприятието. \"Бях в Русе, разговарях с доста хора от предприятието, знам за какво става дума. Но министър Караниколов трябва да каже, защото очевидно има власт над прокуратурата\", заяви той.     \n", "date": "2017.09.01", "title": "\"Дунарит\" плати дълга към КТБ със собствени средства"}
{"url": "http://duma.bg/node/151892", "text": "През 2016 г. застрахователите у нас са отчели печалба от дейността си в размер на 72 млн. лв, показват предварителните данни на НСИ за дейността на финансовите предприятия през миналата година. В общото застраховане реализираната печалба е на стойност 40 млн. лева, а в животозастраховането - 32 млн. лева. В сравнение с печалбата на сектора от година по-рано става ясно, че през 2016 г. тя е почти два пъти по-голяма, тъй като през 2015 г. е била малко над 40 млн. лева. В НСИ годишен отчет за дейността си през 2016 г. са представили 54 лицензирани застрахователи. \nПрез миналата година 9-те пенсионноосигурителни дружества, които са развивали дейност у нас, са на печалба от 59 млн. лв., а приходите по дейността им са 184 млн. лв. Общият брой на осигурените в пенсионните фондове през миналата година е над 4,4 милиона, като брутните постъпления от осигурителните вноски достигат до 1,28 млрд. лв., показват данните на НСИ.   \n", "date": "2017.09.01", "title": "Застрахователите почти удвоиха печалбата си за година"}
{"url": "http://duma.bg/node/151893", "text": "Министърът на земеделието Румен Поржанов заварил \"боза\" с Кодекса за земята. Това стана ясно вчера от думите му. \"Заварихме една изключителна боза с открита обществена поръчка, правена, недоправена. Договор, изпратен в прокуратура. Изпратен и материал по този договор, който не е ясно дали е легитимен или не. Комисия, която е била от трийсет и няколко човека, после станала от трима. Нула. Абсолютна нула\", коментира Порожанов. По думите му това означава, че не е приета работата на изпълнителя от въпросните комисии. В момента сме в съдебен спор и изчакваме и прокурорската проверка по темата с консултанта по кодекса\". По думите на Порожанов по договора е платен аванс от около 90 000 - 100 000 лв., след това преписката е изпратена от служебния министър Христо Бозуков като сигнал в прокуратурата. \"Ако се върне преписката и се окаже, че няма проблем и няма разплащане с изпълнителя, адвокатската кантора може да ни съди за авторски права за използване на текстове от техните няколко десетки страници\". \nТрябва да се обособи един-единствен закон, който да уреди цялостно поземлените отношения. Това каза министърът на земеделието Румен Порожанов по повод проблемите с \"белите петна\" и развитието на ситуацията около Кодекса за земята. Комисия в агроминистерството ще работи по обединяване на тази материя в единен нормативен документ, обясни министърът. По думите му \"това ще е процес, който ще се опитаме да финализираме догодина\", каза той.  \nИзкупуването на частни гори от държавата било спорно Държавата спира да изкупува частни гори. Почти изцяло се минава на електронни търгове за добив на дърва. Временни контролни пунктове на изхода от гората ще спират незаконната сеч, съобщи Порожанов. \"Въпросът с изкупуването на частните гори е доста спорен и дискусионен\", каза той. Според него решението по този въпрос не е еднозначно.   \n", "date": "2017.09.01", "title": " Порожанов се оплака, че заварил \"боза\" с Кодекса за земята"}
