{"url": "http://duma.bg/node/151430", "text": "Столичната община ще купи 20 електробуса за 22 млн. лева. Обществената поръчка на дружеството \"Столичен автотранспорт\" бе обявена вчера. Изпълнителят ще трябва да достави на лизинг автобусите и да ги оборудва. Колите ще са нови, единични и доставката им трябва да стане наведнъж до 6 месеца от датата на сключване на договора за лизинг, който е 8-годишен. Документите ще се приемат до началото на октомври, а столичният кмет Йорданка Фандъкова очаква автобусите да влязат в експлоатация до края на следващата година. Новите коли ще използват единствено електроенергия, уточни зам.-кметът по транспорт Евгени Крусев.   \n", "date": "2017.08.24", "title": "София купува електробуси за 22 млн. лева"}
{"url": "http://duma.bg/node/151431", "text": "Екип на Спешна помощ в София беше заплашен с нож от близки на пациентка с мотива, че линейката се забавила. Медиците обаче обясниха, че се забавили заради грешно подаден адрес.  \nВ 5,18 ч. сутринта в понеделник в Центъра за спешна медицинска помощ постъпва сигнал за жена в безсъзнание в квартал \"Надежда\", 20 мин. по-късно медиците са на адреса. \"На етажа ни посрещна мъжът на жената, която уж е в безсъзнание, беше гол до кръста, целият изпотен, нервен, с конвулсии на тялото и още с влизането започна да вика: \"Тя има инсулт, трябва да бъде закарана бързо в болница, взимайте я\", разказа парамедикът Валери Темелков. Той добави, че при пристигането на екипа жената била в съзнание и без явни симптоми. Започнал прегледът и между мерене на кръвно и кръвна захар, ЕКГ, установяване на реалното състояние на жената, екипът се борил с агресията на мъжа, който пречел на медиците. Междувременно се появил и синът с много голям нож и спешният екип извикал полиция. \nСпоред медиците причина за агресията е забавянето на екипа заради грешно подаден адрес от мъжа. Записът от обаждането към тел. 112 го потвърждава.   \n", "date": "2017.08.24", "title": "Екип на Спешна помощ в София e заплашен с нож"}
{"url": "http://duma.bg/node/151432", "text": "Жители на Куклен и Крумово се събраха вчера сутринта на пореден протест срещу изграждането на крематориум в района им. Те изразиха недоволството си през сградата на екоинспекцията в Пловдив по същото време, когато вътре се събираше разширеният експертен съвет. Неговото заседание бе насрочено заради изразените възражения от страна на община Куклен, с. Крумово и Областната управа на Пловдив. Въпреки това и вчера РИОСВ даде положително становище на инвеститорското намерение на пловдивска фирма да изгради крематориум на територията на община Куклен. Осем от присъстващите гласуваха \"за\", а трима бяха \"против\". Проектът отговаря на екологичното законодателство, затова няма основание, да бъде спрян, обясни след заседанието заместник-директорът на екоинспекцията Димитър Димитров. Той подчерта, че това не е крайно решение и то може да се обжалва в съда или да се спре от главния архитект на общината. \nПротестиращите пред сградата на РИОСВ жители на Куклен и Крумово посрещнаха с открито недоволство решението на експертния съвет. Те заявиха, че ще направят всичко възможно да спрат изграждането на инсинератор на тяхна територия, готови са на ефективни протести и ще блокират пътя Пловдив - Асеновград. Хората издигнаха плакати \"Не на инсинератора\" и \"Община Куклен каза \"не\" на инсинератора\". Техният протест бе подкрепен от кмета Мария Белчева и от председателя на Общинския съвет на Куклен Пламен Гошев, както и от кмета на с. Крумово Румяна Самоковарева.  \nСпоред протестиращите изграждането и работата на подобно съоръжение в района е риск от допълнително замърсяване на околната среда и е в разрез с религиозните вярвания на общността. Инициативният комитет от протестиращите е събрал и подписите на близо 2000 души от целия район.    \n", "date": "2017.08.24", "title": "Куклен и Крумово отново на протест срещу крематориум"}
{"url": "http://duma.bg/node/151433", "text": "Официален гост на столичните чествания на 140-годишнината от Шипченската епопея ще бъде Илияна Йотова. Както ДУМА вече писа, тържествата се организират от БСП в София и фондация \"Героите на България\". Събитието ще бъде под патронажа на президента на Република България Румен Радев. Реч освен Йотова ще произнесе председателят на групата на БСП в СОС и лидер на столичните социалисти Калоян Паргов. \nСъбитието ще се състои на 24 август, четвъртък, от 18,30 часа, край Паметника на Опълченците в София (срещу храм-паметник \"Александър Невски\").   \n", "date": "2017.08.24", "title": "Илияна Йотова се включва в честванията на Шипченската епопея "}
{"url": "http://duma.bg/node/151434", "text": "Две хартиени удостоверения отпадат, като сред тях е и това за граждански брак. Това стана ясно от изказване на председателя на Държавната агенция “Електронно управление” Росен Желязков след редовното заседание на правителството. \nПо думите му решението на правителството дава насока за отпадането на необходимостта от предоставянето на 12 хартиени удостоверения, които участват в неколкостотин административни услуги. За целта до 31 декември 2017 г. трябва да бъдат извършени промени на 49 закона и 70 подзаконови нормативни акта. Осем от издаваните до момента на хартиен носител удостоверения могат да отпаднат веднага, след като бъдат извършени нормативните промени, а за отпадането на други четири документа е необходимо първо процесите зад тях да бъдат дигитализирани. Това са удостоверенията за данни в регистър БУЛСТАТ, за граждански брак, за вписани обстоятелства, заличавания и отбелязвания в Имотния регистър по партида на физическо  и на четвърто място на юридическо лице. \nЗа удостоверенията за граждански брак Росен Желязков коментира, че в регистрите за граждански брак в дигитален вид съществуват актовете, издадени след 2000 г. или за лицата, родени след 1984 г. \"Данните за лицата, родени преди това, трябва да бъдат дигитализирани по общини. Предстои и процес на дигитализация на базите данни отпреди 2000 г. за сделки, нотариални актове и други нотариални документи, налични единствено на хартиен носител в 113-е структури на Агенцията по вписванията в страната. \nСпоред него 12-те удостоверителни режима на хартиен носител, посочени в решението, имат въздействие върху над 1 милион предоставяни услуги годишно и са свързани с множество други административни услуги.   \n", "date": "2017.08.24", "title": "Отпада хартиеното удостоверение за граждански брак"}
{"url": "http://duma.bg/node/151435", "text": "Работна среща с посланика на Австрия Роланд Хаузер проведе вчера лидерът на БСП Корнелия Нинова. Основен акцент на срещата са били приоритетите на БСП за борба с корупцията. Проектът за антикорупционен закон на левицата ще бъде представен на посланиците на страните членки на ЕС и Австрия бе от първите държави, които се запознаха с него. Обсъдени са били и предизвикателствата пред двете страни с оглед на бъдещото им председателство на Съвета на ЕС през 2018 г. Австриецът отново е уверил Нинова, че е предал писмото й за казуса \"Цанков камък\". \nПо-рано вчера в телевизионно интервю Нинова отново се възмути, че със скандала около \"Цанков камък\" се цели отвличане на вниманието от кражбите и скандалите при управляващите. Лидерът на БСП се оплака, че вместо да се води разговор по същество за антикорупционния закон, ГЕРБ хвърлят димка върху БСП, за да внушат на хората, че не може тези, които са корумпирани, да се борят с корупцията. \"Когато говорят за отговорност, г-н Борисов ще поеме ли своята за \"Цанков камък?\", попита Нинова, припомняйки, че именно по негово време бе открит язовирът. \nЛидерът на БСП определи първите 100 дни на кабинета \"Борисов-3\" като катастрофални за държавата, въпреки хвалбите им. \"100 дни управляваха без програма. За тези 100 дни се отказаха от сериозни предизборни обещания - полицаи във всяко село и преизчисляване на всички пенсии, а минималната да стане 300 лв. 100 дни на абсолютни скандали за кражби и далавери - \"Суджукгейт\", битка вътре на групи в ГЕРБ за НДК и то на фона на председателството, битка вътре между институциите с войната, която обявиха на президента Радев\", обобщи Нинова. \nВ родното село на социалистката през почивните дни е имало протест. \"Общините са натрупали дългове, а безотговорността на изпълнителната власт ги принуждава да трупат дългове, а после изпраща НАП, за да им взима читалищата\", обобщи тя. По думите й дълговете са заради политиката към общините. \"Да не им прехвърляме постоянно отговорности, без да сме ги осигурили финансово. Идва гласуване на бюджет и темата общини е една от най-важните\", подчерта Нинова.   \n", "date": "2017.08.24", "title": "Корнелия Нинова се срещна с австрийския посланик"}
{"url": "http://duma.bg/node/151436", "text": "Народният представител от \"БСП за България\" Манол Генов излезе с позиция по повод постоянните нападки и обвиненията на ГЕРБ, че е замесен в схема за купуване на гласове. \"Чувал съм, че няма лоша реклама. Но да си позволя да приемам толкова дълго време толкова безплатна реклама за мен, каквато ми правят нарочени партийни говорители, а и лично премиерът и лидер на ПП ГЕРБ, ми идва нетърсена екстра\", заявява той. \nГенов смята, че ГЕРБ са го нарочили за една от удобните си опорни точки, през която по-лесно да понесат скандалите, налазили управлението им. \"И като се почна от твърде компрометирани политически хамелеони, които в момента са катапултирали в парламентарната група на ГЕРБ, та се мина през премиера и верните му адютанти. Ако ще темата да е за синоптичната прогноза, все моето име им е на бързо говорене\", отбелязва депутатът. \"Впечатляващите умения на премиера да манипулира на принципа \"една лъжа, казана сто пъти, работи като истина\" може да си ги упражнява навсякъде, където реши, че може да рискува. Но нека не го прави върху гърба и лицето ми, както и това на БСП\", заявява социалистът. \nДепутатът отбелязва, че премиерът предвидливо пропуска да спомене директно името му в подмятания за евентуални престъпления. Според Генов това се дължи на факта, че Борисов знае, че ако го направи, означава, че си позволява публично клеветнически квалификации, за които се носи наказателна отговорност. Добре е да го каже и на бръщолевещите му верни партийци, които отчитат актив с това колко пъти ще ми споменат името напоследък, добавя той. Генов призова ГЕРБ да изчакат цялото разследване, а при нужда - и произнасянето на съда. \"Имам търпение и съм убеден, че ще докажа там, където законът го изисква, че привличането ми като обвиняем граничи с откровено недоразумение. Защото така постъпват грамотните и с достойнство хора\", категоричен е той. Депутатът отбелязва, че респектът му към разследването не му позволява на този етап да огласява колко нелепи и с липсваща логика са подозренията на прокуратурата за вината му по евентуално т.нар. купуване на гласове. \n\"Народните представители от \"БСП за България\" не сме анонимници, строени на принципа \"ред суджуци, ред стражари\", както изглеждат редиците на всеизвестната управляваща партия. Всеки от нас носи лична отговорност и грамотност за това кой е и как трябва да постъпи, без да накърнява нито общия, нито собствения си имидж\", подчертава Генов и обещава да продължи да е активен депутат.   \n", "date": "2017.08.24", "title": "Манол Генов: Обвиненията срещу мен са абсурдна опорна точка"}
{"url": "http://duma.bg/node/151437", "text": "След разразилия се скандал около придобиването на част от общинската детска градина за частно детско заведение, председателят на групата общински съветници на ГЕРБ в Перник Румяна Гьорева обяви, че дарява безвъзмездно ремонтираната сграда на общината. Оказва се обаче, че имотът е предаден в ужасно състояние, убедиха се на място общинските съветници от групата на БСП и коалиция Ралица Андреева и Валентин Петков и народния представител Станислав Владимиров. Родителите на децата, посещаващи ДГ \"Пролет\" в пернишкия квартал \"Могиличе\", отново ги потърсиха за помощ.  \nПроблемът отново е с частта, която бе отредена за частна детска градина. След демонтирането на закупения за частното заведение инвентар, сградата е оставена в изключително лошо състояние. Свален е катинарът от портата, а от върнатите стари брави стърчат болтове. Явно е, че демонтирането е извършено набързо, без да се мисли за последствията, възмущават се родителите. \"Пълната подмяна\" на водопровода се състои от отрязването на няколко стари тръби и подменянето им с нови. Вместо да бъде демонтиран проточният бойлер, тръбите му са отрязани, заради което подът на сервизното помещение е подгизнал. Оказва се, че бойлерът, който общинското детско заведение е използвало в приземния етаж, е монтиран на тръбите за частната градина. Родителите се възмутиха от състоянието, в което е оставена сградата, след като бе дарена на общината. Мръсотията от ремонта също не е почистена, а идния четвъртък децата трябва да тръгнат на детска градина, не знаем дали ще се справим с почистването дотогава, притеснени са родителите. \nПрипомняме, че кметът на Перник Вяра Церовска призна, че е знаела за намерението на съпартийката й да прави частна градина в общинската.   \n", "date": "2017.08.24", "title": "Общинарка остави разбита детската градина в Перник"}
{"url": "http://duma.bg/node/151447", "text": "Жителите на столичния квартал \"Лозенец\" подготвят протест заради изграждането на ресторант в двора на храма \"Преображение Господне\". По документи там трябвало да има енорийски център със смесено предназначение за нуждите на храма. В него е трябвало да се раздава храна на социално слаби. Не е ясно как на мястото изниква луксозен ресторант, наречен \"Имарет\". \nЦърковният имот е собственост на Светия Синод от началото на миналия век. През годините е разширяван и стесняван до 2014 г., когато храмовото настоятелство на църквата \"Преображение Господне\" решава да отдаде под наем на инвеститори част от имота. След като строителството достига до финала, се оказва, че  вместо енорийски център и кухня за бедни, се строи луксозно заведение. Името му - \"Имарет\", означава благотворително заведение, широко разпространено в Османската империя между 14 и 19 век. Имаретите представляват места, в които се раздава безплатна храна на бедни хора, поклонници, дервиши и други. \nСамият кмет на район \"Лозенец\" Любомир Дреков обясни, че е имало много преработки на проекта, като се е предвиждало там да има аптека, след това сладкоперна с кухня и пещ, зала за обучение, зала за раздаване на храна, зала за обучение на деца. \nДо началото на строежа мястото било градинка, където си играели деца, а встрани от нея имало скромно кафене, разказват местните хора. От храма отказват коментар по въпроса.   \n", "date": "2017.08.24", "title": "Кв. \"Лозенец\" на протест срещу турски ресторант в църковен двор"}
{"url": "http://duma.bg/node/151448", "text": "С четири гласа \"за\" и един \"против\" СЕМ избра Константин Каменаров за генерален директор на Българската национална телевизия. Единствено Иво Атанасов не подкрепи кандидатурата на телевизионера. При първоначалната мотивировка Атанасов подкрепи бившия шеф на БНР Валерий Тодоров. \n\"Гласувах против кандидатурата на г-н Каменаров, защото не съм напълно убеден, че той е най-добрият вариант за управлението на БНТ в следващите 3 г. Гласувах против и защото не искам той да бъде убеден, че е с най-добрата концепция, а да е склонен към диалог и промени предвид забележките, които бяха отправени\", аргументира се Атанасов. Той припомни, че при избора на генерален директор на БНР нито един от фаворитите му не е достигнал до гласуване. Въпреки всичко гласувал \"за\" като останалите си четирима колеги, за да даде увереност на Радослав Янкулов, както и да покаже единство в регулатора. Атанасов съжалил за компромиса си едва две седмици след това при вида на новия Управителен съвет на БНР. Като следващи разочарования той посочи \"100-годишната война на БНР с \"Музикаутор\" и казуса около Радио България отпреди няколко месеца. Компромиси не бива да се правят, отсече той в обяснение за отрицателния си вот. \nУправленската концепция на Каменаров бе подкрепена от Бетина Жотева, Мария Стоянова, Розита Еленова и София Владимирова. Имам фаворит, останалите петима са на второ място, обяви Жотева и уточни, че Каменаров се доближава най-много до телевизията, която иска да гледа. Макар да бе заявила, че ще се въздържи за всички кандидати, Мария Стоянова се отметна и даде гласа си за Каменаров. При изслушванията първоначално фаворит й бил Сашо Йовков. Стоянова няколко пъти изтъкна като преимущество на някои от кандидатите, че са жизнерадостни. Това бе един от мотивите й да подкрепи и Каменаров - неговата жизненост била изключително важна за мотивирането на екипа на БНТ. Тя подкрепи и идеята му за младежка интернет платформа. Стоянова призна, че Валерий Тодоров е бил най-рутиниран и опитен от кандидатите за шеф на БНТ. Гарелов пък я изненадал, че като представител на поколение, с което е израснала, е в състояние да отправи погледа си напред. Участието на Емил Кошлуков в управлението на партийната телевизия \"Алфа\" също бе отчетено като вътрешна пречка от Стоянова. Иво Атанасов припомни, че първоначално документи за конкурса се приемаха до края на юни. Докато бил в отпуск, СЕМ променил правилата и изтеглил датите. Така документи се приемали до 17 юли. Атанасов намекна, че това може да е съобразено с факта, че Кошлуков е бил в САЩ в началото на юли. Това бе допълнителна причина той да не подкрепи бившия \"кукувец\". Атанасов даде тон за подробни рецензии спрямо шестимата кандидати за поста. Розита Еленова отбеляза като плюс за Каменаров познаването на европейски практики, специалният акцент за развитие на БНТ и това, че излиза от самата телевизия. Председателят на СЕМ София Владимирова заяви, че изслушванията на Каменаров и Кошлуков били най-емоционални и истински разговор за телевизията, който се надява да продължи. Според нея Гарелов бил най-критичен към настоящото състояние на БНТ. Владимирова определи концепцията на Каменаров като реалистична и съобразена с конкретните условия и предизвикателства пред БНТ, како отбеляза и нейната обоснована и аргументирана защита. \nЗа да бъде избран новият директор на БНТ, бяха необходими три от петте гласа на членовете на СЕМ.   \n", "date": "2017.08.24", "title": "Константин Каменаров е новият генерален директор на БНТ"}
{"url": "http://duma.bg/node/151451", "text": "В ужасно състояние е \"дарената\" от председателя на общинските съветници в Перник Румяна Гьорева част от сграда на детско заведение. Гербаджийката бе принудена под натиска на обществото да се откаже от плановете си да превърне част от общинската ДГ \"Пролет\" в частно заведение. Родители обаче алармираха пернишките социалисти, че мястото е в плачевно състояние. \nСтърчащи болтове, късчета тръби, останали от частично подменения тръбопровод, и много мръсотия очакват малчуганите седмица, преди те да тръгнат на градина. Отрязан е дори парапетът на аварийното стълбище. Вместо да бъде демонтиран проточният бойлер, тръбите му са отрязани, а подът на сервизното помещение е подгизнал.   \n", "date": "2017.08.24", "title": "Върнаха разбита \"дарената\" детска градина в Перник"}
{"url": "http://duma.bg/node/151412", "text": "Тайната на младостта може да се крие в броколито, пише \"Дейли експрес\", позовавайки се на американско изследване, публикувано в сп. \"Протоколи на Американската академия на науките\". Зеленчукът от семейство кръстоцветни е богат на химикали, наречени индоли, за които в тестове с мишки, червеи и мухи е установено, че ги поддържат в добра форма и запазват тяхната подвижност и издръжливост с напредване на възрастта. \nОткритието може да доведе до създаването на хапче срещу стареене, благодарение на което хората да се радват на добро здраве в годините си на \"здрач\", вместо да са болни и немощни, смятат авторите на изследването от университета \"Еймъри\" в Атланта, САЩ. \nБроколито често е възхвалявано като суперхрана, осигуряваща защита срещу затлъстяване, диабет, сърдечносъдови болести и рак. \nРъководителят на изследователския екип професор Даниъл Калман и колегите му извеждат понятието \"здравословна продължителност на живота\" - времето, през което хора или животни остават активни и противодействат на стреса, докато остаряват. \nПрез идните десетилетия се очаква болестите на старостта да стоварят още по-тежко бреме върху здравните системи. В резултат на това се повишава интересът към въздействието върху здравето на микробите, обитаващи човешкото тяло. \n\"Все още не знаем как чревната микробиота упражнява ефектите си, но сега поне сме наясно с един механизмите. Индоли, въздействащи благоприятно по редица начини, се произвеждат от различни типове бактерии чрез разграждане на аминокиселината триптофан\", уточни проф. Даниъл Калман.   \n", "date": "2017.08.24", "title": "Броколито вдъхновява за хапче срещу стареене"}
{"url": "http://duma.bg/node/151413", "text": "За наследството на принцеса Даяна припомня TLC с тричасова премиера на филма \"Смъртта на Лейди Ди: Трагедия или измяна?\". Ексклузивни кадри, откъси от интервюта от книгите на Андрю Мортън и нова гледна точка към конспиративните теории, заобикалящи нейната преждевременна кончина ще видят зрителите на 31 август от 21,00 ч. \nОсвен, че бе хуманитарна и стилна икона, принцеса Даяна предефинира това, което означава да бъдеш част от кралската фамилия, като завладяла милиони със своята човечност. Светът я опозна като младо, срамежливо момиче и видя как тя се превърна в силна и независима жена, обичана поради факта, че променя нормативи и създава свой собствен кралски път. \n\"Смъртта на Лейди Ди: Трагедия или измяна?\" ще отправи по-дълбок поглед към нейния живот, събитията, довели до трагичната нощ, която го прекрати, и ще изследва няколко версии около нейната смърт. Специалният премиерен епизод ще сподели нови детайли за предизвикателния живот на принцеса Даяна и принц Чарлз зад кралската завеса и това колко предпазлива майка е била към двамата си синове.   \n", "date": "2017.08.24", "title": "Тричасова премиера на \"Смъртта на Лейди Ди\""}
{"url": "http://duma.bg/node/151414", "text": "Музикантът Марк Уолбърг беше обявен за най-високоплатения актьор в света с приходи в размер на 68 млн. долара за миналите 12 месеца. 46-годишната звезда попада в класацията на \"Форбс\" благодарение на участието му във филмите \"Трансформърс: Последният рицар\" и комедията \"Daddy`s Home 2\", която трябва да е по кината през ноември. \n\"Първият може и да е получил отчайващите 15% в \"Rotten Tomatoes\" и най-ниските приходи от филмите в поредицата досега, но Уолбърг няма причина да се тревожи - фиксираните компенсации му позволяват да се облагодетелства дори и филмите да не се представят добре\", пише \"Форбс\". \nНа второ място се нарежда миналогодишният номер едно Дуейн Джонсън с приходи от $65 млн. благодарение на участието си в римейка на едноименния сериал \"Спасители на плажа\" и комедията на HBO \"Играчи\". Бившият кечист ще излезе на големия екран отново през декември в римейка на \"Джуманджи\" и следващия април в \"Rampage\". \nТрети в класацията е Вин Дизел с $54,4 млн., следван от Адам Сандлър с $50,5 млн. и Джеки Чан с $49,5 млн. \nВ същото време от списъка става ясно, че челната десетка при мъжете продължава да печели значително повече от своите колежки - 488,5 млн. долара срещу \"едва\" $172,5 млн. \"Форбс\" отдава разликата на преобладаването на филми за супергерои и екшъни, в които има малко женски роли. \nПри дамите най-високоплатена актриса стана 28-годишната носителка на \"Оскар\" Ема Стоун с приходи от 28 млн., както ДУМА писа. \nСпоред скорошно проучване на Университета в Южна Каролина едва 28,7% от ролите с реплики в Холивуд принадлежат на жени.   \n", "date": "2017.08.24", "title": "Обявиха музикант за най-високоплатения актьор в света"}
{"url": "http://duma.bg/node/151415", "text": "Българинът е предпочитал повече посещения на кино, отколкото на пърформанси - концерти, изпълнения, прояви на живо, показват данни от анализ на Евростат за някои от културните предпочитания на европейците през миналата година. \nНад 5,5 млн. българи са гледали различни филми през 2016-а, като близо милион са се оказали заклети почитатели на седмото изкуство и са посещавали 4 или повече пъти кината в страната. \nОт прожектирани у нас около 6500 различни филма най-много са били американските продукции - близо 4000, европейските - около 1800, и българските - приблизително 700. Най-многобройна е групата на любителите на кино във възрастовата граница 25-54 години (близо две трети от посещенията). \n9 на сто от българите се оказват киномани, като ходят 4 или повече пъти на филмови прожекции при среден показател за ЕС - 17%. \nПрез изследвания период са били реализирани над хиляда концерта на живо, като повече от една трета от тях (383) са били поп, рок или фолк изяви. Редовна публика на подобни събития (повече от 4 посещения) са били около четвърт милион българи на възраст 25-34 години. Любители на пърформансите са около 7% от българите при среден показател за ЕС - 14 на сто.   \n", "date": "2017.08.24", "title": "Българинът предпочита киното пред концертите"}
