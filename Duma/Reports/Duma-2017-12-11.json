{"url": "http://duma.bg/node/157321", "text": "От организацията, която първа поиска президентът да наложи вето на мораториума върху лекарствата, в отворено писмо до здравния министър питат Кирил Ананиев защо лъже, че България е сред страните, които първи въвеждат иновативните лекарства. От Федерация \"Български пациентски форум\" питат защо лъже, че у нас има всички лекарства, които се прилагат в Европа и света, и настояват за оставката на Ананиев. \nСлед като в петък Румен Радев наложи вето на текстовете, забраняващи на касата да плаща за нови оригинални лекарства. В събота Ананиев нарече \"несериозни\" мотивите за президентското вето за това, че се нарушават конституционните права на българите. Той обвини пациентите, че изпълняват корпоративни интереси.    \n    \n", "date": "2017.12.11", "title": " Пациенти: \"Ананиев, защо лъжеш?\" "}
{"url": "http://duma.bg/node/157309", "text": "Подписката за провеждане на блокирания от Столичния общински съвет референдум срещу презастрояването в квартал \"Младост\" ще бъде ревизирана. Административният съд в София разпореди двама експерти да проверят 6403 подписа на граждани, които бяха посочени като некоректни от ГД \"ГРАО\". По искане на адвокатите ГРАО трябва да предостави точен списък с посочените като некоректни записи. Едва около 200 записа трябва да бъдат признати за некоректни, за да има референдумът срещу презастрояването задължителен характер. \nЕдиният експерт, който ще проверява списъците, е специалист по информатика и е посочен от кантората, наета от СОС, срещу гражданите от ИК \"За Зелен Младост\". Второто вещо лице трябва да бъде експерт по статистика и ще бъде посочено в 10-дневен срок.   \n", "date": "2017.12.11", "title": "Съдът разпореди ревизия на референдума в кв.  \"Младост\""}
{"url": "http://duma.bg/node/157310", "text": "Директорите на училища да не приемат спонсорства, подаръци, участия в семинари от издателства на учебници и учебни помагала. Това е предупредил министърът на образованието Красимир Вълчев с писмо до ръководителите на образователните институции. Според него в противен случай се изкривява процедурата по избор на учебници на училищно ниво. \nМинистерството на образованието и науката (МОН) одобрява учебниците по даден предмет, но всеки учител преценява по кой точно учебник да преподава. Вълчев припомни, че министерството обмисля дебелите учебници да бъдат разделени на две части, за да не тежат в раниците на учениците. За да станат по-леки чантите на децата, се дава възможност на издателствата да правят учебниците двуцветни или черно-бели, за да може да се отпечатват на по-тънка и лека хартия. С издателствата ще се обсъди и да осигурят вариант на електронно четими учебници. \nЩе се препоръча също така на училищата да оптимизират учебните съдържания, както и броя на тетрадките и учебните помагала, така че учениците да носят по-малко учебници. \n    \n", "date": "2017.12.11", "title": "МОН нареди учители да не приемат подаръци от издатели на учебници"}
{"url": "http://duma.bg/node/157311", "text": "Измина една година от трагедията в Хитрино, при която мощна експлозия на гарата от дерайлирала товарна композиция с пропан-бутан унищожи почти цялото село, загинаха 7 души, а 29 бяха ранени. Тежкият инцидент стана на 10 декември 2016 г. малко след 5.30 часа сутринта. Взривната вълна засегна инфраструктурата и повече от 300 домакинства в селото, а 25 къщи бяха напълно разрушени. Въпреки обещанието на Бойко Борисов от лятото, че \"Хитрино ще стане като Кукла\", строителните работи продължават и през зимата, а две домакинства още обитават фургони. \nСлед мащабно разследване на екип от 14 следователи от НСС за катастрофата бяха обвинени само двамата машинисти на влака и в Шумен вече тече съдебно дело срещу тях. Обвиненията срещу тях са, че влакът е навлязъл в гарата с двойно по-висока скорост от допустимата. \nУсвоените до момента средства от дарителската кампания към БЧК са близо 7,3 млн. лв., най-много за обезщетения, строителство, ремонт и оборудване. Сред жителите обаче има огромно напрежение заради съмнения за несправедливо разпределение на обезщетенията. Еврокомисията пък още не е одобрила обещаните 20 млн. лв. за възстановяване на Хитрино по селската програма на ЕС. В началото на тази година пък ДПС изключи от редиците си кмета на селото Нуридин Исмаил заради разпределяне \"на тъмно\" на средствата и даренията за обезщетения, ремонти и строежи. \n    \n", "date": "2017.12.11", "title": " Година след трагедията в Хитрино още живеят във фургони"}
{"url": "http://duma.bg/node/157312", "text": "Българските ВВС остават и без транспортна авиация, ако до края на годината държавата не намери 17 млн. лв. за подновяване на договора за поддръжка на използваните и от властта самолети \"Спартан\". Това предупреди преди дни в парламентарната комисия по отбрана военният министър Красимир Каракачанов. Оказва се, че само един от наличните три \"Спартан\"-а все още има право да лети, но само до края на годината, когато изтича 4-годишният договор за поддръжката му с италианската компания \"Леонардо\". \nПреговорите с производителя на самолетите все още текат и договорената сума е малко над 17 млн. евро, обясни вицепремиерът на депутатите. Каракачанов каза, че още през юни е поискал тази сума от Министерството на финансите, но още не е получил положителен отговор. Министерството на отбраната пък е разпределило бюджетните си икономии за 2017 г. за \"други неща\". Депутатът от БСП ген. Славчо Велков попита Каракачанов дали в този случай не може да се разчита на руския Ан-26, но от отговора на министъра се разбра, че от 2017 г. изтичал договорът и за него. \nСпоразумението за купуване на 5 самолета \"Спартан\" бе подписано пред 2006 г. за 91,8 млн. евро. След преговори през 2011 г. самолетите бяха редуцирани до три, без МО да дължи неустойки, и окончателната сума по договора за доставка на трите транспортни машини стана 55,8 млн. евро. Предишният договор за издръжка пък бе за 25 млн. евро. \"Спартан\"-ите се използват често и от правителство, само преди дни с последния oт тях бе изпратена помощ за наводненията в Албания. Използват се и за транспортиране на тежко болни, уреди за трансплантация и дори за пътнически полети. Президентът Румен Радев замина за първото си официално посещение в Брюксел със \"Спартан\". \nКаракачанов съобщи, че в петък министър-председателят Бойко Борисов го повикал да обсъдят възможностите за сключване на договор за поддръжка на транспортните самолети \"Спартан\". Премиерът поискал догодина да започне и ремонт на сградите на армията, с приоритет казармите на бойните поделения. \nМеждувременно продължава и сагата с пускането в експлоатация на изтребителите МиГ-29, за които бяха купени нови и ремонтирани двигатели. Все още има проблем с маслата за промиване на двигателите, тъй като Русия е въвела ново изискване за лицензиране, призна Каракачанов. Припомняме, че скандалът около ремонта на МиГ-29 стана повод за безпрецедентен протест на летците от авиобаза \"Граф Игнатиево\".   \n", "date": "2017.12.11", "title": "Властта \"приземява\" до дни и самолетите \"Спартан\"  "}
{"url": "http://duma.bg/node/157313", "text": "Утре, 12 декември, от 15 до 17 часа, народният представител от \"БСП за България\" Антон Кутев и общинският съветник Николай Николов ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.   \n", "date": "2017.12.11", "title": "Приемна"}
{"url": "http://duma.bg/node/157314", "text": "Много млади хора подкрепиха идеята на БСП за \"културен чек\", която вече е реализирана в няколко държави в Европа, сред които Италия и Малта. Това заяви зам.-председателят на ПГ на \"БСП за България\" и председател на Комисията по взаимодействие с неправителствените организации и жалбите на гражданите Антон Кутев пред журналисти в парламента. Той обясни, че всеки младеж, който е навършил 18 години, получава от държавата чек от 200 лв., който може да бъде използван във всички културни институти, които са одобрени от Министерството на културата. Механизмът е през интернет платформа, която да гарантира, че парите могат да отидат само за култура, уточни Кутев. Той обясни, че по време на срещата с младите хора са обсъдени възможностите, които законопроектът дава и какви промени искат да бъдат направени между първо и второ четене. \nНа срещата присъства Яна Вангелова, председател на Националното представителство на студентските съвети, която даде своя чек за музикални събития, българския фолклор и традиции. Илина Мутафчиева, председател на Националния младежки форум, заяви, че ще гласува за българското кино и театър. \nПрипомняме, че в Деня на народните будители лидерът на БСП Корнелия Нинова и депутати от левицата представиха програмата \"културен чек\" пред музиканти, артисти, писатели и други творци. \"Културата има нужда от реални действия и идеята ни е една от стъпките, които са залегнали в алтернативните бюджетни политики за 2018 г., които предлага БСП, обясни тогава Нинова. Тя подчерта, че програмата е част от европейската инициатива \"Гаранция за младежта\". Предлагаме 15 млн. лв. от бюджета да бъдат отделени за \"културен чек\", който ще помогне на културните дейци, на културата и ще стимулира младите да се образоват, да търсят и да познават българското изкуство и култура, отбеляза Нинова.     \n", "date": "2017.12.11", "title": " Младежи подкрепиха идеята на БСП за \"културен чек\""}
{"url": "http://duma.bg/node/157266", "text": "Победителят в конкурса \"Евровизия 2017\" - португалецът Салвадор Собрал, се възстановява след трансплантация на сърце, предаде Би Би Си. Хирурзите в болница Санта Круз в Лисабон оповестиха, че операцията е минала успешно и състоянието на 27-годишния мъж е задоволително. От лечебното заведение посочват, че възстановяването ще отнеме време, но след това изпълнителят ще може да води нормален живот. \nСобрал беше хоспитализиран в края на септември. Наложи се певецът да отмени концертите си и да обяви почивка от сцената заради проблемите си със сърцето.   \n", "date": "2017.12.11", "title": "Победителят на \"Евровизия 2017\" има ново сърце"}
{"url": "http://duma.bg/node/157267", "text": "Вследствие на лекарска забрана концертът на сръбската мегазвезда Лепа Брена, който бе обявен за 18 декември в \"Арена Армеец\", се отлага за 23 март (петък) 2018 г., като залата отново остава същата. Новината съобщи самата юголегенда в официално изявление: \"Поради редица активности и много ангажименти през последните няколко месеца бях изключително натоварена и се чувствам много изтощена. По препоръка на моите доктори се нуждая от пълна почивка. За да избегна евентуални усложнения вследствие на предишно заболяване, е необходимо да преустановя ангажиментите си за срок от 2 седмици. Много съжалявам и се извинявам на всички мои верни фенове в България, че се налага да отложа шоуто си в София, но се надявам да ги видя на новата дата за концерта - 23 март 2018 г. Благодаря на всички за разбирането!\" \nЛюбимката на Балканите ще направи и специален жест към присъстващите на концерта й през март. Звездата ще подари на всеки, закупил билет за шоуто й у нас, новия си албум, който предстои да излезе съвсем скоро на пазара. Дискът ще бъде раздаван в деня на самото събитие срещу представен пропуск при влизане в залата. \nЗакупените билети за концерта на Лепа Брена с дата 18 декември 2017 г. важат за 23 март 2018 г. без презаверка. Тези, които желаят да върнат своя пропуск, могат да го направят в срок до 10 януари 2018 г., като сумата ще бъде напълно възстановена. Билетите се връщат на касата на Eventim, от която са закупени. Пропуските, платени с кредитна карта, могат да бъдат изпратени или върнати лично в централния офис на Eventim, като в този случай сумата се възстановява в срок до 14 работни дни, уточниха от екипа на организатор на събитието Moko Solution.   \n", "date": "2017.12.11", "title": "Лекари забраниха на Лепа Брена да пее в София"}
{"url": "http://duma.bg/node/157268", "text": "Учени от Калифорнийския технологичен институт (Caltech) създадоха най-малката в света репродукция на Мона Лиза. Тя е направена от ДНК молекули, а размерът на най-загадъчната усмивка в човешката история е само 100 нанометра, предава Technews. \nЗа направата на Джокондата специалистите са използвали технология, заимствана от природата. Става дума за механизъм за самоформиране, който обезпечава компактна структура от ДНК молекули. Именно това е била и целта на разработката - да бъде създадена технология за формиране на миниатюрни структури. \nКартината е разделена на квадратни участъци, като всеки от тях е направен от дълги молекули, които пък са формирани чрез използване на къси молекули във вид на скоби. Получените структури са съединявани няколко пъти по четири, за да се формира в крайна сметка матрица с размери осем на осем. Правилните съединения са реализирани автоматично: границите на фрагментите имат такава конфигурация, че могат да се съединяват едни с други само по определен начин, като са изключени връзките между неподходящи съседи. \nСпоред изследователите автоматичното формиране на структури от ДНК молекули може да намери приложение при изготвяне на електронни схеми или материали с екзотични свойства, както и при изучаване на взаимодействие между химически вещества и биомолекули.   \n", "date": "2017.12.11", "title": " Направиха репродукция на Мона Лиза от ДНК молекули"}
{"url": "http://duma.bg/node/157269", "text": "Ученици от столичната гимназия ПГАВТ \"А.С. Попов\" организират благотворителен базар под наслов \"Надежда за следващия ден\", като всички събрани средства ще бъдат дарени за лечението на 4-годишния Енис Казаков от Русе, който е диагностициран със заболяването мултикистична енцефаломалация. Инициативата се проведе на 4, 6 и 8 декември и ще продължи на 11, 13 и 15 декември от 12 до 14 ч. във фоайето на втория етаж в ПГАВТ \"А.С. Попов\". \n12 дни след раждането си Енис Казаков започва да получава епилептични гърчове. След проведени изследвания и МРТ на главния мозък се установява мултикистична енцефаломалация. Детето е хоспитализирано многократно, прилага му се антиконвулсивно лечение и рехабилитация, но епилептичните пристъпи продължават всекидневно, в резултат на което момчето изостава в нервно-психологическото си развитие и има повишен спастицитет на крайниците. Офертата на клиниката в Истанбул, Турция, за лечение със стволови клетки е в размер на 34 000 долара и е непосилна за семейството на Енис, което провокира учениците от ПГАВТ \"А.С. Попов\" в София да организират благотворителен базар под наслов \"Надежда за следващия ден\" и да подпомогнат събирането на необходимите средства за лечение.   \n", "date": "2017.12.11", "title": "Ученици помагат на дете с благотворителен базар"}
{"url": "http://duma.bg/node/157270", "text": "Присъствие на бляскавата церемония на European Border Breakers Awards (ЕВВА) и на фестивала Eurosonic Noorderslag в Грьонинген, Холандия, ще спечели един от гласувалите от България за наградата на публиката. \nЗа първи път в историята на престижните музикални европейски отличия страната ни има финалист. Кристиан Костов, българската звезда на \"Евровизия 2017\", е един от 10-те млади изпълнители - носители на приза ЕВВА, както ДУМА писа. Коя от десетте звезди ще спечели наградата на публиката - зависи от вота, който ще продължи до 25 декември. Всеки може да гласува само веднъж, като избере и подреди тримата си фаворити. А изпратилите потвърждението за това на   до 25 декември ще участват в жребий за тридневно пътуване за двама до Грьонинген от 17 до 19 януари, присъствие на церемонията по връчването на музикалните награди и покана за \"Евросоник\" - музикалната платформа, която представя най-големите и горещи имена от европейския поп, рок и денс. В Холандия късметлията ще чуе на живо изпълненията на Кристиан Костов и на Saint Electrics - групата, която представя България на престижния фестивал след участието си в конкурса \"Пролет 2017\" на БНР. \nИмето на печелившия слушател ще бъде изтеглено чрез жребий в ефира на програма \"Хоризонт\" на БНР в новогодишното издание на предаването \"Евробокс\" на 31 декември в 12,30 ч. Наградата е осигурена от Българското национално радио, Европейския съюз за радио и телевизия и фестивала \"Евросоник\".   \n", "date": "2017.12.11", "title": " Един от гласувалите за Кристиан Костов ще пътува в Холандия"}
{"url": "http://duma.bg/node/157271", "text": "Престижният конкурс \"БГ модна икона\" се организира за девети пореден път. Най-стилните българи за 2017 г. ще бъдат отличени на официална церемония утре, 12 декември, във \"Витоша парк хотел\". Експертен съвет на Академията за мода, в чийто състав са 34 лайфстайл, модни и светски журналисти и редактори от водещите печатни и електронни медии (включително и ДУМА) даде своите предложения за номинации на най-стилните и успели българи през годината. Критериите известни личности да получат статут на БГ модни икони са качества и добродетели като изискан и модерен вкус и стил, високи професионални постижения, безупречна култура, морал и репутация. \nНаградата, която всеки победител ще получи, е пластика, изработена от най-добрия български бижутер Анжело Красини. Статуетката е интерпретация на първото облекло на Адам и Ева - смокиновия лист, с образите най-прочути дизайнери и модни икони. \nЗа най-стилни и елегантни български жени са номинирани (по азбучен ред): Александра Сърчаджиева, Гала, Илиана Раева, Лилия Маравиля, Луиза Григорова, Мая Манолова, Миглена Ангелова, Мира Добрева, Никол Станкулова, Яна Маринова.     \nНоминациите за най-стилни и елегантни български мъже включват (по азбучен ред): Александър Кадиев, Владо Николов, Деян Донков, Димо Алексиев, Криско, Любо Киров, Ники Илиев, Ники Кънчев, Николай Дойнов, Юлиан Вергов. \n\"Радва ме фактът, че българите все по-ясно съзнават зависимостта между начина на обличане и професионалния успех, репутацията и добрите маниери. Номинациите за стил наистина показват колко голямо е значението на външния вид и визуалната култура за тоталния успех на една личност - в социален и в индивидуален контекст\", коментира председателят на Академията за мода проф. Любомир Стойков.   \n", "date": "2017.12.11", "title": " \"БГ модна икона\" с девето издание  "}
{"url": "http://duma.bg/node/157272", "text": "Знаменитият руски актьор Леонид Броневой почина дни преди да навърши 89 години. Народният артист на СССР бе популярен със своите екранни превъплъщения, сред които в ролята на началника на Гестапо Хенрих Мюлер в сериала \"17 мига от пролетта\". Поклонението ще се състои днес в голямата зала на театър \"Ленком\", след което ще бъде погребан в Новодевичето гробище.   \n    \n", "date": "2017.12.11", "title": "Отиде си Леонид Броневой"}
{"url": "http://duma.bg/node/157273", "text": "Преди няколко дни, на 6 декември, ни напусна известният български писател, автор на множество стихосбирки, есеистични и критически статии Иван Серафимов Иванов. Роден е на 21 юли 1944 г. в Габрово. Завършва българска филология във ВТУ \"Св. св. Кирил и Методий\". Работи в отдел \"Култура\" и \"Спорт\" на вестник \"Труд\", изд. \"Народна младеж\", сп. \"Родна реч\". Изпод перото му излизат книгите \"За да разтвори птицата крила\", \"Въздух за новороденото\", \"Душата и нейната сянка. Етюди върху обичаи, вярвания, представи\", \"Детският свят - превъплъщения и идеи\", \"Да погалиш земята\", \"Само разтвори ръце\", \"Мила мамо\" и др. Удостоен е с медал \"Карел Чапек\" на Съюза на чешките писатели. За стихотворението си \"Отвеждане на патриарх Евтимий\" получава голямата награда на фондация \"Св. Евтимий патриарх Търновский\". Последната му излязла книга е \"Страхът от огледалото\" (изд. \"Пропелер\", София, 2016). ДУМА публикува на страниците си някои от знаковите произведения на Иван Серафимов: \"Децата - юнаци на фолклора\", \"Едната е бяла, а другата - червена\" и др. Поклон пред паметта му!   \n", "date": "2017.12.11", "title": "Почина писателят Иван Серафимов"}
{"url": "http://duma.bg/node/157274", "text": "Белгийският пианист Стивън Ванхауърт ще изнесе концерт с оркестър Симфониета \"София\" днес, 11 декември, от 19 ч. в зала \"България\" - \"В духа на Коледа\". В програмата са произведения на Глинка, Чайковски и Рахманинов. Концертът е под диригентството на Свилен Симеонов. Организатор е Общинският културен институт \"Надежда\" със съдействието на Столичната община. \n    \n", "date": "2017.12.11", "title": "Стивън Ванхауърт свири със Симфониета \"София\""}
{"url": "http://duma.bg/node/157275", "text": "Два дни след вписването на мартеницата в Представителния списък на елементите на нематериалното културно наследство на човечеството Междуправителственият комитет за опазване на нематериалното културно наследство прие решение в Регистъра на добрите практики да бъде вписано и народното читалище. По този начин уникалната българска институция получава и своето заслужено международно признание. Досието по номинацията е с основен автор д-р Силва Хачерян, информират от Министерството на културата. И припомнят, че номинацията за мартеницата, която бе вписана в Представителния списък на елементите на нематериалното културно наследство, е мултинационална кандидатура, представена съвместно от България, Румъния, Молдова и Република Македония. От българска страна над досието са работили проф. Албена Георгиева и Милена Любенова от ИЕФЕМ при БАН.     \n", "date": "2017.12.11", "title": " Народното читалище влиза в регистъра на добрите практики на ЮНЕСКО "}
{"url": "http://duma.bg/node/157276", "text": "70-годишният юбилей на проф. д.н. Божидар Манов ще бъде отбелязан на 12 декември от 18.30 ч. в Учебния драматичен театър на НАТФИЗ, информира Десислава Димитрова, гл. експерт ВО на академията. \nПроф. Божидар Манов е кинокритик, журналист, преподавател, автор на стотици журналистически, критически и теоретични статии, автор на книгите \"Теория на киноизображението\", \"Дигитална аудиовизия\", \"Дигиталната стихия\", \"Неизмислено човече\", \"Фестивални срещи\", \"Кино и други изкушения\", \"Еволюция на екранното изображение\". Бил е филмов наблюдател в БНР, БНТ, Дарик радио и др., член и председател на журита на авторитетни международни кинофоруми. \n\"Слава богу, в НАТФИЗ все още идват мотивирани, потенциално талантливи млади хора, които имат своите шансове в бъдеще. Много от тях са неориентирани, с огромни дупки в общата култура, но като рожби на интернет-поколението бързо наваксват и най-добрите скоро стъпват на крака и се дипломират успешно. Наша грижа е да им дадем системни знания; съвременна професионална информация и адекватни умения; отворен хоризонт, а не догми и дидактика; разумно самочувствие със задължителна самовзискателност. И още важни за всеки човек в изкуството принципи: да не подценяват, а да уважават зрителя; да са амбициозни, но не маниакални; да са самокритични, но не депресирани; да са чувствителни, а не безцеремонни; да са почтени, а не безскрупулни. Когато говоря със студенти, често им цитирам афоризми на гении и мъдреци от вековете. А когато си позволявам някои мои \"мъдри\" изречения, за да съм по-убедителен си измислям, че са на анонимен древен философ. В края на часа признавам лъжата с думите на Волтер, че \"постоянната сериозност е белег на посредственост\". И те ми прощават\", отбелязва проф. Божидар Манов.   \n", "date": "2017.12.11", "title": " НАТФИЗ чества 70 години на проф. Божидар Манов  "}
{"url": "http://duma.bg/node/157277", "text": "Докъде може да стигне играчът и има ли връщане назад? Можеш ли да излезеш от играта без последствия? Това ще стане ясно днес от 19.30 ч. в сцена-клуб \"Максим\" на Театър \"Българска армия\" по време на премиерата на \"Детектив\" от Антъни Шафър. Режисьорка е Надя Асенова, сценография, костюми и мултимедия Кънчо Касабов, музика Добрин Векилов-Дони. Той изпълнява и едната от двете роли в спектакъла, а в другия образ се превъплъщава Иван Радоев. Следващите премиери са на 17 и 19 декември, информира Деница Димитрова от ТБА. \nС динамичен диалог, неочаквани обрати и с интелигентното чувство за хумор на Антъни Шафър, \"Детектив\" е предизвикателство както за публиката, така и за актьорите. Пиесата има зашеметяващ успех. Първоначално тя е била отхвърлена от десетте най-именити продуценти на Уест Енд, но след бляскава премиера в Брайтън (театър \"Роял\"), много скоро се качва на сцената на \"Сент Мартин\" и достига рекордните 2359 представления в Лондон, както и 2000 на Бродуей, където печели \"Тони\" за най-добра пиеса на 1970 г. Две години по-късно по нея се снима филмът \"Копой\" с Майкъл Kейн и Лорънс Оливие. \n\"Детектив\" е криминале. Игра за двама мъже, които искат да премерят силите си, характерите си, егото си. Състезание, което на моменти минава всякакви граници и се превръща в игра на живот и смърт. В духа на доброто криминале, нито едно действие не е окончателно и никой не може да отгатне следващия ход на играчите.  \n\"Любов и отмъщение - типично италианско. Моят персонаж - Майло Тиндъл, е от италиански произход и до голяма степен тези думи го определят. Майло влиза в тази игра с чисто сърце, но дали ще излезе по същия начин? Двама мъже играят, да го наречем най-общо мач със завиден спортен хъс. Ще останете изненадани от тяхната изобретателност и вярвам, ще се забавлявате, както се забавлявахме и ние, докато работихме по спектакъла, а и сега, когато продължаваме да го развиваме. И да, не става дума само за жени...\", споделя Иван Радоев. \n\"Сигурно много хора с изненада ще установят името ми в афиша на пиесата \"Детектив\". Аз бях не по-малко изненадан от вас, от поканата на режисьора Надя Асенова и най-вече от това, че се чух да казвам \"да\" на предложението. Театърът е моето изкушение. Вече 25 години играем \"Секс, наркотици, рокендрол\" с Ивайло Христов, което е най-добрата школа, за която мога да се сетя. С него направихме и други представления, той режисира моя пиеса, а после двамата заедно написахме такава. От много години съм композитор на Театър \"Българска армия\", който чувствам като втори дом. Все пак ролите дотук не са със значимостта на предстоящата. Приех, защото се изкуших, защото повярвах в преценката на режисьора и в партньорството на дългогодишния ми приятел Иван Радоев, а и защото изпитвам себе си в този уникален текст на Антъни Шафър\", казва Дони.     \n", "date": "2017.12.11", "title": "Дони и Иван Радоев си мерят егото "}
{"url": "http://duma.bg/node/157286", "text": "МЕЖДУНАРОДЕН ДЕН НА ПЛАНИНИТЕ. Отбелязва се за пръв път през 2003 г., след като е определен с резолюция на Общото събрание на ООН. Целта е да се популяризира значението на устойчивото развитие за планинските региони. СВЕТОВЕН ДЕН НА ТАНГОТО. Първоначално 11 декември е обявен за Национален ден на тангото в Аржентина (1977), по-късно става международен. Под танго се разбира видът музика, песен и танц, възникнали през втората половина на ХIХ в. в средите на простолюдието в Буенос Айрес (Аржентина) и Монтевидео (Уругвай). В началото се е танцувало само от мъже. На 11 декември са родени две от най-известните личности в историята на тангото - през 1890 г. певецът Карлос Гардел, а през 1899 г. - цигуларят Хулио де Каро. Гардел е първият, който поставя текст в тангото, автор е на хиляди песни. Де Каро е един от големите иноватори в историята на тангото. 1781 - РАЖДА СЕ ДЕЙВИД БРЮСТЪР, БРИТАНСКИ ФИЗИК (УМИРА 1868 Г.). Добива световна слава с изобретения от него през 1816 г. калейдоскоп - уред за наблюдаване на красиви форми. Калейдоскопът е кръг от огледала, съдържащ цветни обекти с различна форма като мъниста, камъчета и парченца от стъкло. Когато зрителят гледа от едната страна, светлината прониква от другия край, създавайки цветни модели поради отраженията от огледалата. 1911 - ОСНОВАНА Е ВОЕННАТА АКАДЕМИЯ \"Г.С. РАКОВСКИ\". На тази дата военният министър ген. Никифор Никифоров прави аргументирано предложение с доклад до Фердинанд I. В мотивите си той изтъква, че развитието на военното дело изисква и нашата армия, по примера на другите държави, \"да се постави по пътя на едно по-правилно културно развитие\", което налага \"учредяването на едно висше военно учебно заведение под названието Военна академия\". 1937 - СТАЛИН ИЗРИЧА ФРАЗАТА \"ДЕПУТАТЪТ Е СЛУГА НА НАРОДА!\" По време на предизборна проява в Болшой театър Й. В. Сталин (1878-1953) казва: \"Депутатът трябва да знае, че той е слуга на хората, техен пратеник във Върховния съвет, и като такъв е длъжен да се ръководи от онази линия на поведение, за която му е даден мандат.\" Подобна мисъл е изказана още в Древна Гърция. Сократ пише, че народът трябва да назначи за представители на властта хора \"с достатъчно свободно време, за да се посветят на грижите на обществените дела като слуги на народа\". 1946 - УЧРЕДЕН Е УНИЦЕФ. По време на първата сесия на Общото събрание на ООН е създаден спешен фонд за децата, пострадали от Втората световна война в Европа, който да ги подпомага с храна, лекарства и дрехи. През 1950 г. ООН променя мандата на УНИЦЕФ и го натоварва със задачата да подпомага децата в развиващите се страни. Името му е съкратено на Детски фонд на ООН, но абревиатурата УНИЦЕФ се запазва. За дейността си фондът е лауреат на Нобеловата награда за мир през 1965 г.   \n", "date": "2017.12.11", "title": "Датата"}
{"url": "http://duma.bg/node/157287", "text": "Онова, което отричат, е вярно. И колкото повече го отричат, толкова по-вярно е. Прозрял го е сър Артър Конан Дойл. Мисълта сякаш е изречена по повод парламентарното изслушване на шефа на Националното бюро за контрол върху СРС Рашков. Умишлено или не, депутатите поканиха като опоненти срещу него главния прокурор Цацаров, шефовете на ДАНС Георгиев и на ДАТО Китов. Неравна схватка с предизвестен край. Един срещу трима (плюс политическа агитка), като се има предвид отдавнашната неприязън между бюрото, държавното обвинение и контраразузнаването. \nВ открито заседание Рашков нямаше възможност да говори конкретно, но дори чрез езоповския език на полуфактите успя да алармира, че ситуацията със СРС продължава да е тревожна. Гражданите практически не са защитени от незаконно подслушване. Пак като потърпевши (без имена) бяха посочени политици, журналисти, магистрати. Но епидемията \"слушат ме\" може да засегне всеки. \nМоже би поради шумния скандал с ексвътрешния министър Цветанов (удобно отсъстващ от залата) и \"кетчърите\" от 2013-а (за които той и неговите хора от тогавашната спецдирекция \"Оперативно-техническа информация\" чуха окончателно \"невинни\") точно нерегламентираното слухтене се оказва винаги в светлината на прожекторите. Но според Закона за специалните разузнавателни средства (ЗСРС) наравно са видеозаписът, фотографирането, белязаните предмети, а оперативни способи са още наблюдение, проследяване, негласно проникване, проверка на кореспонденция и компютърни данни, агенти под прикритие. Те също дават достатъчно възможности на службите да надничат в живота на всеки българин, за когото съществува \"обосновано предположение\", че е може би замесен в нещо си. \nЕдва ли Рашков трябваше да си дава труда да обяснява на законодателя колко калпав е ЗСРС. Той разширява кръга от хора, срещу които спецсредствата се прилагат, до безкрайност. Изключително много са органите, които могат да поискат подобни операции. Съдебната система, която ги разрешава, не е с най-чистата съвест в този казус. Но обикновено се сещаме само за ексшефа на СГС Янева. \nКато връх на абсурда ДАНС сама иска разрешенията, сама си прилага СРС, много трудно се отчита пред когото и да било, сама си знае какво става със събраните данни, които така и не са се превърнали във веществени доказателствени средства, рядко информира заявителя или съда, почти никога - засегнатите лица. Унищожаването на материалите от СРС, за които е отпаднала необходимостта, става безконтролно, ако въобще не отиват в папка \"ако потрябват\". Тук отбелязваме, че за разлика от другите правоохранителни органи, които работят по законосъобразност - данни за извършено или подготвяно престъпно деяние, разузнаването и контраразузнаването - по целесъобразност: хипотеза за такова. А под подозрение може да попадне всеки. \nОбезпокоително е съотношението на поискани разрешения за СРС, разрешени такива и достигнатите резултати. Да не говорим, че за случаи на корупция почти не са искани спецсредства. Няма ги при телефонните измами, не се е чуло и при нелегалния трафик на хора. Определени успехи има в борбата с организирани престъпни групи, но и те едва ли отговарят на изразходваните средства. Имало било използвани СРС срещу тероризма (10 бр.), но службите свенливо премълчават дали са довели до нещо. Не вярвам, че западните им колеги страдат от несвойствена за този занаят бъбривост, но често чуваме огласени данни за разкрити терористични групи или отделни лица. Във Франция, Германия, Великобритания. И скромността на родните контратерористи навява мисълта, че тя краси човека единствено при липса на други достойнства. \nЧе ЗСРС концентрира прекомерно много власт в едни ръце, бе ясно още при приемането му, а впоследствие - потвърдено с поправки. И то в ръце, неподлежащи на контрол или наблюдавани от правосъдие, подложено на тежък политически натиск. Е, още руският реформатор Пьотър Столипин е казал на границата между предходните два века: \"Ще пишем закони за силните, но не за слабите.\" \nИ очаквано \"силните\" се ядосаха. Обвинител №1 Цацаров реагира остро на \"апокалиптичната картина\", обрисувана от Рашков, която не отговаряла на истината. Той го обвини в съзнателно разигран театър. В политическа злоупотреба го набеди депутатът от ГЕРБ Данаил Кирилов и почти в прав текст заяви, че бъдещето на Рашков начело на бюрото при нов избор е доста съмнително. Шефовете на двете спецагенции - ДАНС и ДАТО - категорично отхвърлиха твърденията за нарушения и отказ от съдействие на проверките. И министър Валентин Радев очаквано обяви, че МВР е цялото в бяло по въпроса за СРС. \nТова, че българският парламент е приел негоден за изпълнение на целта си закон, който обаче има възможна двойна употреба - постигане на други цели, не е изненада. Че онези, които го прилагат, и облагодетелстваните от него го бранят - също. По-опасна е обществената търпимост към нерегламентираното навлизане в личния живот. Както каза една дама в открита линия по едно радио: защо ме занимават с глупости като СРС, когато искат да вдигат цената на природния газ. Дискусията за това какво избираме - свобода или сигурност, върви отдавна в целия свят. \nОчевидно при нас темата е свобода или салам. \nНо ЗСРС в своята безпомощност не може да ни гарантира сигурност срещу организираната престъпност и тероризма. Може да ни ограничи неоправдано конституционни права, може да окаже натиск върху съществуващата политическа система и да свърши още редица неща, за които не сме гласували. За да се чуе, че не искаме беззаконен контрол над живота си - от телефона и срещите в кафене с приятели, до електронната поща и фейсбук, трябва да го кажем високо. И да не разчитаме на дългите уши...   \n", "date": "2017.12.11", "title": "Дългите безполезни уши на властта"}
{"url": "http://duma.bg/node/157288", "text": "Каква случайност! Или закономерност: сегашната криза в Близкия изток се разиграва точно 100 години след декларацията на британския външен министър лорд Балфур за \"създаване на национално огнище на еврейския народ в Палестина\". \"Националното огнище\" се превърна в международно призната държава след Втората световна война отчасти като морален акт в памет на шестте милиона евреи - жертва на нацизма. В историческото си отечество се стекоха милиони евреи главно от Европа, но там те завариха установило се от векове палестинско население. И последваха войни. Първата - веднага след създаването на държавата Израел през 1948 г. Национализацията на Суецкия канал от египетския президент Насър през 1956 г. е последвана от нескопосана военна операция с участието на Великобритания, Франция и Израел. После - Шестдневната война от 1967 г. След нея нов конфликт - войната \"Йом Кипур\" в 1974; две нахлувания в Ливан - 1978 и 1982 г., когато Бейрут стана първата арабска столица, превзета от Израел. Две интифади - бунт на палестинците с камъни, сега сме на прага на трета. Безброй резолюции на Съвета за сигурност, посветени на арабско-израелския конфликт, като се почне от резолюция № 242 и се стигне (засега) до № 1397. Петима лауреати на Нобелова награда за мир от региона - израелският премиер Менахем Бегин и египетският президент Ануар Садат през 1978 г., Ясер Арафат, Ицхак Рабин и Шимон Перес през 1994 г. Лауреатите вече не са между живите: Садат и Рабин бяха убити от противници на миротворческата им дейност, останалите се разделиха с живота по естествен път. Стотици часове на СС на ООН, посветени на мирното уреждане на близкоизточния конфликт, международни акции за солидарност с палестинците. Посреднически мисии и совалки - от Филип Хабиб през осемдесетте на миналия век до Де Мистура понастоящем. \nИ бомбата от последните дни - американското посолство в Израел ще бъде преместено от Тел Авив в Ерусалим. Следват помпозни декларации, сякаш писани под индиго. Най-пресните: \"Съюзът (EС) изразява сериозна загриженост... Полагат се усилия за постигане на траен мир и сигурност в Близкия изток\", обявява с подчертано сериозно изражение \"външната министърка\" на ЕС Федерика Могерини. Като ехо българското МВнР анонсира, че сме \"в подкрепа на усилията за възобновяване мирните преговори за намиране на решение на конфликта на основата на принципа за две държави...\" Най-добър коментар на пустословия като цитираните са думите на съветника на великия имам на джамията Ал Азхар в Египет: \"Американското решение показва колко неспособна е международната общност да помогне за решаване на конфликта.\" \nС обявяване на решението за признаване на Ерусалим за столица на Израел и преместване там на посолството на САЩ Доналд Тръмп стана поредният американски президент, чиято намеса слага решителен отпечатък върху обстановката в Близкия изток. Посредничеството на Джими Картър беше решаващо за първия Кемпдейвидски мирен договор между Израел и арабска държава, скрепен с подписите на Менахем Бегин и Ануар Садат. А Бил Клинтън \"кумува\" на \"споразумението от Осло\", като подбутна Рабин да подаде ръка на Арафат. Тогава, през 1978 и 1993 г., Картър и Клинтън  заслужиха признанието за посредническата си роля, сега решението на Тръмп стана прицел на всеобщо неодобрение и гняв - на първо място, от арабския и мюсюлманския свят, но също от ЕС и ООН. Единствено доволен остана Тел Авив. И не трябва да се подминават с лекота твърденията на израелския премиер Нетаняху, че текат сондажи американският пример да бъде последван от други държави. \nРеакцията на палестинците е напълно естествена. В Ивицата Газа и Западния бряг пак горят автомобилни гуми, израелските полицаи обстрелват с гумени и бойни патрони замерящите ги с камъни, влизат в действие водните оръдия и задушливите газове. \"Хамас\" зове за трета \"интифада\". Пламъкът на най-стария конфликт на планетата припламва с нова и непредвидима сила. С едно политическо решение Доналд Тръмп е на път да предизвика не по-малък хаос и кръвопролитие от онова, което последва военната интервенция, предприета от предшественика му Буш в Ирак. А също и интервенцията на САЩ, Франция и други западноевропейски държави в Либия: десетилетия вече размирици, атентати, произвол, десетки хиляди убити и ранени, разруха, бежанска вълна. Към Европа, не към САЩ - напоследък Вашингтон дори по законов път затвори достъпа до страната за емигранти от няколко близкоизточни държави.  \nТака ще е докато в Брюксел продължават да мъдруват кое е морално укоримо и кое не, кое е съобразено с европейските ценности, толерантни ли сме към еднополовите бракове и осъждаме ли достатъчно енергично сексуалните посегателства. Извършвани не само от Кевин Спейси навремето, но и сега от пришълци от различен от нашия свят. Попаднали сред нас не по своя воля, а прокудени от родните си места от бомбите на Буш и от дипломатическите салтоморталета на Тръмп.     \n", "date": "2017.12.11", "title": " Докато мъдрите се намъдруват  "}
{"url": "http://duma.bg/node/157289", "text": "Миналата седмица съдът в Пазарджик освободи задържания Ахмед Муса Ахмед, водач на групата, именувана \"13-те имами\". В свое решение ВКС обяви, че проповядването на омраза на религиозна основа от Муса, като обществено опасно поведение, не е конкретизирано от въззивната инстанция в дължимата степен за осъдителен съдебен акт. Освободеният бе посрещнат като герой в ромската махала. С присъда от 19 март 2014 г. Пазарджишкият окръжен съд бе признал Ахмед Муса Ахмед за виновен в три престъпления - за проповядване на антидемократична идеология, за членство в организация, целяща проповядване на антидемократична идеология, и за проповядване на омраза на религиозна основа. На подсъдимия е било определено общо най-тежкото наказание от 1 г. лишаване от свобода и глоба от 5 хил. лв. Саид Мутлу и Абдулах Салих са признати за виновни за проповядване на фашистка или друга антидемократична идеология, за което са им наложени наказания \"глоба\" по 3 хил. лв., и за организиране на група за проповядване или подбуждане към дискриминация, насилие или омраза на религиозна основа, като Мутлу е осъден на 1 г., а Салих - на 10 месеца лишаване от свобода, като изпълненията на по-тежките наказания са отложени за срок от 3 г. Останалите членове на групата са освободени от наказателна отговорност, като са им наложени административни наказания \"глоба\" по 2 хил. лв.  \nНаказателното дело от общ характер от 2012 г. в Окръжния съд в Пазарджик е известно не особено точно като \"делото за радикален ислям\" и още по-неправилно като \"делото срещу 13-те имами\". Този трик не е безобиден. Не всички от подсъдимите бяха \"имами\", и което всъщност е важното - съдеха ги не защото са имами, както се внушаваше, а за конкретни деяния.  \nВ мотивите за решението на ВКС пише, че същностният въпрос по делото е съдът да изведе онези идеи, възгледи и разбирания на дееца, които \"засягат устоите на изграденото в нашата страна съвременно демократично общество\". Върховните съдии констатират: \"Обвинителната власт е посочила, а съдът безкритично се е съгласил, че проповядваната от Ахмед Муса антидемократична идеология се нарича салафизъм. А тази \"идеология\" не е сред безспорно утвърдените за антидемократични. Нещо повече, салафизмът е експертно определен като религиозно течение. Поради тази негова специфична религиозна основа непреодолян по делото остава най-сериозният проблем за правилното прилагане на материалния закон - дали проповядваните идеи и възгледи не са част от свободата на вероизповедание, закрепена в международни актове, по които Р България е страна, в Конституцията и в други нормативни актове на вътрешното ни право.\" Според ВКС въззивният съд не е дал отговор на същностния за приложението на чл. 108, ал. 1 от НК въпрос - дали салафизмът представлява идеология и ако отговорът е положителен, да разкрие в какво се състои неговата недемократичност. В мотивите пише още: \"В рамките на обема на обвинението по чл. 108, ал. 1 от НК въззивният съд е бил длъжен да мотивира кои от проповядваните от подсъдимия Ахмед идеи на \"салафитското направление на исляма\" са противодържавни - противопоставят се на принципите за демокрация, разделение на властите, либерализъм, държавност и върховенство на закона, равенство на мъжете и жените и религиозна свобода, както и чрез кои идеи се проповядва налагането на шериатска държава. Апелативният съд е следвало да подложи на внимателна, обстойна и задълбочена проверка всички, събрани по делото, доказателства и да направи обоснован извод в горния смисъл.  \nГлавният прокурор Сотир Цацаров наскоро приветства открития разговор по проблемите на радикалния ислям. Той класифицира като \"меко казано неверни\" твърденията, че у нас нямало почва и наченки за разпространение на радикален ислям.  Кой е Ахмед Муса Ахмед? За себе си той споделя: \"Като малък се разболях от шизофрения. Чувах странни гласове в главата си. След като приех исляма и се излекувах.\"   \nПрез 2004 г. първото дело срещу Муса приключва с осъдителна, но условна присъда. Ахмед Муса е бивш християнин - евангелист. Защитата сочи възрастта му - \"трябва ли да прекършваме един млад живот\"... Когато произнасят присъдата, публиката в съдебната зала - предимно роми мюсюлмани - ръкопляска. Условното осъждане се схваща като негласно оправдаване. На втора инстанция Муса бе осъден през март по делото за радикален ислям общо на 4 г. затвор. Ахмед Муса нарича българите \"гяури\", а българския национален трибагреник - \"гяурско знаме\". Проповядвал е, че \"неверниците\" трябва - да бъдат \"изчистени\". \nВъз основа на мотивите на ВКС и проповядваните от подсъдимия Ахмед идеи на \"салафитското направление на исляма\" като противодържавни могат да се противопоставят принципите за демокрация, разделение на властите, либерализъм, държавност и върховенство на закона, равенство на мъжете и жените и религиозна свобода, както и чрез кои идеи се проповядва налагането на шериатска държава. Апелативният съд занапред следва да подложи на внимателна, обстойна и задълбочена проверка всички събрани по делото доказателства и да направи обоснован извод в горния смисъл. С помощта на специални експертни познания да изведе категорично правно съждение дали салафизмът е антидемократична идеология, както тя е инкриминирана от държавното обвинение. Липсват дължимите за въззивен съдебен акт според ВКС мотиви относно престъпното поведение на дееца и конкретното проявление на проповядваната от него антидемократична идеология. Обжалваната въззивна присъда подлежи на отмяна, като делото е върнато за ново разглеждане от друг състав на същия съд. Преценили са да върнат делото - върнали са го.  \nЕдно от вещите лица изяснява: \"Има текстове, които насочват към омраза на религиозна основа чрез изопачаване същността на другите религии.\" Да, на редица международни мюсюлмански форуми, представители на някои мюсюлмански държави поддържат тезата, че поначало е престъпление да се коментира религията ислям, че онези, които го правят, следва да бъдат наказвани (вкарвани в затвора, например), защото дори да описват нещата \"вярно\", сигурно нещо изопачават. Богохулството не е престъпление по нашите земи доста отдавна.   \nНякои от топ експертите обаче са заложили на тази ислямистка концепция, която е в пълно противоречие с принципите на европейската светска държава. Тя няма допирни точки например с нашето разбиране за свободата на словото. Ислямът като религия може да бъде обект на научни изследвания и никому, още по-малко на експертите, привлечени от Пазарджишкия окръжен съд, не е дадено правото да забраняват анализи и коментари на \"другата религия\".   \nВ експертизите подробно се преразказва ислямска литература, за която се казва, че имала пропаганден характер. Ето още един бисер: \"Интерпретацията на понятието \"шахид\" е разширително и създава противоречива представа за неговото значение.\" Изглежда говори притежателят на \"върховното знание\" и разбира кое е адекватното съдържание. На част от експертите им е чужда светската държава, най-малкото не разбират как тя функционира. \nХодил съм на няколко съдебни заседания по процеса в съда в Пазарджик като наблюдател. Струваше ми се важно - пръв процес с такива мащаби... Разпитват свидетел - мюсюлманин. Питат го: \"Как си представяш Аллах?\"(!?!) И започват да го \"предразполагат\" - дали ще каже, че си представя \"Бог седнал на трона\" или не. Уловката е, че ако изпитваният каже, че си го представя \"седнал на трона\", значи не разбира основополагащи въпроси от ислямската религия. Защото теолозите знаят, че \"Бог е навсякъде, той е безтелесен\", няма антропоморфен (човешки) облик и т.н. Мога да изброя още половин дузина подобни процесуално-теологични трика, които чух. Цялата тази софистика няма отношение към наказателноправния въпрос извършили ли са обвиняемите нещо, което е престъпление по смисъла на нашето право. Ако са извършили - трябва да бъдат наказани, ако не са - следва да бъдат оправдани. \nВместо това експертизата е изпълнена с компетентни съждения от типа \"Текстовете са... обединени от тяхната относимост към сунитския ислям и в частност - към онзи вариант на съществуващото в него салафитско течение, който е официално подкрепян и разпространяван от управляващата династия на Саудитска Арабия.\" Може  да не сме съгласни с редица салафитски виждания за нашия свят, но това няма пряко отношение към въпроса за наказателноправната отговорност.  \nАпелативният съд бе изказал съждението, че подсъдимият е \"проповядвал омраза на религиозна основа чрез слово, изразяваща се във враждебност и отричане на всичко, несъобразено с идеологията на салафизма, чрез разпространение на религиозни идеи по време на петъчни молитви в джамиите, лекции, проповеди, срещи в кафенетата\". Чрез кои конкретно посочени действия на подсъдимия е направен този извод съдът не посочва в съдебния си акт. Чрез кои доказателства е обоснован този извод - съдът не дава отговор, нито ги посочва. Чрез кои религиозни идеи е проповядвана омразата - също. \nВърховните съдии констатират, \"че проповядваната от Ахмед Муса антидемократична идеология се нарича салафизъм. А тази \"идеология\" не е сред безспорно утвърдените за антидемократични. Нещо повече, салафизмът е експертно определен като религиозно течение.\" В мотивите на ВКС ясно пише, че въззивният съдебен акт страда от сериозен недостатък - липсата на мотиви. Това пряко засяга правото на подсъдимия да узнае в какво е осъден - за кое поведение на верска омраза му е наложено, а от въззивната инстанция - и завишено наказанието. Налице е необходимост от отмяна на въззивната присъда и връщане на делото за ново разглеждане от друг съдебен състав. \nЗнае се - ислямистите привличат към идеите си десетки български роми с внушението, че ислямът може да бъде едновременно и религия, и препитание, а носенето на салафитски бради и бурки - платено занимание. \n  Разбират ли това българските съдии? Магистрати от три съдилища са се оставили да ги въвеждат в елементарна заблуда. Делото на \"13-те имами\" (имамите всъщност не са 13 - 11 са, семейството не е водило молитви) не е дело срещу исляма, нито е срещу тези хора заради някакви техни религиозни функции. Спорът не е за това какъв е смисълът на понятието \"шахид\", както подробно се разсъждава в депозираната съдебна експертиза. Въпросът е дали проповедите, по повод на които се води процесът, съдържат призиви някой от агитираните да извърши убийствен и/или самоубийствен акт, или просто да упражни религиозно мотивирано насилие. По някаква изумителна схема някои магистрати са подведени, или се правят на такива, и в \"делото на имамите\" не се изследват съставомерни ли са обсъжданите деяния по българското наказателно право, а почти съзнателно се \"хващат\" на доста плоски уловки. \nВ наказателните процеси става дума за престъпления. Финалните акорди на \"Пазарджишкия процес\" не направиха българското правосъдие по-уважавано. Обществото отново няма да разбере какво всъщност се е случило. Върнато е за ново разглеждане дело срещу български граждани, за които се допуска, че са извършили престъпления от омраза. Съдебният състав не съди \"имами\", дами и господа. И те не бяха съдени за това, в което вярват и се молят. Правораздаването се извършва в българската светска държава, в която религиите и държавата са разделени, а законите са задължителни за всички.       \n", "date": "2017.12.11", "title": " Радикалният ислям и буфо-правосъдието "}
{"url": "http://duma.bg/node/157290", "text": "Българското председателство на Съвета на ЕС приближава с широки крачки. По същото време в самия Европейски съюз назряват промени, които могат да го направят съвсем различен през следващите години. Въпросът, както винаги, е - в каква посока. Общото усещане и на европейските народи, и на европейските елити е, че така повече не може да продължава. Губят се смисловите очертания на европейския проект. Той не предизвиква вдъхновение, амбиции, мечти. Все повече хората го разглеждат като сложна, бюрократична машина, откъсната от тях. Все по-силен предизборен коз във всяка държава членка е антиевропейското говорене. Колкото повече критикуваш и оспорваш митичния \"Брюксел\", и колкото повече се позоваваш на дълбоките национални ценности, толкова повече шансове имаш за изборна подкрепа. В България също е масово разпространена досадата от европейските теми. Десет години след присъединяването (и точно преди европредседателството!) подкрепата за ЕС в нашето общество е достатъчно стабилна, но сякаш лишена от надежди, ориентири и дори от стремежа да се гледа в бъдещето. А тъкмо от процесите в ЕС зависи в много голяма степен \nкакво бъдеще ни предстои Заседанието на Съвета на Партията на европейските социалисти (ПЕС) в Лисабон на 1 и 2 декември се превърна в събитие, сериозно отразено в европейските медии и ограничено представено у нас. Известно е, че Съветите на ПЕС се провеждат всяка година, но доколкото помня, в последно време не е имало Съвет с толкова много и толкова важни решения и послания. \nКлючово значение има и напрегнатият политически момент. Изборите във Франция и Холандия зададоха нов политически климат в западноевропейските страни. Тежкият процес по формиране на правителство в Германия ще завърши тенденцията, след която се очаква големите държави да сложат предложенията си за европейското бъдеще на масата. Какъв точно \"Брекзит\" ще ни сполети от Острова, остава висящ въпрос, натрупващ серия допълнителни неизвестни. На изток съпротивата на вишеградските страни срещу призивите за интеграция и солидарност добива по-консолидирана основа. Противоречията нарастваха през цялата 2017-а и, по всичко личи, ще се разразят в сблъсъци и консенсуси през настъпващата 2018-а. Заслуга на ПЕС и нейния лидер Сергей Станишев е, че първи поемат инициативата да излязат с конкретни решения на проблемите и да настояват за прокарването им. Толкова по-деликатна е тази задача, ако имаме предвид, че ПЕС включва 34 социалистически и социалдемократически партии от целия съюз, с разнородни идеи, виждания и намерения. \nОбединяването зад общи позиции без съмнение е с повишена трудност и можеше да се случи единствено чрез демократична процедура. Можехме да я наблюдаваме на съвета. Разработените проекти за резолюции срещнаха десетки възражения, уточнения и допълнителни предложения, всяко от които бе интензивно дебатирано и в крайна сметка - подложено на гласуване от делегатите. Политическият стил на Станишев пролича и тук - бавна и методична работа по намиране на компромис, който да даде преднина на едни идеи без привържениците на другите да се почувстват отстранени или пренебрегнати в процеса. Само така стана възможно зад финалния вариант на резолюциите да застанат толкова различни формации като френските социалисти и словашките социалдемократи, например. Какво е важно за нас като изводи от съвета? На първо място, категорично акцентираното социално измерение на европейския проект. От ПЕС лансираха минимални заплати в целия ЕС отвъд прага на бедността, данък върху финансовите транзакции, стъпки към формиране на Европейски валутен фонд, решителни мерки срещу бягството от данъци. Всъщност, няма друг вариант, при който по-богатите да поемат солидарно тежестите на европейската трансформация, а европейският бюджет да нарасне, без това да изисква допълнителни вноски от и без това финансово претоварените държави членки. На дневен ред постепенно идва и облагането на дигиталните гиганти като \"Епъл\", \"Гугъл\", \"Амазон\" и \"Фейсбук\". Ликвидирането на данъчните убежища е първостепенен приоритет, не просто защото носи повече пари, но защото пряко въвежда справедливост. Постановката на ПЕС е напълно ясна: \"Всяко евро, дължимо и неплатено, е евро, откраднато от работниците, безработните, болните\".  \nПЕС дава отговор и на дилемите на европейската интеграция. Ако грубо резюмирам, той звучи така: \"Повече Европа - да, повече дясна Европа - не\". Изненадващо прозвуча предложението освободените от Великобритания след \"Брекзит\" 73 места в Европейския парламент да бъдат избирани чрез общоевропейски листи, водени от кандидатите на отделните партии за председател на Европейската комисия. Нещо повече, настоява се хората в целия ЕС да могат да гласуват на всички избори според мястото, където живеят - и на парламентарни, и на президентски, и на регионални, а не само, както досега, на местни и европейски. И още нещо - издига се идеята за двойно членство на гражданите в ПЕС и в партиите от държавите членки, така че ПЕС окончателно да се преобразува от платформа на партии в платформа на хора. Може да изглежда спорно, но ако искаме европейското гражданство да има реален политически смисъл, няма друг път. Само когато се знае, че демократично може да се влияе на решенията навсякъде в европейските и националните институции, има шанс апатията и отчуждението от Европа да намалеят. В противен случай винаги ще тежи впечатлението, че ние избираме в страната си някакви политици, които после избират други, без да ни питат нас. И за да затворим кръга - когато един политик не носи пряка отговорност пред граждани, които са го излъчили, рано или късно ще започне да се опира на банки и корпорации, които да го поддържат. \nВ днешна Европа не можем да не говорим за проблемите на сигурността В това отношение ПЕС заема истинската лява позиция - европейската отбранителна политика, която е стъпката към интегриран ЕС, не бива да се развива за сметка на младежкия бюджет, на кохезията, на заетостта. Миграцията е въпрос на солидарност, но и въпрос на решения там, където проблемите прокуждат милиони хора от родните им места. В резолюцията се казва: \"Основното предизвикателство за ЕС е Африка, както и Средиземноморският регион. Отношенията ни с Африка ще определят бъдещето на нашия континент - не само по отношения на миграция, но също и на развитие, търговия, енергетика.\" Дали ще се стигне до План \"Маршал\" за Африка, още не можем да преценим. Но съзнанието, че изтърбушените държави от региона (някои от тях - с наше съдействие!) се нуждаят от активна помощ, е налице. Да, Русия не е главното предизвикателство, нито Врагът с главна буква. Именно тук, струва ми се, ПЕС показва сериозна геополитическа далновидност и изпреварва в мисленето си много от колегите си в другите партийни фамилии. \nЦелият този внушителен пакет предложения, разбира се, е прицелен в \nизборите за ЕП през 2019 г. В България малцина мислят за тях. Но след като нашите партии вече усилено работят за местния вот, който е половин година по-късно, имат възможност да осъзнаят и европейския залог. Но даже да не гледаме толкова напред, можем да обърнем внимание на ставащото пред очите ни. За първи път проблемът за членството на България в Шенген ще бъде поставен в Европейския парламент сега, на 13 декември, благодарение на инициативата на Станишев. Друг наш приоритет, членството в еврозоната, е далеч, но активността на ПЕС прави контекста по-благоприятен. Два дни след срещата в Лисабон португалският финансов министър Мариу Сентену бе избран за ръководител на Еврогрупата - форума на министрите на финансите от еврозоната. За нас това е добър знак, защото Сентену идва от малка страна, добре разбира какви са трудностите на развитието в по-бедните държави от ЕС и представлява едно силно и неочаквано убедително социалистическо правителство като португалското. Като домакин на Съвета в Лисабон португалският премиер Антонио Коща успя да убеди делегатите и гостите как истинската лява политика може да намали неравенствата, да съкрати безработицата и да даде глътка въздух там, където задушаващата примка на остеритета сякаш не е давала надежда за промяна. \nПо същото време Политическата асамблея на дясната ЕНП в Брюксел излезе с резолюция, която поставя в центъра на демокрацията харизматичното лидерство(?!). Ще устоя на изкушението да правя сравнения с документите на ПЕС, а още по-малко да коментирам демократичността на десните демократи. По-същественото е, че Лисабон за трети път (след Лисабонската стратегия и Лисабонския договор) би могъл да излъчи импулс към една по-социална и по-демократична Европа. \nНяма какво да се лъжем обаче - недоверието в социалистите и социалдемократите остава високо. Те твърде дълго стояха в неолибералната сянка на десницата, за да не пораждат резерви и съмнения. Сегашният им дневен ред, въпреки всичко, е дневният ред на лява Европа. В момента на континента няма други обществени и политически сили, които да го прокарат и наложат. Така че ПЕС отново е в светлината на прожекторите. Излишно е уточнението, че голям дял от светлината ще падне и върху БСП като една от най-силните европейски леви партии. \n \n    \n", "date": "2017.12.11", "title": " Повече дясна Европа - не!  "}
{"url": "http://duma.bg/node/157291", "text": "Българите плащат все по-малко за храна и все повече за данъци и осигуровки, отчели от Института за пазарна икономика в поредния анализ за доходите и разходите на домакинствата у нас. От който факт премъдрите експерти на Сороското НПО правят безсрамен извод: данните показвали, че... стандартът на живот на българските домакинства продължавал да се подобрява, като това важи за абсолютно всички подоходни групи. Е, няма що! Ядеш по-малко и работиш повече, заради което, разбира се, плащаш чинно данъците си. То и магарето носело колкото го натовариш. Дори се научило да не яде, пък после знаем какво станало. А едни други \"магарета\" запънали краката и отказали да теглят каруците. Без значение дали ги бият или ги хранят. Затова и тръгнали в друга посока - я към ГКПП-та, я към Терминал 2. Има-няма, казват, да са към 2,5 милиона. И целият този поток - заради подобряващия се стандарт и все по-задоволените потребности. \nНе знам какъв циник трябва да си, за да не кажеш на глас най-елементарната истина, която се набива на очи от иначе безспорния факт. Защото и без ИПИ хората го изпитват на гърба си - те просто се лишават и пестят от мизерните си средства за храна, за да се опитат да вържат двата края за другото - било за данъци, било за всевъзможните сметки и такси, които постоянно растат. Какво вдигане на стандарта, какви 5 лева?! А да не говорим, че поскъпването на живота продължава всекидневно - увеличение на цените има при всички храни и услуги, дори без някаква икономическа обосновка или логична причина. Няма човек, който да не го усеща по все по-отъняващия си джоб. Но... инфлация нямало, припяват и от НСИ. \nКолко ловко обаче въпросните \"експерти\" избягват темата за галопиращите цени. И посочват като единствено негативна тенденция растящото данъчно и осигурително бреме. Този рев също ни е познат - работодателите ни проглушиха ушите как загивали от вдигането на минималната заплата и от непосилните осигуровки, с които се товарели. Да обслужваш тях и властта по този дърварски начин обаче не те прави по-голям специалист, а още по-малкото обективен. Нагласените графики и диаграми може да впечатляват с наукообразието си, но не греят никого. Защото не казват цялата истина. \nА и проблемът не е в размера на данъците, важното е как се харчат от държавата. Когато се пръскат милиарди за нерентабилни проекти, когато стотици милиони се прибират от \"наши\" фирми за кухи или неефективни дейности, тогава не може да искаш българинът да гледа положително на данъците като ефективен метод за социално обогатяване. Обогатяване има, само че е за конкретни лица. Затова и другият извод звучи повече от цинично - че тази тенденция била в \"унисон с процеса на догонване на по-развитите европейски страни\". Да, на Запад данъците са високи, но и доходите са в пъти по-високи. А гладни данъкоплатци и работещи бедни - това само у нас го има.   \n", "date": "2017.12.11", "title": "А магарето да не яде "}
{"url": "http://duma.bg/node/157292", "text": "Той бе от хората, \"които се раждат с перо зад ухото и мастилница вместо сърце; за него всичко на този свят се свеждаше до изваждане или умножение и една цифра му беше много по-ценна от един човек, щом тази цифра можеше да увеличи сумата, която човекът можеше да намали\". С това изречение след години може би ще характеризират бившия шеф на надзорниците на касата и настоящ здравен министър. Характеристиката е за счетоводител в приключенски роман от 1844 г. Малко неща са се променили за повече от век и половина, след като 115 депутати от мнозинството предпочетоха да спестят на кабинета \"Борисов 3\" 25 млн. лв., вместо да осигурят лечение на не повече от 1000 души, повечето млади и деца. За тези хора бюджетът е по-важен от живота на всички останали. Да не може един от признатите за най-умел през последните десетилетия бюджетар от над 4,5 млрд. лв. за здраве да намери едни 25 млн. лв. означава, че или перото му е затъпяло, а мастилницата - спукана, или политическата импотентност е огромна. Като добавка - и неистини. Инсинуация е, че президентското вето оставя без лекарства и лечение всички българи. Ветото е само на параграф 6 от преходните и заключителни разпоредби. Лъжа е, че всеки от въпросните 22 нови медикамента се реимбурсира в по-малко от 9 страни членки на ЕС.   \nСъс сигурност обаче през последните няколко години нещо много важно се е променило в България - гласът на пациентите се чува. При това не от кого да е, а от президента. Той не пожертва болните хора с нелепи доводи, че не може да се ограничава свободната търговия (справка - ветото на закона за лекарствата в частта, целяща ограничаване на паралелния износ през 2014 г.). \nНищо не оправдава плоския \"план\" на Кирил Ананиев в качеството му на шеф на надзора да \"пести\" от здраве. Дори това, че в качеството на здравен министър вече, в 14,30 ч. в събота на пожар свика журналистите на пресконференция в 17 ч., за да се оправдава. Пред кого? Пред шефа си и управляващите? Или пред болните и близките им, които чакаха чудесата на медицината, ползвани във всички цивилизовани държави, за да живеят и да получат шанс да работят, за да пълнят хазната на Борисов, Горанов и Ананиев с данъци и осигуровки, та двойно да платят 25-те милиона за лекарствата?  \nНа това място уважаващият себе си министър на здравеопазването, бил той и най-добрия бюджетар, би признал провала си в здравното поприще - и като министър, и като бивш надзорник. И, разбира се, би си отишъл. Та ако ще премиерът на колене да го моли да остане. \nНе, господа управляващи! Този път дори показните акции на ГДБОП не успяха да отвлекат вниманието на болните и на обществото! Не успяха да го направят дори акциите срещу \"лошите\" болници и намесата на главния прокурор в здравните дела на държавата!  \nПозорна е немощта на управляващите да се справят с проблемите на здравеопазването през последните години! Дори опитите им да реанимират политически трупове вече не помагат. Не може да се прави здравна политика с хора, обвинявани в миналото във финансови злоупотреби именно в системата на здравеопазването.   \n", "date": "2017.12.11", "title": " Позорна немощ"}
{"url": "http://duma.bg/node/157294", "text": "Британското правителство очаква да плати на Европейския съюз между 35 и 39 млрд. паунда (40-45 млрд. евро) за уреждане на финансовите му задължения пред общността, съобщи прессекретарят на министър-председателката Тереза Мей, предаде агенция Ройтерс. \n„Очакваме таванът да е между 35 и 39 млрд. паунда”, каза прессекретарят и каза, че това е сумата за „честно уреждане на задълженията” на Великобритания пред ЕС. \nТака правителството в Лондон за пръв път официално съобщава за конкретна сума, която Обединеното кралство е готово да плати в рамките на \"Брекзит\". \nВ петък Великобритания и ЕС постигнаха пробив в преговорите за Брекзит след диалог, продължил 7 месеца, с който завърши първият етап от преговорите. \nСега преговорният процес преминава във втора фаза, посветена на сигурността и търговията. Официалното й одобрение трябва да бъде дадено на срещата на високо равнище в Брюксел на 14 и 15 декември, а стартът й ще е през януари догодина. Великобритания ще напусне ЕС на 29 март 2019 г. \nМеждувременно в неделя секретарят по въпросите на \"Брекзит\" в британското правителство Дейвид Дейвис отново извади наяве липсата на координация и единна позиция в кабинета на Тереза Мей, като заяви, че ако Лондон не успее да постигне сделка по търговските въпроси с ЕС по време на втората фаза на преговорите, то \"Брекзит\" може да се случи без Великобритания да плати нищо. Думите му обаче влязоха в пряко противоречие с тези на финансовия министър Филип Хамънд, според който дори ако не се стигне до търговска сделка, е \"немислимо\" Великобритания да не изпълни международните си ангажименти. Според Дейвис плащането на сумата зависи именно от постигането на позитивен резултат във втората фаза на преговорите.   \n", "date": "2017.12.11", "title": "Официално \"Брекзит\" ще струва 40 млрд. евро"}
{"url": "http://duma.bg/node/157295", "text": "Висши фигури от редиците на партията на Ангела Меркел ХДС се изказаха скептично за визията за Европа, изложена от лидера на социалдемократите Мартин Шулц на конгреса на ГСДП в края на миналата седмица. На двете партии предстоят преговори за съставяне на трета \"голяма коалиция\" в рамките на управлението на канцлера Меркел, което ще й осигури четвърти пореден мандат и външната политика може да се окаже първият спорен въпрос по пътя към съставяне на правителство. \nНа партийния форум Шулц предложи създаването на \"Съединени европейски щати\" до 2025 г., т.е. превръщането на ЕС във федерална структура. Но освен политическите му противници, германските избиратели изглежда също не одобряват такъв подход, след като проучване на общественото мнение показа, че над 60% от германците не са съгласни с идеята.  \nВъпреки това вече започнаха спекулациите как ще изглежда новият кабинет. В събота \"Шпигел\" съобщи, че сегашният министър на външните работи Зигмар Габриел, който е от ГСДП, се цели в поста на финансов министър, ако двете партии стигнат до споразумение за нова коалиция. Габриел обаче отрече слуховете, като заяви, че никой не знае как би изглеждало бъдещото правителство. \nЛидерът на социалдемократите Мартин Шулц призова да се спрат спекулациите за министерските места, преди да бъде договорена новата коалиция. \"Мога само да посъветвам всеки, никой да не спекулира за разпределението на министерствата и да не позволява спекулации от други\", призова лидерът на ГСДП. \n    \n", "date": "2017.12.11", "title": "Търкания в Германия още преди старта на преговорите"}
{"url": "http://duma.bg/node/157296", "text": "Пентагонът не закриля \"Ислямска държава\" в Ирак и Сирия, а активно работи по нейното унищожение, обявиха от американското министерство на отбраната. Оттам допълниха също, че не действията на Русия или \"сирийския режим\", а тези на водената от САЩ коалиция са \"единствените, довели до значим прогрес срещу \"Ислямска държава\" \nПо-рано говорителят на руското министерство на отбраната генерал-майор Игор Конашенков каза, че на 23 ноември \"във въздушното пространство над западния бряг на река Ефрат американски изтребител F-22 активно е пречил на руска двойка Су-35 да изпълнява бойни мисии по унищожението на ислямистка крепост в предградията на град Меядин\". \nМежду F-22 и Су-35 дори е започнала симулация на въздушен бой. При появата на допълнителни руски самолети, американците са се оттеглили. \nМеждувременно иракският премиер Хайдер ал Абади обяви край на тригодишната война срещу терористичната групировка „Ислямска държава“ в страната, а в столицата Багдад дори бе проведен парад в чест на победата. \"Нашите сили имат пълен контрол над иракско-сирийската граница и затова обявявам края на войната срещу терористите\", каза той на конференция в Багдад. \n\"Врагът ни искаше да унищожи нашата цивилизация, но ние спечелихме чрез нашето единство и решителност. Ние триумфирахме\", допълни министър-председателят.   \n", "date": "2017.12.11", "title": "Русия пак обвини САЩ, че пречат в Сирия"}
{"url": "http://duma.bg/node/157297", "text": "Чешкият президент Милош Земан обвини Европейския съюз в страхливост, коментирайки реакцията на Брюксел след признаването на Ерусалим като столица на Израел от американския президент Доналд Тръмп, предаде Франс прес. \n\"Европейският съюз страхливо прави всичко, за да надделее пропалестинското терористично движение над произраелското движение, към което принадлежа\", заявил Земан в реч пред делегатите на конгрес на крайнодясната партия \"Свобода и пряка демокрация\". \n\"Като доказателство държа да напомня, че Европейският парламент неотдавна даде трибуна на една палестинска терористка, призната за виновна, която заяви, че борбата против палестинската автономия е идентична с тази срещу евреите в Аушвиц. Отдавна не бях чувал такава наглост\", добавил Земан, имайки предвид, че Европейският парламент през септември разреши изказване на Лейла Халед, член на Палестинския национален съвет, станала известна като първата жена, участвала в отвличане на самолет (на американската авиокомпания ТУА - \"Трансуърлд еърлайнс\", през 1969 г.). \n73-годишният държавен глава, който приключва през януари втория си петгодишен мандат, напомнил също,че самият той е предложил още през октомври 2013 г. да се прехвърли чешкото посолство от Тел Авив в Ерусалим.  \nМеждувременно премиерът на Израел Бенямин Нетаняху разкритикува европейското \"лицемерие\" и \"двойни стандарти\", съобщи \"Таймс оф Израел\". Израелският премиер заяви това пред местната преса, преди да отпътува за двудневно посещение до Париж и Брюксел. Нетаняху каза, че докато той придава \"голямо значение\" на Европа, не може да толерира това как някои страни бързаха да критикуват решението на американския президент Доналд Тръмп, но не осъдиха ракетния огън от Газа в Израел през последните два дни. \n\"Докато уважавам Европа, не съм подготвен да приемам двоен стандарт от нея\", каза Нетаняху. \"Чух гласове, които осъждат историческото изявление на президента Тръмп, но не съм чувал осъдителни присъди за изстреляните в Израел ракети или за ужасното потискане срещу страната\", заяви Нетаняху. \n\"Не съм готов да приема това лицемерие и както обикновено на този важен форум, ще представя истината на Израел без страх и с високо вдигната глава\", добави той премиерът на Израел. \nДнес Нетаняху ще се срещне в Брюксел с лидери на Европейския съюз. \nОт своя страна Арабската лига призова САЩ да анулират решението си, с което признаха Ерусалим за столица на Израел, предаде АП. Решението, оповестено от президента Доналд Тръмп, е опасно нарушение на международното право, няма юридическа тежест и е невалидно. Около тази позиция се обединиха външните министри от влиятелната организация. \nВъншните министри също така призоваха международната общност да признае държавата Палестина със столица Източен Ерусалим, поискаха резолюция на Съвета за сигурност, която да провъзгласи, че решението на Тръмп нарушава международното право и няма юридически ефект. \nАрабската лига ще се събере отново до месец, за да обсъди ескалацията на напрежението в региона. \nРешението на Доналд Тръмп лишава САЩ от ролята на спонсор и посредник на близкоизточния мирен процес, смятат от Арабската лига.   \n", "date": "2017.12.11", "title": "Ерусалим раздели света "}
{"url": "http://duma.bg/node/157298", "text": "Ердоган: Кипърските турци са „съсобственици” \nКипърските турци са \"съсобственици\" на разделения остров Кипър, заяви турският президент Реджеп Ердоган в интервю, настоявайки, че преговорите ще се провалят, ако бъдат те третирани по друг начин. \"Кипърските турци никога няма да се сведат до статута на малцинство, както искат кипърските гърци”, настоя той пред \"Вима\". \"Преговорите са обречени на провал, ако не се разбере, че кипърските турци са политически равни.\"  \nСнегът създава проблеми във Великобритания \nЛетищата на британските градове Бирмингам и Уест Мидландс, както и лондонското Лутън бяха затворени заради обилния снеговалеж в страната. Снеговалежът предизвика спирането на част от метростанциите в британската столица, проблеми със спортните събития и задръствания по пътищата на Острова. \n Европол: Албания е основният източник на канабис \nАлбания отново се класира като основен източник на незаконна търговия с канабис в страните от ЕС, става ясно от доклад на Европол. Според него престъпните групи в Европа печелят 24 милиарда евро годишно от контрабандата на марихуана, кокаин и хероин. Европейската полицейска служба е загрижена и за пускането на пазара на нови видове опасни синтетични наркотици. \n Нови протести срещу Нетаняху в Израел \nХиляди жители на Израел протестираха в Тел Авив в събота вечерта за поредна седмица, изразявайки недоволството си срещу премиера на страната Бенямин Нетаняху, който е разследван по два случая за корупция. По данни на полицията, броят на събралите се на митинга е достигнал до 10 хил. души.  \n \nПродължават горските пожари в американския щат Калифорния. Стотици хиляди хора са евакуирани, над 1000 сгради вече бяха погълнати от пламъците, а други 25 000 остават в опасност БГНЕС \n \nНорвежкото кралско семейство прие Беатрис Фин, ръководител на  Международната кампания за забрана на ядрените оръжия, на която бе  присъдена тазгодишната Нобелова награда за мир. Церемонията по  връчването й се състоя вчера в столицата на Норвегия Осло.   \n", "date": "2017.12.11", "title": "Кратки новини"}
{"url": "http://duma.bg/node/157299", "text": "Опозицията в Хондурас поиска анулиране на изборите.  Либералната партия, чийто кандидат остана трети в президентските избори, официално внесе искането си, предаде \"Ройтерс\". \nПрезидентът на Хондурас Хуан Орландо Ернандес бе преизбран за втори мандат в края на ноември. \nНо опонентите му го обвиниха в нарушаване на конституцията. Други кандидати също се обявиха за победители и вотът бе оспорван. Това предвещава нестабилност в управлението на страната. \nПървоначално бе обявено, че левият политик от опозицията Салвадор Насрала води след вота, но впоследствие започна дълго официално преброяване на гласовете, според което досегашният президент Хуан Орландо Ернандес се оказа с най-много гласове. Резултатите все още не са официално потвърдени, като се очаква дори повторно преброяване на бюлетините, но привърженици на Насрала вече излязоха на протести по улиците, а в последвалите безредици загинаха поне 14 души, предимно от огнестрелни рани. Междувременно правозащитната организация \"Амнести интернешънъл\" обвини правителството на Ернандес - близък съюзник на САЩ, често наричан \"диктатор\" от опонента си Насрала -  в \"опасни и нелегални тактики за заглушаване на опозиционните гласове\". \n    \n", "date": "2017.12.11", "title": "В Хондурас искат анулиране на изборите"}
{"url": "http://duma.bg/node/157300", "text": "Организацията на Обединените нации претърпя най-тежката атака срещу мироопазваща мисия за близо четвърт век. Това се случи, когато бунтовници от Уганда нападнаха база в източната част на Демократична република Конго и убиха най-малко 15 миротворци. \nСъветът за сигурност на ООН съобщи, че хората, които са били от съседна Танзания, са били убити в провинция Северно Киву, заедно с пет конгоански войници. Други 53 души са ранени. \nГенералният секретар на организацията Антониу Гутериш нарече това „зловещ акт“. \n\"Аз осъждам тази атака недвусмислено. Тези умишлени нападения срещу мироопазващите сили на ООН са неприемливи и представляват военно престъпление\", каза той в изявление. \nИзточният регион на ДР Конго отдавна е разтърсван от насилие, но тази година напрежението се увеличи значително покрай правителствени и междуетнически сблъсъци. ООН през октомври обяви извънредна ситуация „ниво 3“ в африканската държава - статута на конфликтите в Ирак, Сирия и Йемен.   \n", "date": "2017.12.11", "title": "15 мисионери на ООН убити в Конго"}
{"url": "http://duma.bg/node/157301", "text": "В единична камера се намира задържания в Киев бивш грузински президент Михаил Саакашвили, който последните дни организира протести срещу украинското правителство. \nТой също обяви гладна стачка в знак на протест срещу арестуването му. „Там има дежурен лекар. Като цяло Михаил се чувства добре“, обяви адвокатът му Руслан Чернолуцки по украинската телевизия NewsOne. \nПървоначално Саакашвили, който създаде партия в Украйна, бе задържан по обвинение за съдействие на участници от престъпни организации и укриване на престъпната им дейност. Привържениците му обаче го освободиха, след което се появиха в центъра на Киев, където протичат протести с искането за импийчмънт на президента Петро Порошенко. В сряда полицаи се появиха в палатковия град, но съратниците на Саакашвили не им позволиха да стигнат до него. Накрая той бе задържан едва в петък вечерта и бе изпратен в следствения арест. Украинската прокуратура смята да поиска домашен арест за него. \nВ неделя привържениците на Саакашвили отново проведоха митинг в столицата Киев, като за пореден път настояха за приемане на закон за импийчмънт на президента Порошенко. По данни на украинските медии на проявата са присъствали около 1,5 хил. души. След края на протеста участниците се насочиха към изолатора, където е настанен Саакашвили и откъдето по-рано той призова украинците да се включат в акцията \"За импийчмънт\".     \n", "date": "2017.12.11", "title": " Сложиха Саакашвили в изолатора"}
{"url": "http://duma.bg/node/157302", "text": "Няма да има промени в Закона за образованието, обяви председателят на украинския парламент Андрий Парубий. \n\"Решението вече е съгласувано с представителите на Венецианската комисия\", посочи той. \nПарубий каза, че клаузата за езика в закона ще остане в досегашната й редакция. Той окачестви приетия вариант като компромисен: формулировка \"от една страната, защитава езика на националните малцинства, а от друга, задължава всички да изучават държавния език\". \nНа 8 декември Венецианската комисия на Съвета на Европа разкритикува член 7 от закона и препоръча на Киев да внесе в него поправки, за да избегне дискриминацията на езиците на националните малцинства. В документа се отбелязва, че \"приетият член 7 от закона се различава силно от проекта, по който се провеждаха консултациите с малцинствата\". \nСрещу новия закон, който предвижда образование само на украински от 2020 година, се обявиха държавите в Европа, които имат малцинства в Украйна - България, Гърция, Унгария, Полша, Румъния, Молдова и Русия. Най-непримирима е Унгария, която обяви, че ще блокира всички ключови инициативи на ЕС за Украйна, ако не бъде променен законът. \nСъседните на Украйна страни имат право да критикуват новия украински закон, забраняващ след началния курс да се преподава в училище на езици на малцинствата. Това заяви преди няколко дни Венецианската комисия на Съвета на Европа. \nПрез 2015 г. в Украйна е имало 621 училища, в които се е преподавало на руски, 78 на румънски, 68 на унгарски и пет на полски. \nКомисията каза, че клауза от новия закон, позволяваща някои предмети да се преподават на официалните езици на ЕС (като унгарски, румънски и полски), е дискриминираща спрямо говорещите руски, който е най-широко използваният неофициален език. По-неблагосклонното отношение към тези езици, които не са на страни от ЕС, е трудно да се обясни и затова повдига въпроси за дискриминация, смята комисията. \nЕзикът е болезнен проблем в Украйна. След проевропейското въстание през 2014 г., решението за отмяна на закон, позволяващ използването в някои региони на руския като втори официален език, предизвика антиукраински вълнения в източната част на страната, които ескалираха в бунт. Но новият закон за образованието влоши отношенията на Украйна със западните й съседи.       \n", "date": "2017.12.11", "title": "Украйна настоява за закона за езика  "}
{"url": "http://duma.bg/node/157303", "text": "Меморандум за намаляване на международните тарифи за роуминг между България и Сърбия бе подписан, съобщиха от Министерството на транспорта, информационните технологии и съобщенията. Споразумението предвижда страните да насърчат мобилните оператори да постигнат конкретни договорености помежду си, които да доведат до трайното намаляване на международните тарифи на роуминг услугите. От поевтиняването на разговорите в роуминг ще се възползват близо 14 милиона граждани на двете държави. Сърбия е втората държава от Западните Балкани, с която се подписва такъв меморандум. Преди по-малко от месец България подписа аналогичен документ с Македония. \nЦените за услуги в роуминг между България и Сърбия варират от 2,99 лв. до 6,99 лв. на минута и около 25 лв. на мегабайт и са едни от най-високите в Европа.   \n", "date": "2017.12.11", "title": " Намаляват цените на роуминга между България и Сърбия"}
{"url": "http://duma.bg/node/157304", "text": "Новият график за движение на влаковете на \"БДЖ-Пътнически превози\" ЕООД влезе в сила от вчера, като в повечето региони на страната се запазва досега действащият график, съобщиха от БДЖ. \nПрез следващата година ще се запази обемът на превозите, заложен в сключения договор с държавата за извършване на обществени превозни услуги. Пътническият превоз ще се извършва с общо 583 влака, от които 18 международни бързи, като 4 от тях ще се движат само през летния сезон, 77 бързи влака - три, от които ще се движат само в работни дни, 143 пътнически влака и 345 крайградски пътнически влака. \nДвижението на влаковете в участъците с най-голям брой пътници в работните дни е на по-чести интервали. В сутрешните часове влаковете по направлението Перник-София се движат на интервал от 20 минути, а в следобедните часове и вечер - от 40 минути. За направлението Лакатник-Своге-София в сутрешните часове влаковете са на интервал от 30 минути, а вечер - на всеки 60 минути.  \nПрез летния сезон - от юни до октомври, се планира да се запази движението на сезонния влак Солун-София-Солун. За пътуващите по направлението София-Букурещ директните вагони ще се движат само през лятото, а през останалото време ще се налага пътниците да се прекачват на гара Русе на и от мотриса, която ще се движи по маршрута Букурещ-Русе-Букурещ.   \n", "date": "2017.12.11", "title": " БДЖ е с нов график за движение на влаковете"}
{"url": "http://duma.bg/node/157305", "text": "Ново поскъпване на хранителните стоки на едро през изминалата седмица отчете Държавната комисия по стоковите борси и тържища (ДКСБТ). Цената на оранжерийните домати се е покачила с 2,7 на сто и се продават по 1,9, лв. за кг. Оранжерийните краставици поскъпнаха с 5,2% до 2,64 лв. средно за килограм. Зелените чушки се продават с 8,8 на сто по-скъпо - до 1,61 лв. за кг, а цената на червените се качва с 5,8 на сто до 2,15 лв. за кг. Цената на килограм лимони се е повишила с 1,2% до 2,47 лева. Цената на пакетче краве масло от 125 грама се покачи с 1,7 на сто до 2,40 лева за брой, а на замразеното пилешко - с 2,2 на на сто до 3,80 лв. за кг на едро. Брашното тип \"500\" поскъпна с 2,5 на сто и килограм се продава по 0,82 лв. \nПрез изминалата седмица са поевтинели портокалите - с 1,4 на сто до 1,40 лв. за кг, както и кравето сирене - с 2,6 на сто и се продава по 6,15 лв. за кг. Цената на скумрията пада с 0,8 на сто и килограм на едро се продава по 3,69 лв. Захарта поевтиня с 3,7 на сто и се търгува по 1,31 лв. за кг. \nИндексът на тържищните цени (ИТЦ), който отразява цените на хранителните стоки на едро, се повиши през миналата седмица с 1,17 на сто, до 1,463%, отчита ДКСБТ. За последните три месеца ИТЦ се повиши с 9,8 на сто.   \n", "date": "2017.12.11", "title": " Ново поскъпване на хранителните стоки"}
{"url": "http://duma.bg/node/157306", "text": "Възможно е през тази година делът на разходите за храна и безалкохолни напитки в общия бюджет на българина да спадне под 30%, което не се е случвало досега. Това става ясно в коментар на анализ на Явор Алексиев от Института по пазарна икономика (ИПИ), който се базира на данни от Националния статистически институт. В анализа на ИПИ са разгледани някои от основните тенденции при доходите и разходите на домакинствата, разпределени по 1/10 групи. За най-богатите 10% от домакинствата у нас хранителните стоките представляват по-малко от 25% от всички разходи, докато при най-бедните 10 на сто, разходите за храна и напитки са за над 43% от семейния бюджет, показват данните на НСИ за миналата година. Между 2008 и 2016 г. делът на разходите за храна се е понижил от 36,6% на 30,8%.  \nПри плащането на данъци и осигуровки за най-бедната една десета от населението те са едва 3,8% от всички разноски. Докато най-богатите 10% от българите дават 16,5 на сто от семейния бюджет за налози и социални вноски. Относителният дял на разходите на домакинствата за данъци и осигуровки обаче расте. През 2008 г. за данъци и осигуровки са отивали под 7% от всички разходи на средното българско домакинство, а през миналата тези задължения са се устремили към 12-процентен дял. Според икономистите от ИПИ това се дължи на повишаването на данъчноосигурителната тежест, но и на повишаването на заетостта в икономиката, както и на намаляването на сивата икономика.  \n За плащането на битови сметки - за ток, вода и отопление отиват 20% от разходите на най-бедните. А хората с най-високи доходи покриват тези разноски само с една десета от бюджетите си. Най-бедните отделят 2,4% за разходи за култура като образование, почивки и развлечение, докато най-заможните домакинства харчат 7,4% от бюджетите си.     \n", "date": "2017.12.11", "title": "Харчим по-малко за храна и повече за данъци"}
{"url": "http://duma.bg/node/157307", "text": "С 10% средно са скочили тазгодишните новогодишни куверти в страната в сравнение с миналата година, сочи репортерска проверка на ДУМА в сайтовете, предлагащи оферти за празниците в страната и чужбина. До 200 лева струват кувертите за посрещането на новата година в столичните заведения. По около 70 лева са най-ниските цени на празничните вечери в ресторантите в София, а средно вървят по 100-120 лева. В цената обикновено са включени вечеря с чаша вино и шампанско, а останалите поръчки се заплащат допълнително. Въпреки завишените цени в сравнение с миналогодишните, местата почти навсякъде са ограничени, а някои дори са изчерпани. Репортерска проверка установи, че най-търсените са ресторантите, предлагащи средиземноморска кухня, както и българските механи. В Пловдив и Банско кувертите вървят по около 100-150 лева. В повечето варненски заведения кувертите вече са продадени, а в останалите цените са между 70 и 190 лева. Кувертите по софийските нощни клубове и дискотеки също са с малко по-високи цени в сравнение с миналогодишните и тръгват от 30 лева на човек, като в повечето 20 лева са за свободна консумация. По около 80-100 лева се харчат кувертите за модните нощни клубове в столицата, като една трета от цената е предвидена за свободна консумация. Повечето от клубовете обаче правят отстъпки от около 30-40% от цената на вечерта след полунощ. \nОколо половин милион българи се очаква да пътуват за Нова година, като над 120 хил. от тях ще прекарат празника в чужбина, сочат данните на Института за оценки и анализи в туризма. У нас сред най-желаните дестинации остават зимните курорти. И въпреки, че в Банско и Пампорово цените на пакетите за празника са скочили с около 11 на сто от миналата година, свободни места по хотелите почти не са останали. Най-предпочитани са тридневните пакети, като най-ниските цени са около 300 лева на човек. Модерните напоследък у нас комплекси със СПА струват от 150 лева нагоре на ден, като в цената е включена и новогодишната вечер. \nЗаради по-високите цени у нас, все по-предпочитани дестинации за празника са съседните Сърбия, Македония, Босна и Херцеговина и Турция. Около 400 лева на човек излизат 4 дни в луксозен хотел в турската столица с включен транспорт и празнична вечеря на кораб по Босфора. В Одрин 4 дни струват по-малко от 200 лева на човек. Туристически фирми предлагат Нова година в Рим, като четиридневна почивка с празнична вечеря излиза около 500 лева. В Босна и Херцеговина 4-дневно пътуване с новогодишен куверт в луксозен хотел излиза около 350 лева на човек, а с около 100 лева повече струват 4 дни в Скопие и Охрид, като в пакета се предлагат две празнични вечери, транспорт и екскурзовод. В Гърция офертите вървят по около 100 лева на ден за празника с включени транспорт и новогодишна вечеря.   \n", "date": "2017.12.11", "title": " 10% по-скъпи куверти за Нова година "}
{"url": "http://duma.bg/node/157315", "text": "Подкрепа получи предложението на председателя на Обединението на жените социалистки (ОЖС) Катя Николова организацията да стане част от най-голямата женска организация в Европа \"Европейско женско лоби\".  \nОЖС отчете кампанията си \"Жените срещу насилието\", която беше основна тема в работата на клубовете в цялата страна през тази година. В работата на НС на организацията участва лидерът на БСП Корнелия Нинова. Кампанията беше реализирана чрез Фонд \"Инициативи\" на НС на БСП. В нея се включиха не само жените социалистки, но и много симпатизанти и представители на неправителствения сектор. Зам.-председателят на ОЖС Мариана Бояджиева направи отчет на инициативите, проведени в населените места в Северна България. Тя припомни, че всяка четвърта жена у нас е жертва на насилие. 3158 са сигналите, получени в Агенцията за социално подпомагане през 2016 г. за посегателства срещу представителките на нежния пол. Бояджиева открои като интересна и полезна кръглата маса, проведена в Смолян под наслов \"Насилието през очите на жената\", както и реализирания проект \"Чуй ме! Виж ме!\" на дамите от Пловдив. Той е подкрепен и от младите социалисти в областта, които след благотворителна акция \"Деца рисуват за деца\" са събрали 1800 лв., дарени на детското онкохематологично отделение в УМБАЛ \"Св. Георги\". Бяха споделени и интересни изяви по темата в Стара Загора, Казанлък, Кърджали, Ямбол, Хасково, Бургас, Пазарджик и други населени места. \"Целта на инициативите ни е да работим за разширяване влиянието на ОЖС като силна, авторитетна политическа организация. Искаме да приобщим към нашите изяви и други женски структури и да увеличим подкрепата за БСП\", подчерта Бояджиева.   \nАгресията се проявява в различни форми, заяви зам.-председателят на на ОЖС Смиляна Нитова. Тя разказа за инициативите, които са проведени през годината в населените места в Южна България. Нитова привлече вниманието към изяви във всички областни градове, както и в по-малките населени места. \nТаня Найденова призова жените социалистки да правят политики, да привличат симпатизанти и да помогнат за връщането на напусналите БСП. Тя предложи темата за насилието срещу жени да стане национална тема. Според Александра Барданкова социалистките трябва да бъдат сред хората и да разговарят с тях на улицата, а не само да се правят кръгли маси. Депутатът Дора Янкова нарече инициативите \"вълна на женски действия срещу агресията\". Тя посъветва жените да участват в обществените обсъждания на общинските бюджети и да настояват за разкриването на повече кризисни центрове за жени, пострадали от насилие. За проблемите на социалистките в малките населени места говори Маргарита Василева от Роман. Според педагожката Марияна Божкова е скъсана връзката между деца и родители. Причините за това са бедността, безработицата и усещането за безнаказаност, категорична е Божкова. Жените настояха за законодателни инициативи, свързани с борбата и превенцията срещу насилието.     \nПредседателят на ОЖС Катя Николова благодари на всички, съпричастни с кампанията, и на организациите по места за активното участие. Бяха гласувани и два новоизградени клубове в Георги Дамяново, Монтанско, и Павел баня, Старозагорско. НС на ОЖС отчете, че в организацията членуват над 7000 жени и си постави за цел увеличаването им. \nСоциалистките решиха инициативата \"Жените срещу насилието\" да продължи и през новата година. По предложение на Корнелия Нинова те приеха единодушно заедно с нея да бъде реализирана още една национална кампания под наслов \"Смели жени казват: Не на страха!\" Корнелия Нинова кани всички депутатки да се включат в кампанията против агресията Председателят на БСП Корнелия Нинова предложи инициативата \"Жените срещу насилието\" да бъде застъпена и в парламента. Народните представителки от ПГ на \"БСП за България\" ще се обърнат към колежките си от всички парламентарни групи да се включат в кампанията, обяви тя.   \n\"Колкото и да сме различни, и да имаме политически спорове, вярвам, че никой няма да ни откаже сътрудничество по тази тема. Има ценности, които стоят на политиката\", поясни Нинова и поздрави жените социалистки за полезните и интересни инициативи, за активността им и емоциите, които влагат в кампанията. \n\"Живеем в поробена държава. Споделихте, че хората живеят в непрекъснат страх вкъщи, в работата, в обществото. Каузата, която сме си избрали, ни отива най-много като жени, като майки, съпруги, баби да застанем срещу насилието и агресията. Пред нас стои призванието да пазим семейни ценности. Каквото и да си говорим за насилието в училище, в обществото, основното ядро, което остава, е семейството. Заради заетост, заради бедност и различни проблеми се къса това основно ядро на обществото\", подчерта Нинова.   \n    \n", "date": "2017.12.11", "title": "Социалистките влизат в представителната мрежа \"Европейско женско лоби\"  "}
{"url": "http://duma.bg/node/157316", "text": "Изготвянето на идейния проект за разширението на метрото към кв. \"Слатина\" ще струва 2,4 млн. лв. Това става ясно от обществената поръчка, обявена от \"Метрополитен\" миналата седмица. Финансирането ще е по оперативна програма \"Транспорт и транспортна инфраструктура\". \nПредвижда се трасето да е с дължина 5590 метра и 6 метростанции. Началото на отклонението към квартала ще е в участъка между станции 6 и 8 на строящата се в момента трета метролиния при ул. \"Шипка\" в зоната на Военната академия. Краят на отклонението се предвижда да е от източната страна на съществуващ пешеходен подлез под бул. \"Цариградско шосе\". \nСпоред предварителните планове началната станция трябва да се проектира със странични перони. Между метростанциите при ул. \"Коперник\" и ул. \"Слатинска\" трява да се проектира връзка за аварийна смяна на посоката на движение на подвижния състав. Освен това всички станции трябва да се проектират с по два вестибюла в двата края на перона. \nЦялото трасе ще е подземно, като част от него ще се изгради по открит способ. Изпълнителят трябва да проучи съществуващата инженерна инфраструктура, да изготви Подробен устройствен план и др. Срокът за проектиране е 18 месеца. Щом бъде готов проектът, \"Метрополитен\" ще кандидатства за европейско финансиране в периода 2021-2027 г. \n    \n", "date": "2017.12.11", "title": "Проектът за метро към кв. \"Слатина\" ще струва 2,4 млн. лв. "}
{"url": "http://duma.bg/node/157317", "text": "Софийската организация на БСП изрази подкрепата си към справедливите искания на шофьорите, ватманите и обслужващия персонал от столичните автотранспорт, електротранспорт, метрото и Центъра за градска мобилност за достойно заплащане и гарантираното право на почивка. \nСлужителите в четирите дружества протестираха по-рано пред Столичната община. Шофьорите заявиха, че системно работят по 12 дни без почивка. Според социалистите това е грубо нарушение на трудовоправните отношения, поставя на риск живота и здравето на ползващите услугите на столичния градски транспорт и другите участници в движението.  \n\"В началото на годината спонтанният протест на шофьора Веселин Голевски остана без подкрепа и доведе единствено до незаконосъобразното му уволнение. Но днес явно проблемите с ниското заплащане, лошите условия на труд и неспазването на законното право на почивка са стигнали до критична точка и изведоха на справедлив масов протест работещите и синдикалните организации в градския транспорт на столицата\", коментираха от БСП. Според левицата безхаберното отношение на управляващите от ГЕРБ Столичната община задълбочава проблемите в сектора и го превръща в черна дупка, в която годишно потъват милиони от увеличените цени на билетите и разширяването на зоните за платено паркиране.  \nСтоличните социалисти чрез общинските си съветници ще настояват при формирането на бюджета на Столичната община за 2018 г. подобряването на заплащането и условията на труд на работещите в транспорта да бъде ясен приоритет.   \n", "date": "2017.12.11", "title": "Социалистите подкрепят протеста на работещите в градския транспорт в София"}
{"url": "http://duma.bg/node/157318", "text": "Депутатът от Руската Дума Владимир Поздняков се срещна с български обществени организации, партии, творчески и патриотични съюзи в централата на БСП. Той бе в България по повод на тържествата в Плевен по случай 140-годишнината от Руско-турската освободителна война. Гост на срещата, открита от Станка Шопова, председател на Фондация \"Устойчиво развитие за България\", бе и  Анатолий Потапов, председател на Съюза на приятелите на България и бивш посланик на Руската Федерация у нас. \nПоздняков награди с юбилеен медал \"100 години от Великата октомврийска социалистическа революция\" Анжел Вагенщайн, Александър Паунов, Бисер Киров (посмъртно), Васил Коларов, доц. д-р Димитър Генчев, доц. д-р Емилия Лазарова, Иван Иванов, д-р Константин Пеев, Лъчезар Еленков, Любен Василев, Минчо М. Минчев, проф. Минчо П. Минчев, проф. Николай Косев, Симеон Игнатов, Станка Шопова, проф. Чавдар Добрев и Чавдар Стоименов.  \nРуският гост запозна присъстващите с проявите в Русия по повод 100-годишнината от Великата октомврийска социалистическа революция, а Матей Шопкин прочете свое стихотворение, посветено на Русия.   \n", "date": "2017.12.11", "title": " Депутат от Руската Дума гостува на \"Позитано\" 20  "}
{"url": "http://duma.bg/node/157319", "text": "\"Колко процента от парите в ЕС се дават за превенция и профилактика, за да не стигат пациентите до терминален стадий и скъпоструващи терапии, и колко е процентът у нас? Колко регистри има у нас за хроничните заболявания и колко Национални програми с финансиране от държавата има за превенция и намаляване на разходите? Кои са медикаментите, с които МЗ и НЗОК лекуват хормонално позитивен/ХЕР-2 негативен метастатичен рак на млечната жлеза, хронична лимфоцитна левкемия, белодробна фиброза и др.?\" Това пише в отворено писмо до министъра на здравеопазването Кирил Ананиев председателят на Федерация \"Български пациентски форум\" Иван Димитров. Той уличава министъра в лъжи, че България \"най-бързо вкарва новите молекули, създадени от фармаиндустрията\". Димитров припомня, че държавата не плаща пълната здравна осигуровка на пенсионери, деца, студенти, бежанци, лишени от свобода и др., с което лишава бюджета от 300-400 млн. лв. годишно. \"След всичко, което сътворихте като зам.-министър на финансите и председател на Надзорния съвет на НЗОК, и като министър на здравеопазването, осъзнавам, че нямате никакво място в едно от направленията на националната сигурност на България - здравеопазването на нацията!\", пише Димитров и призовава Ананиев да подаде оставка. \nПрезидентът Румен Радев върна в края на седмицата за ново обсъждане параграф 6 от Преходните и заключителни разпоредби на Закона за бюджет на НЗОК за 2018 г. Това са скандалните текстове, според които през 2018 г. касата няма да плаща за над 20 нови лекарства без аналог за лечението на тежки форми на рак, ревматоиден артрит, астма и др. \"С параграф 6 се създава различно третиране на здравноосигурените  през 2018 г.\", пише в мотивите си президентът. Той препоръчва на депутатите \"да се опитат да приложат друг подход за постигане на целите за ограничаване на финансовите рискове за бюджета\". Държавният глава е категоричен, че мораториумът влиза в противоречие и с редица международни актове, по които България е страна, сред които Конвенцията за правата на човека и биомедицината, Международният пакт за икономически, социални и културни права. Според президента въпреки опита за \"смекчаване\" на забраната и въведения текст, който разрешава НЗОК да плаща за нови генерични лекарства, мораториумът нарушава конституционните права на гражданите. \n  \nВ събота пациенти и техни близки проведоха протест срещу мораториума пред парламента, а следобед министър Ананиев и неговият екип свикаха спешна пресконференция. На нея Ананиев заяви, че се извършвала манипулация от малък брой хора, които \"обслужват частни корпоративни интереси\". Той дори предупреди, че \"имало случаи, в които пациенти получават сериозни травми вследствие прилагането на нови, неизпитани лекарствени продукти\", но пропусна да спомене, че докато едно лекарство излезе на пазара, минават години на различни клинични изпитвания. Той дори упрекна съветниците на президента, че не били наясно със здравната материя. \nБСП категорично подкрепя президентското вето на параграф 6, заяви по-късно депутатът проф. Георги Михайлов.        \n", "date": "2017.12.11", "title": " Пациентска организация пита здравния министър защо лъже  "}
