{"url": "http://www.duma.bg/node/176759", "text": "Международният валутен фонд (МВФ) понижи за първи път от две години прогнозата си за световната икономика поради нарастването на лихвените проценти и засилването на напрежението в областта на търговията. Според прогнозите на МВФ световната икономика ще отбележи ръст от 3,7 на сто тази година, също като през миналата. Това обаче е по-малко от прогнозите на МВФ, публикувани през юли, за експанзия от 3,9%. \nФинансовата институция понижи прогнозите си за 19-те страни, използващи еврото, както и за Латинска Америка, Близкия изток и Субсахарска Африка. \nМВФ очаква икономиката на САЩ да отбележи ръст от 2,9 на сто тази година, но да се забави до ръст от 2,5 на сто догодина поради намаляването на ефекта на неотдавнашните съкращения на данъците и търговската война с Китай. \nМВФ понижи прогнозата си за еврозоната до ръст от 2 на сто вместо очакваните досега 2,2 на сто поради търговското напрежение със САЩ и притесненията около \"Брекзит\", отбелязва Франс прес. Финансовата институция понижава прогнозирания растеж за втори път тази година. През април МВФ очакваше ръст от 2,4 на сто в еврозоната. \nПрогнозата за Южна Корея е за ръст от 2,8 на сто вместо предричаните досега 3 на сто ръст на БВП в четвъртата световна икономика, съобщава агенция Йонхап.     \n \t\n", "date": "2018.10.10", "title": " МВФ понижи прогнозата си за световната икономика"}
{"url": "http://www.duma.bg/node/176751", "text": "Китай е забранил вноса на продукти от свинско месо и животни от България заради епидемията от африканска чума по свинете (АЧС), съобщават китайските митнически власти, цитирани от Ройтерс. Пекин е наредил също така продуктите, получени от България, да бъдат върнати или унищожени. Това сочи изявление, публикувано днес на официалния акаунт на китайските митнически служби в приложението УиЧат (WeChat) с дата 28 септември. През септември и Русия забрани вноса на свинско месо от България. \nВ страната беше открито едно огнище на заболяването на 31 август 2018 г. във варненското село Тутраканци. Животните в засегнатата ферма и около нея бяха евтаназирани. България е осмата страна в Европейския съюз, в която проникна африканската чума по свинете. Вирусът бе регистриран в Латвия, Литва, Естония, Полша, Унгария, Румъния и Чехия.    \n \t\n", "date": "2018.10.10", "title": " Китай забрани вноса на свинско от България"}
{"url": "http://www.duma.bg/node/176754", "text": "ТЕЦ Варна, чийто мажоритарен собственик вече е почетният председател на ДПС Ахмед Доган, е включен в десетгодишния план за развитие на преносната електрическа мрежа на България за периода 2018-2027 г. Това става ясно от плана на Електроенергийния системен оператор, публикуван на страницата на Комисията за енергийно и водно регулиране. През последните три години централата не работеше, докато беше собственост на ЧЕЗ. В плана операторът посочва, че от началото на 2018 г. е направена промяна в собствеността на ТЕЦ Варна, което ще доведе до изменение на стратегическите планове за развитие на централата. Изготвянето на евентуална прогноза за участието на централата в пазара на електроенергия в България изисква подготовка на задълбочен и комплексен бизнес план, какъвто инвеститорът е обявил, че ще изготви.     \n \t\n", "date": "2018.10.10", "title": "ТЕЦ Варна влиза в плана за развитие на елмрежата"}
{"url": "http://www.duma.bg/node/176753", "text": "Продължението на втория маршрут на \"Турски поток\" в Евросъюза през България и Австрия е приоритетно, е заявил руският министър на енергетиката Александър Новак в интервю за \"Русия 24\". Втората тръба от газопровода \"Турски поток\" може да бъде пусната още на 1 януари 2020 г. Строителството на газопровода тече по утвърдения график, казва Новак. \"На 1 януари 2020 г. ще може да се подава газ вече по двете тръби на \"Турски поток\" с обща мощност от 31,5 млрд. куб. м\", добави той. \nКрайният маршрут обаче къде точно ще достига руският газ по южния коридор още не е определен. По думите на министъра все пак приоритетен маршрут за Русия е този през България и Австрия. \"Има различни варианти, маршрути. Имаме вариант – Гърция - Италия. Има вариант за доставка на газ през Турция за България и съответно по-нататък през Сърбия, Унгария и за Австрия\", каза Новак. \n\"Сега се разширява газотранспортната инфраструктура в тези страни. Разбира се, за нас днес е с най-голям приоритет направлението по посока на България и Австрия. С всички тези страни са подписани пътни карти за развитие на газотранспортната инфраструктура. Там всички срокове са синхронизирани в цяло със строителството на \"Турски поток\", каза още министърът.   \n \t\n", "date": "2018.10.10", "title": "\"Турски поток\" през България и Австрия е приоритет"}
{"url": "http://www.duma.bg/node/176757", "text": "През август най-много е нараснал търговският оборот при продажбите на дребно на лекарства и храни в сравнение със същия месец на 2017 г., показват данните на НСИ. Оборотът на фармацевтични и медицински стоки се е увеличил с 11,8%, а на хранителни стоки, напитки и тютюневи изделия – с 9%. Същевременно е намаляла търговията на дребно с облекло, обувки и кожени изделия - с 1,2%, с автомобилни горива и смазочни материали - с 1%, и с компютърна и комуникационна техника - с 0,6%. Като цяло през август тази година оборотът в търговията на дребно е нараснал с 5,1%, докато през същия месец миналата година ръстът е бил 3%. \nНСИ съобщи също, че индексът на промишленото производство през август отбеляза годишен ръст от 2,3%, показват предварителните данни на НСИ. Най-голямо увеличение на годишна база е регистрирано в преработващата промишленост - с 5%, а спад има в добивната промишленост - със 17,4% на годишна база. В производството и разпределението на електрическа и топлоенергия и газ намалението е с 2,2%. \n    \n \t\n", "date": "2018.10.10", "title": "Най-много е нараснала търговията с лекарства и храни"}
{"url": "http://www.duma.bg/node/176752", "text": "Чушките и доматите са с най-висока цена от есента на 2013-а година насам по данни на Държавната комисия по стоковите борси и тържищата (ДКСБТ). Високата цена се дължи на \"изключително неприятната от климатична гледна точка година\", каза пред БНТ председателят на ДКСБТ Владимир Иванов. По думите му през юни и юли е имало очаквания за добра реколта на доматите и ниски цени, след това обаче валежите са обърнали тенденциите.  \nКилограм градински розов домат във Варна струва между 4 и 6 лв. Високата цена кара много купувачи да предпочитат вноса от Македония. Килограм излиза между 1,80 и 2,50 лв. За 1,80 лв. може да намерите и зелени чушки. Килограм от червените, с които се приготвя зимнината, струва между 2,50 и 3,50 лв. \nПроизводителите в Пловдив казват, че цените на доматите и чушките не са били толкова високи от години. На едно от големите тържища в града килограм чушки струва между 1,60 и 2 лв. Българският розов домат се предлага за 4,60-4,80 лв. Търговците обясняват поскъпването с лоша реколта. Само на 20 км от Пловдив - в Асеновград, българските розови домати може да се намерят на цени от 2,40 до 3,60 лв. \nГоляма разлика между най-ниската и най-високата цена на продуктите показва проверката в Русе. Килограм чушки струва между 1,30 и 3,20 лв. За розовите български домати може да платите 5 лв., а за червените 1,20 лв. На пазара в Благоевград трябва да приготвите между 3,80 и 4 лв. за килограм български домати. Вносните са с около 40-50 стотинки по-евтини. Килограм чушки струва между 1,60 и 2 лв. По-малко зеленчуци се купуват във Видин, казват търговците. За седмица цените скачат с по 20-30 стотинки. Килограм чушки струва между 1,60 и 2,50 лв. До толкова стигат и доматите. Заради по-малкото търсене на зеленчуци в региона производителите казват, че предлагат по-малко продукти на пазара.\n   \n \t\n", "date": "2018.10.10", "title": "Чушките и доматите най-скъпи от 5 години"}
{"url": "http://www.duma.bg/node/176756", "text": "Всички бензиностанции в държавите от ЕС трябва да са въвели нови обозначения на горивата до 12 октомври. Изискванията са част от евродиректива за развитието на алтернативни горива. Целта според ерводирективата е на “ползвателите на превозни средства да се осигури ясна и лесна за разбиране информация за наличните горива на станциите за зареждане и за съвместимостта на техните превозни средства” с тях поради нарастващото многообразие на видовете горива. За бензина към октановото число ще бъде добавено обозначение във формата на кръг, в който ще е посочено съдържанието на биогориво. Например с E-5 ще бъде маркиран бензинът с 5% биодобавка, с Е-10 - с 10%, и т.н. Така новото име на А-95 ще бъде E-5 95. Дизелът получава квадратни маркировки с надпис В7, В10 или XTL. Тяхното значение съответно е 7- и 10-процентно съдържание на биогориво и синтетична нафта. При алтернативните горива символите също ще имат квадратна форма, но наклонена под ъгъл от 90 градуса. В тях ще са изписани съкращенията Н2 - водород, CNG - сгъстен природен газ, LPG - втечнен пропан-бутан, или LNG - втечнен природен газ. Освен всички бензиноколонки и пистолетите им на бензиностанциите с новите символи ще трябва да бъдат обозначени и всички превозни средства, регистрирани след 12 октомври 2018 г. - леки коли, лекотоварни автомобили, камиони, автобуси, мотопеди, мотоциклети и триколки. \nВ случай, че липсва европейски стандарт за дадено алтернативно гориво, на държавите членки следва да се позволи да използват други стандарти за информация за ползвателите и етикетиране”, е разписано още в евродирективата. \nПо-голямата част от бензиностанциите в България вече са поставили тези маркировки, твърдят от агенцията по метрология. Оттам вече са извършвали проверки относно тези изисквания и не са открили съществени нарушения. \n    \n \t\n", "date": "2018.10.10", "title": "Горивата с нови обозначения"}
{"url": "http://www.duma.bg/node/176755", "text": "Потребителите в Плевен, Бургас и Враца може да останат без парно в началото на отоплителния сезон. Това стана ясно от думите на изпълнителния директор на \"Булгаргаз\" Николай Павлов пред БНР. Трите дружества дължат общо 15 милиона лева на \"Булгаргаз\" и не са си плащали горивото от юли. Ако не се издължат, може да се наложи подаването на газ към тях да бъде спряно или договорите им да бъдат прекратени, съобщи още Николай Павлов. \"Изпратени са напомнителни писма. Имат срок до 19 октомври да си погасят задълженията за юли, август и септември. Те са наясно с проблема и в момента предполагам, че търсят решение. Не ми се вярва да се стига до спиране на газа, ако е технически възможно. Предприемане на съдебни действия с всички обезпечителни мерки и като краен вариант е прекратяване на договора\", каза той. \nДо края на календарната година цената на тока няма да се променя, заяви вчера председателят на Комисията за енергийно и водно регулиране (КЕВР) доц. Иван Иванов на пресконференция. Според Иванов прогнозата на \"Булгаргаз\" за новите цени на синьото гориво от януари е за увеличение до 5%. Затова не се очаквало и допълнителна корекция в цените на парното и тока от януари. Иванов се надявал и след това токът да не скача. Ако има някакъв скок в цената на газа през 2019-а под 5%, това няма да се отрази на цената на енергоносителите. Експерти обаче прогнозират, че вдигането цената на газа ще се отрази на цените и на топлото, и тока. Иванов пък призна, че има редица външни фактори, които влияят. До края на годината няма да приключат преговорите с Американските централи, а в зависимост от резултатите от преговорите ще има влияние върху цената на тока. \n От КЕВР казаха, че поради наличието на достатъчно производствени мощности до 2027 г. не се очакват затруднения в електроснабдяването на България при нормални метеорологични условия и при нормална аварийност. Те се позоваха на плана за развитие на електропреносната мрежа за периода 2018-2027 г. на Електроенергийния системен оператор. Прогнозите са, че в страната ще има остатъчна разполагаемост за производство от 10 900 000 мегаватчаса до 12 100 000 мегаватчаса годишно, или около 22% от разполагаемите мощности. Основната причина за това, посочена от ЕСО, е повишаващото се производство от възобновяеми енергийни източници. ЕСО съобщава в доклада си, че потреблението на електрическа енергия от отделните предприятия е показало, че общото намаляване на потреблението в индустрията е достигнало до 30 на сто за някои месеци. Относително по-малко е намалението на потреблението на електрическа енергия в домакинствата, селското стопанство и транспорта. \"Булгаргаз\" вече ще може да избира дали цените на синьото гориво, по които \"Газпром Експорт\" ще ни го доставя, ще се образуват по сегашната формула или ще са съобразени с цените на европейските газови борси, каза още Николай Павлов. Освен посочената договореност ще има възможност двата варианта на ценообразуване да се комбинират в рамките на една доставка. Така цената на част от количествата ще е образувана по формулата и съобразена с петрола и неговите производни, а другите количества ще се плащат спрямо цените на газа в хъбовете.   \n \t\n", "date": "2018.10.10", "title": "В Плевен, Бургас и Враца може да останат без парно  "}
{"url": "http://www.duma.bg/node/176758", "text": "Министерството на енергетиката ще изготви националната позиция за това лятно или зимно часово време да избере страната ни в бъдеще, съобщиха от енергийното ведомство. Има и интернет сайт, на който всеки, който иска, може да даде своя глас до 11 октомври, допълват от МЕ. Гласуването става през сайта на Министерския съвет на интернет адрес  . Това обаче става много трудно, дори е невъзможно, показва проверка на ДУМА. \nОт Министерството на енергетиката съобщиха, че проблемът се е появил от претоварване заради множеството регистрации, необходими за участие в допитването и че се работи за отстраняването му. Над 7000 българи са успели да участват до момента в допитването за смяната на времето. То е от съществено значение, за да бъдат взети под внимание мнението и аргументите на възможно най-широк кръг от обществото. Както е известно, на европейско равнище се обсъжда промяна в регламента за определяне на лятно и зимно часово време. Всяка държава членка трябва сама да избере към кой от сегашните часови варианти ще се придържа в бъдеще.   \n \t\n", "date": "2018.10.10", "title": "Гласуването за часовото време е много трудно"}
{"url": "http://www.duma.bg/node/176760", "text": "Работещата съдебна система, защитаваща бизнеса, и образователната система, предлагаща квалифицирани кадри за работни места на бъдещето, а не на миналото, са основните предпоставки за привличане на чужди инвеститори в България и създаване на съществен икономически ръст. Данъчната основа е добра, а лансираните преди време идеи за премахване на корпоративния данък по-скоро ще привлекат спекулативни капитали, от каквито българската икономика няма нужда. Това коментира изпълнителният директор на Американската търговска камара в България (АмЧам) Петър Т. Иванов при представянето на преоценката на американските инвестиции у нас в периода 1990-2016 г. С нея преди около месец бе запознат премиерът Бойко Борисов. Още тогава в отговор на негов призив за повече американски инвестиции у нас представителите на АмЧам поискаха по-добра бизнес среда. \nНовият статистически анализ, извършен от Института за пазарна икономика (ИПИ) и финансиран от фондация \"Америка за България\", сочи, че инвестициите от САЩ са 2,5  пъти повече от отчитаните от Националния статистически институт. Причината за разликата е, че повече от половината от американските вложения в България не са директни, а влизат през други държави, където правната среда се смята за по-добра от българската и компаниите считат, че така интересите им и парите им у нас ще са по-защитени. Преоценката нарежда САЩ на шесто вместо на отрежданото от НСИ и БНБ 13-о място по размер на инвестициите у нас. Реално направените от американски компании инвестиции в българската икономика са близо 4,5 млрд. лв. вместо отчитаните 1,915 млрд. лв. и това е консервативният анализ, уточниха Светла Костадинова и Калоян Стайков от ИПИ. Реално директно от САЩ у нас влизат 42,6 на сто от американските инвестиции. През Холандия, която от години е топ инвеститорът у нас, са вложени 38,8 на сто от американските капитали у нас. Близо 7 процента са влезли през Британските вирджински острови, близо 6% - от Люксембург. През Белгия са инвестирани 3,2 на сто от американските средства у нас, сочи анализът на ИПИ по данни от Търговския регистър за крайните собственици на фирмите с американски капитали у нас. Авторите на изследването посочиха, че ако се направи подобен анализ и за инвестициите от други държави, също ще се окаже, че съществена част от тях минават през Холандия. Причината за откриването на холандски дружества от американски компании за бизнес в България е в това, че правната система там е позната, предвидима и на нея може да се разчита, че ще защити направените инвестиции от регистрираните в държавата дружества, обясни Петър Т. Иванов. Като друг сериозен проблем, очертаван и от българските бизнес организации неведнъж, от АмЧам посочиха липсата на квалифицирани кадри, които да отговарят на изискванията на новите инвеститори. Сред водещите инвеститори е застрахователна компания, която се обслужва от 500 българи на 4 езика. В най-скоро време друга компания предстои да заеме терен от 20 000 квадратни метра. Калоян Стайков от Института за пазарна икономика, който представи доклада, съобщи, че по време на преоткриването на американските инвестиции у нас най-трудно е било да се идентифицират компаниите.   \n \t\n", "date": "2018.10.10", "title": "Без съдебна реформа инвестициите в България ще намаляват"}
{"url": "http://www.duma.bg/node/176763", "text": "Срещаме подкрепа от Националното сдружение на общинските болници за много от предложенията ни във \"Визия за България\". Това обяви вчера лидерът на БСП Корнелия Нинова на пресконференция след срещата с представители на структурата. Тя отбеляза, че за някои идеи има разбиране, други остават дискусионни. \"Предложената от ГЕРБ реформа не представлява промяна в здравеопазването и здравния модел, а промяна на финансирането и по-скоро търсене на източници за дофинансиране. Единодушни сме, че това ще натовари най-бедните хора и тези в затруднено положение, които и сега имат трудно достъп до здравеопазване\", подчерта Нинова. \nЛидерът на БСП отбеляза, че на срещата е обсъдена острата нужда от кадри, защото липсата на лекари и медицински сестри, особено в отдалечените места и общинските болници, остава сериозен проблем. Нинова припомни, че едно от предложенията във Визията е държавата да плаща стипендии и след това завършилите медицина да са задължени да работят 5 години в България. \nОбсъдени са били и високите цени на лекарствата. От сдружението са приели много добре предложението за намаляване на ДДС върху лекарствата, както и окрупняването на поръчката за лекарства. \"Сега всяка болница си прави собствен търг за обществена поръчка за лекарствата. Обединихме се около разбирането, че това води до повишаване на цени. Получихме подкрепа за идеята за създаването на общ централизиран механизъм за осигуряване на лекарства\", поясни Нинова. \n\"Дебатирахме и около варианта за реформа в здравеопазването, която да почива на регионален принцип, т. е. във всеки регион да има една обща структура на здравеопазването, която да обхваща доболнична помощ и болнични заведения. От сдружението приемат предложението като много добро\", отбеляза Нинова. \nМнозинството изчерпа НС като начин за водене на истински дебати и това е една от причините да водим извънпарламентарни консултации, коментира тя. \"Когато се внасят вотове на недоверие, обикновено се правят математически изчисления. Искането на оставка е демократична, парламентарна форма за провеждане на дискусии по някакъв проблем в обществото. За пръв път избрахме различен подход. Правим извънпарламентарни консултации с всички онези, които ще бъдат засегнати от реформата на ГЕРБ, и представяме нашите идеи във \"Визия за България\", коментира Нинова. Тя допълни, че вотът на надоверие ще бъде внесен в НС в началото на идната седмица. \nМного от предложенията на БСП са рационални и биха могли да бъдат приложени, заяви д-р Неделчо Тотев, председател на Националното сдружение на общинските болници. Той има готовност оглавяваното от него сдружение да допълни \"Визия за България\" със свои идеи. Тотев изрази задоволството за поканата от социалистите и за възможността да се разговаря по проблемите на здравеопазването.   \n \t\n", "date": "2018.10.10", "title": "Сдружението на общинските болници подкрепи идеи от „Визия за България”"}
{"url": "http://www.duma.bg/node/176762", "text": "Ситуацията в страната не е никак добра. В нито един сектор не вървят нещата. Трагично е положението в образованието, а здравеопазването е пред пълен срив и взрив. Тези тежки констатации направи в Карлово народният представител от \"БСП за България\" проф. Румен Гечев. Лидерът на социалистите в общината Манол Манолов подчерта, че срещата е част от поредицата тематични дискусии, организирани от левицата. На срещата Манолов представи и пожела успех на младата кандидатка за кмет на село Столетово Стефани Тодорова (интервю с нея - на стр. 11). \nГечев представи основни акценти от проекта \"Визия за България\" пред препълнената камерна зала на читалище \"Васил Левски - 1861 г.\" Колегата му Веска Ненчева пое ангажимент да приема всички въпроси и предложения от местните и двамата да ги представят като възможни допълнения за Визията. Карловската депутатка предположи, че такива ще има много и при следващите срещи, и обеща всички да бъдат разгледани. \nГечев съжали, че болниците са във фактически фалит. Трябва да спре изтичането на средства от държавните болници в частни, категоричен бе той. \nПрофесорът настоя да се помисли и как младите да бъдат стимулирани да се развиват в България. Според него това може да стане с осигуряването на детски градини, дори и с подпомагане за покупката на първо жилище. Той обясни и как може да се финансират подобни неща, отбеляза, че трябва да се подходи внимателно към промяната на данъчното облагане. Трябва да се намали социалната поляризация, категоричен бе социалистът. \nВсички алтернативи, които предлагаме във \"Визия за България\", са работещи в други страни на Европейския съюз, подчерта проф. Гечев. \nКарловци поставиха въпроси за бъдещето на БДЖ и концесията на летище София. Необходимостта от промени в Административно-процесуалния кодекс също бе въпрос, който адвокат в залата постави. \nОчаквано корупцията и огромната администрация бяха посочени като голям проблем, чието решение спешно трябва да бъде намерено, тъй като бюрократичните зависимости превръщат хората в зависими от управляващите.   \n \t\n", "date": "2018.10.10", "title": " Здравеопазването е пред срив и взрив"}
{"url": "http://www.duma.bg/node/176764", "text": "В 25% от семействата децата получават шамари. Близо 88% от родителите смятат, че те са неефективно възпитателно средство, но въпреки това 2/3 го прилагат. Делът на родителите, които прилагат системно подобни практики, например веднъж седмично, е около 1/4. Данните представи Мария Брестничка от Националната мрежа за децата на пресконференция, посветена на нагласите към правото на защита от телесно наказание в България. Участниците в проучването споделят, че прибягват до подобни практики в момент на афект, безсилие и когато се страхуват, че биха могли да загубят контрол над поведението на децата си. Около 30% от родителите споменават гняв или обида като причина за телесното наказание.  \nСпоред експерта от Националната мрежа за децата и в училищата и детските градини подобни практики са често явление. Въпреки признанието, че телесните наказания се използват в семейната среда 41% от родителите споделят, че децата им са жертва на вербално насилие, 22% свидетелстват за телесно наказание. \nАко преди 5 г. агресията между децата е отсъствала от списъка на най-сериозните рискове за децата в България, то сега тя е поставена на първо място по опасност от родителите, заедно с употребата на алкохол или наркотични вещества. Брестничка уточни, че тези комбинирани фактори водят до тенденция детето и възпитанието да се свързват повече с напрежение и стрес, отколкото с щастие и удоволствие. \n    \n \t\n", "date": "2018.10.10", "title": "В 25% от семействата децата получават шамари"}
{"url": "http://www.duma.bg/node/176729", "text": "Авторски пърформанс, вдъхновен от Ш. Перо, и още \"поучителни\" истории ще представи на 17 октомври от 19 ч. и на 18 и 19 от 21 ч. в зала \"Underground\" на ТР \"Сфумато\" \"Синята брада - брак без приказка\". Идея, концепция и режисура Василена Радева, автори Богдана Котарева, Мила Люцканова, Елена Димитрова, Ивелина Колева, Василена Радева, художник Теодора Лазарова, музика Ервин Тул. Участват Елена Димитрова, Ивелина Колева, Мила Люцканова, Богдана Котарева, Ервин Тул. Продукцията на \"Паник бутон театър\" е реализирана с финансовата подкрепа на Министерството на културата и гостоприемството на \"Сфумато\".    \n \t\n", "date": "2018.10.10", "title": " Спектакъл, вдъхновен от Ш. Перо, гостува в \"Сфумато\""}
{"url": "http://www.duma.bg/node/176708", "text": "В последните седмици стана актуална темата за национално единение през призмата на помирението с историята. Много спорове се вихрят, защото в нашата история има твърде много палачи и жертви и няма как да се търси помирение между тях. Разбира се, че няма как. Как да се помири човек с онези представители на десницата, които упорито насаждат тезата, че в България не е имало фашизъм? Как да се помири с паметници на \"жертвите на комунизма\", когато върху тях са изписани и имена на откровени кръволоци и изверги, избили стотици български деца, само защото майките и бащите им са участвали в Съпротивата? Никой не може да иска помирение между главорези и най-невинните жертви на политическите войни - децата, дори президентът. \nКакво помирение може да има между ненавършилия две годинки Николчо Чампоев от Русе и изверга, който е го е разстрелял с 12 куршума? Как да има единение между близо трите хиляди невръстни български еврейчета от \"новите\" земи, депортирани към пещите на Треблинка от хора като Ангел Видов Горанов, Атанас Петков, Борис Кирилов, Васил Атанасов Василев, Георги Лилов Петров.... имената се знаят. Кухо звучат оправданията, че те са изпълнявали зловещите заповеди на Цар Борис ІІІ, Богдан Филов, Петър Габровски, облекли ги дори в закони. Не е помирение, господа натовци, да премахвате Вапцаров и да почитате неговите убийци. Не може да има такова помирение. \nЗа друго става дума. Национално единение трябва да имаме само около една кауза - че историята е такава, каквато е, тя трябва да бъде изучавана, а не изопачавана и подменяна. Единение е виновните, независимо при кой политически режим, да бъдат наказани; а невинните им жертви  да помним с еднаква болка и с еднаква почит. Още през 2011 г. с декларация в парламента БСП поиска еднакво да почитаме българите, загинали за идеите си, независимо в кой исторически период е станало това.  \nВ унисон с тази позиция се роди инициативата на ДУМА за изграждане в София на паметник на децата, жертви на фашизма. Такива паметници има в много европейски страни, трябва да има и у нас, щом страната ни е член на европейското семейство.  Чичко, не ме убивайте, аз съм малък...  С тези страшни думи се обръща към убийците си едно седемгодишно дете от Ястребино. Не е пощадено. Както не са пощадени и депортираните към смъртта в Треблинка Натан Ишах (5 години), Мешулам Ишах (3 години), Исак Ишах (1 година), Естер Маир Пардо (10 години), Рашел (7 години)... Или бебетата от Скопие Лея Тоделано, Леа Туви, Барух Аладжем, Нахмиас Моше, Давико Калдерон, Йосиф Конфино... Някои са родени във влаковете, пътуващи към газовите камери. В списъците на натоварените във вагоните еврейски семейства срещу имената на тези бебета педантично е записано... 0 години! \nИнициативата ни за паметник на децата, жертви на фашизма, продължава за всички хора, без разлика на политическите и партийните им пристрастия, за които понятието Родина включва мечтата деца никога да не се изправят пред смъртта и никога над тях да не надвисва жестоката сянка на зверствата. За осъществяване на инициативата БАНКОВА СМЕТКА \nБанка ДСК \nIBAN: BG49STSA93000025181669 \nBIC: STSABGSF \n(Христо Георгиев, паметник на загиналите деца)  \n  \nВ последния месец инициативата бе подкрепена от: Стратийка Игнатова - 100 лв., Янчо Янчев (100), Елица Динева (50), Тодор Шарланджиев (50), Градски съвет на БСП (240.41), Георги Велчевски (100), Велин Дамянов (50), дарител (100), Васил Петров (170), ОС на БСП - Клуб на ветераните (130). Инициативен комитет: \nАнжел Вагенщайн (сценарист и писател) \nВелислава Дърева (журналист, публицист) \nВелиана Христова (журналист, д-р по филология) \nАкад. Светлин Русев (художник) \nПроф. Валентин Старчев (скулптор) \nИво Хаджимишев (художник фотограф) \nГен. Ангел Марин (вицепрезидент, 2002-2012) \nГен. Георги Иванов (първи космонавт на България) \nЛидия Иванова (д-р по философия) \nПроф. Андрей Пантев (историк) \nПроф. Искра Баева (историк) \nПроф. Евгения Калинова (историк) \nПроф. Иван Славов (скулптор). \nАкад. Дамян Дамянов (хирург)  \nВалентин Караманчев (журналист, писател, общественик) \nХристо Георгиев (журналист, писател, издател) \nПроф. Благовест Вълков (архитект) \nВладимир Шейтанов (юрист, адвокат) \nСнежана Тодорова (журналист, СБЖ) \nКъдринка Къдринова (журналист) \nЕмил Кало (доктор на науките, общественик, бивш председател на \"Шалом\") \nБоян Ангелов (писател, СБП) \nЕмил Бехар (педагог, общественик)   \n \t\n", "date": "2018.10.10", "title": "Помирението минава през почитта към жертвите"}
{"url": "http://www.duma.bg/node/176771", "text": "Продължават срещите на депутати от левицата по представянето на \"Визия за България\" в страната. \nОт 17 часа в гр. Лозница, обл. Разград, Иван Иванов, Веска Ненчева и Денчо Бояджиев ще бъдат в \"Червената зала\" на читалище \"Пробуда\". По същото време в клуба на БСП в гр. Завет Димитър Данчев, Даниел Йорданов, Виолета Желева и Иван Димов Иванов ще разговарят с партийния актив и граждани. \nВ Русенска област срещите ще започнат в 14,30 в гр. Глоджево. Там Димитър Георгиев, проф. Анелия Клисарова, Георги Стоилов и Йордан Младенов ще се срещнат с директори и преподаватели в училище \"Христо Ботев\", за да обсъдят идеите на БСП за образованието. От 17,15 ч. в с. Обретеник Димитър Георгиев, проф. Анелия Клисарова, Георги Стоилов и Йордан Младенов ще дискутират Визията с представители на Земеделската кооперация в малкия салон на читалището. В 17,30 в с. Борисово, община Сливо поле, Валентина Найденова и Радослав Стойчев ще отговарят на въпроси в пенсионерския клуб. По същото време в читалището на с. Бабово ще бъдат Иван Ченчев и Георги Андреев. От 18 ч. в Клуба на интелектуалеца в гр. Две могили е срещата с граждани на Манол Генов и Лало Кирилов.  \nВ Силистренска област дискусиите започват в с. Професор Иширково. В 16 ч. проф. Светла Бъчварова и Стефан Бурджев ще се срещнат с представители на местната земеделска кооперация. В същия час в Силистра Драгомир Стойнев, Весела Лечева и Петър Кънев ще разговарят с представители на бизнеса в синия салон на ресторант \"Данубе\". В 18 ч. тримата, заедно с Георги Свиленски и Стоян Мирчев, ще разговарят с граждани в Художествената галерия на Силистра.  \nВ 18 ч. започват срещите с граждани от различни населени места в Силистренска област. В читалището на с. Кайнарджа ще бъдат Христо Проданов, Георги Гьоков и Донка Симеонова. В Дулово ще бъдат Атон Кутев, Кольо Милев и Димитър Стоянов. В Алфатар Дора Янкова и Николай Цонков ще разговарят с хората в ресторант \"Добруджанска къща\". В с. Ситово Александър Симов, Филип Попов и Красимир Янков ще дебатират \"Визия за България\" в местното читалище, а Главиница ще посетят Крум Зарков и Валентин Ламбев. \nОт 17 ч. Жельо Бойчев, Славчо Велков, Ирена Анастасова и Нона Йотова ще говорят в Тутракан с учители и читалищни дейци по темите за образование и култура.  \nВ 18 ч. в Благоевград Петър Витанов, Тома Томов, Николай Бошкилов и Богдан Боцев ще се срещнат с граждани в залата на Историческия музей. От 11 ч. във Враца Николай Иванов и Иван Генов ще дискутират Визията с актива на Движението на ветераните от Северозападния регон в Областния съвет на БСП.     \n \t\n", "date": "2018.10.10", "title": "Представят \"Визия за България\" в Русе, Силистра и Разград"}
{"url": "http://www.duma.bg/node/176761", "text": "Жителите на радомирското село Извор поискаха депутатът от \"БСП за България\" Станислав Владимиров да им съдейства за осигуряването на втора линейка в спешния център Радомир. Това стана при представянето на \"Визия за България\" в населеното място, в което участваха областният лидер на БСП в Перник Валентин Петков и общинският председател на левицата в Радомир Георги Георгиев. Хората настояха и за подобряване на транспортната схема в областта, за да могат автобусите, идващи от Кюстендил към София, да имат спирка и в Перник, за да могат жителите на Извор и околните села да се придвижват по-бързо към единствената в областта многопрофилна болница. \nМестните поискаха по-ясни критерии, с които да се определя размерът на субсидията за малките земеделски стопани, защита на тяхната продукция и схеми за подпомагането на малките и средните стопанства. Настояха за реформи в социалната сфера, които да гарантират повече справедливост в разпределянето на държавните средства. Сред предложенията имаше и много, свързани с развитието на здравеопазването в общината. \nНедопустимо е държавата да бъде майка за крупните арендатори и мащеха за малките земеделски производители, заяви Владимиров. Той добави, че за малките земеделски стопани във Визията е предвидено финансиране и изграждане на мрежа от фермерски пазари, намаляване на административната тежест за достъп до пазара на малките ферми, усъвършенстване на БДС с приоритет българското производство, нулеви ставки на ДДС за храни, изработени само от естествени суровини, без следи от консерванти, заместители и подобрители.   \n \t\n", "date": "2018.10.10", "title": "Радомирци поискаха втора линейка за спешния център"}
{"url": "http://www.duma.bg/node/176765", "text": "Националният синдикат \"Защита\" официално обяви, че подготвя национален протест на 27 октомври в София заради неадекватната подоходна политика на правителството и необоснования скок на цените. Няма икономически аргументи за драстичното поскъпване на живота. Курсът на долара е колкото преди две години, а цената на природния газ е като преди три години, заяви председателят на синдиката Красимир Митов на пресконференция вчера. Според него Тристранният съвет се е превърнал в място за съглашателство между правителството и казионните синдикати - КНСБ и КТ \"Подкрепа\". Синдикалистите от \"Защита\" са готови и да блокират основни пътни артерии. Причина за недоволството им е отказът за диалог от страна на правителството по политиката на доходите на работещите, както и неадекватните реакции на правителството и отделни министри в него по проблема със скока на цените, предизвикан от покачването на цената на газта. \nВ момента алчни търговци, спекуланти взимат това, което българинът с кървав труд и пот изкарва, коментира Красимир Митов. Ако не бъдем чути, на 27 октомври излизаме на протест, посочи той. 27-ми е само началото, добави Митов. Преди месец от синдикат \"Защита\" са изпратили декларация до институциите и парламентарните групи във връзка с бюджета за следващата година с искания за по-рязко нарастване на доходите, но получили отговор единствено от министъра на финансите, че през последните години доходите имат изпреварващ темп на нарастване спрямо производителността на труда. \nПоискахме увеличение на минималната работна заплата от 1 януари 2019 г. на 750 лева, от 1 януари 2020 г. да стане 1000 лева, от 1 януари 2021 г. - 1200 лева, обясни Милена Атанасова, заместник-председател на синдикат \"Защита\". От синдиката искат още от догодина минималната пенсия да е 350 лева. Те настояват също минималната работна заплата за лекар да е 2000 лева, а за медицински специалист по здравни грижи - 1500 лева. От синдиката искат още контрол върху ценообразуването на стоките от първа необходимост и преструктуриране на държавния сектор. \n    \n \t\n", "date": "2018.10.10", "title": "Синдикат \"Защита\" излиза на протест  "}
{"url": "http://www.duma.bg/node/176709", "text": "Варненката Мирослава Първовска е майка на 3-годишно момиченце, а до месец на бял свят ще се появи второто й дете. Вместо обаче да се радва на втората си бременност и спокойно да очаква раждането на новото бебе, през последните 3 месеца тя обикаля институции в търсене на справедливост. Само преди дни след дълъг и уморителен път, бременната в девети месец жена влезе в приемната на националния омбудсман Мая Манолова в София, за да подаде жалба срещу уволнението си като учител. \nМладата жена постъпва на работа като учител в основното училище \"Христо Ботев\" във Варненското село Николаевка през 2013 г. Пътува всеки ден по 30 км в едната посока между Варна и селото, за да преподава биология и химия. След време длъжността й е променена и тя става възпитател, като трудовият й договор преминава от срочен в безсрочен. Директор на учебното заведение по това време е Павлина Иванова.  \nМирослава излиза в отпуск за първото си майчинство през 2015 г. Гледа дъщеричката си и забременява отново, като междувременно не се връща на работа. През този период обаче в училището настъпват кадрови промени, директорката Иванова е уволнена и през 2016 г. временно длъжността поема Бистра Бойчева. \"За моя изненада на 15 юни и.д. директорката ме уволни по време на болничен\", разказва потресената учителка. Тя научава, че докато не е на работа, длъжността й е променена от възпитател на начален учител, каквато тя не е. Тъй като съответно няма нужната квалификация, директорката я уволнява.  \nДвете са имали среща във Варна, директорката е извадила заповеди за новата длъжност на начален учител и е приканила Мирослава да ги подпише. Тя обаче отказала. Шокът обаче не преминава - междувременно призовкар на частен съдебен изпълнител звъни в дома на семейството и се опитва да връчи заповед за прекратяване на договора на учителката. Мирослава не приема и този документ.  \nТака започва ходенето по мъките на преподавателката, която е решила да се бори докрай за работата си. Пуснала е жалби до Инспекцията по труда, до Регионалното управление по образование във Варна, до областния управител, до прокуратурата. Когато отива в местната структура на инспекцията по труда, оттам й обясняват, че не са давали разрешение за уволнението й. Там също са подадени две жалби. По първата отговарят, че директорката е в правото да уволни младата жена. При втори сигнал отново в инспекцията, оттам вдигат ръце по казуса и казват, че няма какво да направят и нещата са за съдебно дело. Отделна проверка в НАП пък показала, че при тях е регистриран само един договор на Мирослава и той е за учител по биология и химия... \n\"Кой трябва да вземе мерки, за да има правосъдие в държавата?\", пита Мирослава, която продължава да обикаля по институции. Тя научила, че новата директорка е в конфликт с предишната и отстранила от длъжност още поне 10 души от работещите в училището. Според слухове има и отлив на деца от школото в последно време, като се отказвали предимно ученици, живеещи във Варна. Въпреки това младата жена очаква справедливост и иска да бъде върната на длъжността, за която има квалификация и може да работи за доброто бъдеще на децата.   \n \t\n", "date": "2018.10.10", "title": "Уволнена учителка търси справедливост"}
{"url": "http://www.duma.bg/node/176707", "text": "Людмила ПИСАРЕВА Знатното родово име и беззаветните бойни подвизи на Михаил Скобелев са добре познати не само в родината му Русия, но и отвъд нейните предели. Белият генерал, наричан така заради пристрастието му към цвета на униформата, която носи, и конете, които язди, предизвиква възхищението на българския народ, когато се появява по бойните полета на Освободителната Руско-турска война и талантът му на военачалник се разкрива най-пълно. Потомствен военен, той е роден на 29 септември 1843 г. и прави шеметна кариера. Произведен е в чин генерал-майор и е включен в свитата на император Александър Втори едва на 32 години - най-младият с такъв чин за времето си в Русия. Сравнявали го с Наполеон, но за разлика от френския фелдмаршал Скобелев няма изгубено сражение. Дръзко амбициозен, до самозабрава храбър, той съчетава тези си качества със солидни теоретични знания и практики от Германия, Франция, Испания, Полша, Средна Азия. \nНа пръв поглед житейският му път е постлан с рози, но всъщност извън бойното поле често му се налага да се бори с високопоставена завист, злословие и интриги. Отхвърлен от класата си, но обожаван от народа - такъв остава Скобелев в паметта на поколенията. ПРЕДИ ДА СЕ ПРОЧУЕ    като забележителен стратег и пълководец, Скобелев вече е герой от Хивинския поход в Средна Азия (1873), където като полковник се отличава с изключителното си умение да ръководи предвожданите от него войски. Нестандартните му оперативно-тактически решения дразнят вишестоящите чинове, те не му прощават победите.   \n1875 г. е съдбоносна за героя. Тридесетгодишният полковник, кавалер на най-значителния военен орден \"Георгиевски кръст\", династично свързан с висшата аристокрация, богат и харизматичен красавец, е желан брачен партньор за немалко девици от знатни фамилии. През януари същата година по настояване на родителите си Скобелев се венчава за княгиня Мария Гагарина, придворна дама на императрицата. Тя не е кой знае каква красавица, но е много обаятелна, умна, образована. Въпреки достойнствата на младата съпруга метежната натура на Скобелев бързо се отегчава от семейната идилия. Следва раздяла по незначителен повод. Година по-късно разводът става факт. Мнозина изследователи смятат, че неуреденият личен живот на Скобелев е причината за трагедията, разиграла се няколко години по-късно.  \nВ лична среща императорът, дотогава благоразположен, му демонстрира неодобрението си, приема го твърде хладно.  Изпадналият в немилост Скобелев търси ново поле за изява и новата, осма поред, война между Русия и Турция му предоставя този шанс. \n  ДЕЙНОСТТА МУ НА БАЛКАНИТЕ   се смята за изследвана до най-малки подробности. В сянка обаче остава фактът, че изчерпал всички възможности да получи назначение в Действащата армия, Скобелев решава на своя глава да отиде на фронта, разчитайки, че на място неговите знания, опит и способности ще намерят приложение. И не греши. Ако в началото на Освободителната руско-турска война той заема незначителни длъжности, то в края... командва един от четирите корпуса на руската армия! \nУчастието в боевете при Плевен, Шипка и Шейново, Стара Загора, Одрин, Сан Стефано му носят неувяхваща слава. Световната преса широко отразява военните действия и отбелязва таланта на Белия генерал, а императорът възвръща доверието си в него. Безмерно е разочарованието му, когато под натиска на Великите сили руската армия спира в предградията на Цариград, а Берлинският конгрес разделя България на независимо Княжество България и Източна Румелия под опеката на султана... Скобелев  ИМА СЪЩЕСТВЕН ПРИНОС  за създаването на модерна българска войска. Съобразявайки се със заслугите и популярността му, княз Батенберг го кани за министър на отбраната. Кой знае каква е щяла да бъда съдбата на героя, ако беше приел... \nЗавърнал се в Русия, Скобелев ръководи прочутата Ахал-Текинска експедиция (1880-1881) в Средна Азия, резултат от която е мирното присъединяване на Туркмения към Русия четири години по-късно. По това време Михаил Димитриевич пише завещанието си, според което, осигурил овдовялата си майка, той се разпорежда да бъде заделена крупна сума за инвалиден дом в родовото му имение Спаское, оставайки грижовен към войниците и офицерите, загубили здравето си в битки под негово ръководство. Още по-рано по негова инициатива там е построено и функционира училище за бедните и необразованите.  \nСлавата на Скобелев достига своя зенит след успешния завършек на военните действия в Средна Азия. По протежение на целия му път до Петербург той е посрещан като национален герой, минава по килими от цветя, излезлите да го приветстват народни маси спонтанно му оказват невиждани дотогава почести. Със Скобелев народът свързва надеждите си за нови реформи, каквито Александър Втори, след като е освободил крепостните (1861) и затова е наречен Освободител, не се решава да предприеме.   ПОСЛЕДНАТА ГОДИНА ОТ ЖИВОТА  на Скобелев е белязана с бурни събития както в Русия, така и в личната му съдба.  Император Александър Трети открито недолюбва генерала, отнася се ревниво и подозрително към всенародната му популярност. Героят отново е в немилост, връща се към идеята да напише мемоарите си, проявява все повече интерес към външната политика, анализира и открито демонстрира възгледите си спрямо отношенията на Русия с Германия, Англия, Франция, но не намира разбиране от страна на императора и обкръжението му. В личен план преживява бурна връзка с учителката Екатерина Головкина, но не стига до брак. Деен по натура, Скобелев се стреми активно към осъществяване на идеите си. Предприема решителна, но рискована крачка, като възлага на пълномощника си Маслов да продаде всичките му активи, имущество, скъпоценности, но събраните над 1 милион златни рубли - колосална за времето сума, мистериозно изчезват! \nИма няколко версии за предназначението на изчезналите пари. Едната: блокираният от всички страни Михаил Димитриевич искал да излезе в оставка и да се завърне в България, където го боготворели и му предлагали министерски пост. Друга версия гласи, че парите са били необходими за организиране на дворцов преврат. Внушенията произтичат от описаната в спомените на генерал Врангел среща на влиятелни персони от висшето руско общество, на която присъстващите, сред тях и Скобелев, негативно характеризирали Александър Трети. Най-радикален бил Белият генерал, който се изказал в смисъл, че \"скоро всичко ще хвръкне с краката нагоре\". \n \"Династиите се менят или изчезват, а нациите остават\" - бил категоричен той.  \nТеоретикът на анархизма П. А. Кропоткин в своите мемоари пише, че Скобелев уж предлагал на външния министър Лорис-Меликов и граф Игнатиев да арестуват императора и го заставят да подпише манифест за Конституция. По-конкретни доказателства няма, но е факт, че притеснен, Скобелев предава за съхранение архива си на И. Аксаков. Смята се, че той съдържал разработени от генерала планове за война с Германия, затова има предположение за участие на германското разузнаване в безвременната кончина на Скобелев.   \n Има и вероятност парите да са били предназначени за осъществяване на военен поход в Индия, завладяна от британците.   МИСТЕРИОЗНАТА СМЪРТ  на М. Д. Скобелев, последвала в Москва на 25 юни 1882 г., има ефекта на внезапно избухнала бомба. Ненавършил 39 години, той се прощава с живота в покоите на Шарлота Алтенроз - известна \"камелия\" по израза от епохата. Официалната версия гласи \"разрив на сърцето\". В нея има огромни съмнения, още повече че мистериозно изчезват както \"камелията\", така и нейният слуга - германец.  \nПосмъртно целият руски народ оказва небивала почит към своя герой. Траурният влак от Москва до родовото имение, където Скобелев бива погребан, пътува между знамена и хоругви, склонили се на колене хора. \n \"Сякаш това не беше погребение на човек, а грандиозно природно явление\" - пише В. И. Немирович-Данченко, съпровождал тялото на своя близък приятел в последния му път.  \n\"На героя пълководец, равен на Суворов\" - гласял лаконичният надпис на траурния венец от Генералния щаб.    \n \t\n", "date": "2018.10.10", "title": "БЕЛИЯТ ГЕНЕРАЛ НА ОСВОБОЖДЕНИЕТО"}
{"url": "http://www.duma.bg/node/176735", "text": "\"Дела трябват, а не думи\"-този завет на Апостола на свободата  Васил Левски е изписан върху новооткритата му паметна плоча в средногорското с. Медово.  Тържеството бе проведено в края на септември  и беше посветено на 170 г. от рождението на бележития медовец  Сребрьо Стойновски - съратник и другар на Васил Левски. Събитието е включено в културния календар на община Бр.Даскалови по предложение на общинския съветник от БСП - Николай Будаков. То бе организирано от учредения в началото на тази година Общобългарски комитет \"Васил Левски\", с.Медово, кмета на селото Станка Стоянова и НЧ \"Саморазвитие-1907\". \n   В словото, посветено на Сребрьо Стойновски, се припомня героичната му биография, както и приносът на местния герой  към борбите  за национално освобождение. През 1869 г. Сребрьо Стойновски се запознава с Васил Левски  и работи за създаването на революционен комитет в Чирпан. Наред с това основава в родното си село първия селски комитет в района. Знае се, че  по това време  Васил Левски многократно е идвал в с.Медово. Сребрьо Стойновски  работи и в Сопот за всенародното дело. Там се сближава и с Иван Вазов, като на тази дружба според някои автори се дължи приликата с него и незабравимия образ на Бойчо Огнянов от знаменития роман \"Под игото\". Родолюбивата дейност на Сребрьо Стойновски продължава в гр.Оряхово за създаването на таен революционен канал на БРЦК към Румъния.Той взема участие в Сръбско-турската война,доброволец е в Българското опълчение и в Сръбско-българската война,  а след Освобождението Стойновски е опитен администратор и работи за изграждането на нова България. \n  През 1994 г. Георги Стрелчев след многогодишна изследователска работа издава биографична книга  \"Сребрьо  Стойновски съратник на Левски\", с която прекратява незаслужената забрава на героя и увековечава делото му.  \n  През 1997 г. фондация \"Васил Левски\" дарява паметна плоча на Сребрьо  Стойновски за жителите на с.Медово. \n  В близост до нея на празника този ден бе тържествено открита паметна плоча на Апостола на свободата Васил Левски. Двамата съратници и борци за свободата на България завинаги са увековечени в с. Медово като сподвижници и другари. \n  Издадена е и брошура за  Сребрьо Стойновски. \n  Гости и участници  на патриотичното тържество бяха ученици от ОУ \"Васил Левски\", гр.Чирпан, клуб \"Млад възрожденец\" и вокална група \"До-ми-сол\".  \n   Националното дружество \"Традиция\" - Ст. Загора, представиха  изложба на автентични костюми от периода на националното освобождение преди 1877 г. от Руско-турската освободителна война, Първата световна война и Балканската война, както и оръжия, снимки, ордени и медали, други експонати, свързани с бита и военното дело. \n   За подклаждане на патриотичното настроение взеха участие и МФГ (Мъжка фолклорна група) \"Тракиец\", с.Тракия, с ръководител Кирил Георгиев. \n   В поздравителния адрес от г-н Васил Василев - председател на Общобългарския комитет \"Васил Левски\" - до организаторите на празника в с.Медово, четем: \"Нека се помни и тачи героизмът и саможертвата на тези достойни българи, които с решителност и мъжество са готвили националната ни революция и с чест са защитавали правото на народа ни да бъде свободен. \n   Подвигът им буди признателност, превръща се в пример за хиляди млади хора, доказвайки каква мощ и сила е притежавал нашият народ през вековете, готов на всичко и с оръжие в ръка да защитава изконното си право да бъде свободен. Нека предадем този героичен спомен на нашите потомци.\" \n    \n \t\n", "date": "2018.10.10", "title": "Дела трябват, а не думи"}
{"url": "http://www.duma.bg/node/176737", "text": "Новоназначеният министър на транспорта Росен Желязков ще предложи на Министерския съвет да прекрати процедурата за концесия на летище Пловдив, стана ясно през миналата седмица. Официалните мотиви за решението са, че процедурата трябва да бъде съобразена и проведена в \"крак\" с новия Закон за концесиите. Настоящата процедура беше открита и мина по правилата на отменения Закон за концесиите, обясниха от транспортното министерство. Дали обаче това са действителните аргументи? Защото процедурата, която все още не е окончателно прекратена, се е провеждала по стария закон, но този, който приеме предложението, щеше да подпише договор по смисъла на новия закон, който вече е в сила. Явно е, че има някакви други причини за спирането на процедурата, но властта не ги казва. \nВ летището бяха инвестирани много пари по времето на Тройната коалиция, припомни пловдивският депутат от \"БСП за България\" Георги Търновалийски.  Аеропортът трябва да работи  той е важен не само за града, но и за целия Южен Централен район, каза той. Според него проблемът с летище Пловдив трябва да се реши по-бързо. Ако властта има някакви съмнения, някакви аргументи, да каже защо прекратява концесията, призова управляващите Търновалийски.  \nПрез лятото по същата тази процедура и по стария Закон за концесиите държавата беше готова да подпише 35-годишната сделка с обединението между \"Хайнан\" (HNA Airport Group) и регистрираното в Холандия дружество \"Пловдив Еърпорт Инвест\" (Plovdiv Airport Invest). Китайският победител обаче се отказа. През март консорциумът между китайската \"Хайнан\" и \"Пловдив Еърпорт Инвест\" бе определен от властта за бъдещ концесионер на летището. Договорът трябваше да бъде подписан до два месеца от бившия вече министър на транспорта Ивайло Московски. След като в средата на юни срокът за подписване на договора беше удължен от МС, през юли истината изскочи - концесията се провали с гръм и трясък и договор не бе подписан. Което доказа едно сякаш станало почти правило - че у нас китайски инвестиции някак все не се случват. Тава беше и пореден удар върху третото правителство на Бойко Борисов, което се е канело с фанфари да подпише триумфално договора за концесията по време на Седмата среща на правителствените ръководители от региона и Китай \"16+1\" в София през юли. По същото това време беше открита и процедурата за концесия на летище София, което също може да е разколебало избрания концесионер за пловдивското. Новината за отказа  на китайския конгломерат бе обявена официално от техния представител - бившия служебен министър на икономиката Асен Василев. Неговото обяснение бе, че китайската компания няма да успее да приключи с вътрешните си одобрения на бъдещата сделка. По-рано по време на ваканция в Прованс в Югоизточна Франция при трагичен инцидент загина съпредседателят и основател на китайския конгломерат Уанг Джен. Неофициално това бе сочено като основна причина за отказа на китайците, но доста експерти се усъмниха това да е причината за неслучването на договора за пловдивското летище.  \nКитайската оферта спечели надпреварата за 35-годишната концесия с идеята за инвестиции от 79 млн. евро. Концесионното възнаграждение - 600 хил. лв. фиксирана част и 6% от приходите - плаваща. Бъдещият концесионер виждаше летище Пловдив като карго хъб и предвиждаше да се построят два карго терминала и складове зад тях. Отделно щеше да има и два хангара за ремонт и поддръжка, като за оператор на базата най-вероятно се сочеше израелската компания Israel Aerospace Industries. Предвиждаше се да се открие и линия между Пловдив и Китай три пъти седмично. Колко китайски бе избраният концесионер? В края на предходния парламентарен сезон депутатите от \"БСП за България\" Георги Свиленски и Таско Ерменков депозираха в Народното събрание въпрос към Ивайло Московски, свързан с проваленото подписване на договора. Депутатите върнаха лентата назад и отбелязаха, че пред МС на заседанието от 28 март Московски докладва, че \"с проекта за решение МС определя Обединение между \"Хайнан\" и \"Пловдив Еърпорт Инвест\" за концесионер\". По-нататък министърът продължава: \"с няколко думи да кажа за класирания на първо място\", но представя само единия от обединението, а именно \"Хайнан\". В резултат на това реакцията на премиера Бойко Борисов е следната: \"Ок, сиреч сериозна е компанията\". \nВъв връзка с тези детайли Свиленски, който е зам.-председател на парламентарната комисия по транспорт, и Ерменков зададоха няколко изключително интересни въпроса към Московски. Те попитаха каква е информацията, известна на министъра, по отношение на втория участник в обединението - \"Пловдив Еърпорт Инвест\". От публично достъпна информация от холандския търговски регистър става въпрос за дружество, регистрирано дни преди да започне процедурата за предоставяне на концесия през януари 2017 г., отбелязаха депутатите. Те поискаха отговор от Московски какъв е делът, с който \"Пловдив Еърпорт Инвест\" участва в обединението и какви са задълженията, които има при спечелването на концесията. Има ли причина и каква е тя да не споделите пред МС каквато и да е информация относно \"Пловдив Еърпорт Инвест\", попитаха народните представители.  \nОт отговора на Московски стана ясно, че дяловото разпределение в избрания за концесионер - обединението между \"Хайнан\" и \"Пловдив Еърпот Инвест\", е 20 на 80% в полза на втория. Това повдига въпроста доколко наистина китайски е бил избраният участник. Министърът на практика не дава никакъв смислен отговор на депутатския въпрос каква е причината да не споделя пред МС каквато и да е информация относно \"Пловдив Еърпорт Инвест\". Той съобщава, че информация за избрания консорциум се съдържа в приложените документи към заявлението за участие. Освен това всеки член на МС разполагал с всички документи, които обосновават избора на определения участник. Толкоз. Вторият кандидат готов да обжалва След това на дневен ред излезе вторият претендент за летището - \"Консорциум Летище Пловдив\", съставен от \"Тракия икономическа зона\" и автотранспортната компания ПИМК, която пък спечели концесията на интермодалния терминал край Пловдив. Офертата на пловдивското обединение предвиждаше 120 хил. лв. фиксирано концесионно възнаграждение и плаващо от 6% от приходите. Идеята на местните компании беше да се изгради карго терминал, като след това да се намери специализирана фирма, която да го оперира. По отношение на пътниците надеждите бяха в следващите 10 години те да достигнат 1 млн., а при достигане на максималния капацитет на настоящия пътнически терминал да се построи още един.  \nТяхното предложение публично подкрепи и Община Пловдив. Кметът Иван Тотев заяви, че общината категорично застава зад втория в класирането за концесията. \"Консорциум Летище Пловдив\" даже изпрати писмо с потвърждение на офертата си и готовност да стане концесионер на летището до Министерството на транспорта още на 7 август. През миналата седмица обаче стана ясно, че процедурата ще бъде прекратена. Защо? Каква е причината? Защо процедурата не продължава с втория кандидат?  \nКласираният на второ място вече заяви готовност да обжалва прекратяването на процедурата за концесия, ако това се случи. Сега предстои да разберем дали МС ще одобри и гласува предложението на транспортния министър за спиране на процедурата и дали ще каже действителните причини за това. След което ще се прави нов концесионен анализ, вероятно ще бъде открита нова процедура, а после ще се събират нови оферти. На загуба През последните години летище Пловдив работи на загуба. За миналата година тя е достигнала 919 хил. лв., след като през 2016 г. беше свита на 378 хил. лв. Така натрупаната загуба на държавната компания надхвърля вече 7 млн. лв. Приходите от оперативна дейност на летището се свиват, като близо половината от тях идват от Главна дирекция \"Гражданска въздухоплавателна администрация\" в изпълнение на държавни функции. За 2017 г. значително са намалели карго превозите - със 77%. Обработените карго товари падат от 2755 тона през 2016 г. на 628 тона през миналата година. С 5,5% е намалял и броят на обслужените самолети - от 1333 на 1260.  \nМеждувременно в края на август стана известно, че нискотарифната авиокомпания \"Райънер\" от 1 ноември спира да лети между Пловдив и Брюксел (Шарлероа) и Милано (Бергамо). Дали полетите до българския град, който догодина ще е Европейска столица на културата, ще бъдат възобновени с лятната програма на \"Райънер\" за 2019 г., засега не е известно.      \n \t\n", "date": "2018.10.10", "title": "Накъде ще \"полети\" пловдивското летище    "}
{"url": "http://www.duma.bg/node/176736", "text": "За тази латинска сентенция се сещаме винаги, когато правителството реши да \"увеличи\" пенсиите. Както при последното споразумение с двата големи синдиката, скрепено в кабинет на Министерския съвет, след среща при министър-председателя Бойко Борисов, поискана от синдикатите, с участието на вицепремиера Валери Симеонов и на финансовия министър Владислав Горанов. Споразумението гласи витиевато \"за стимулиране на лицата с висок принос в осигурителната система, подобряване на съотношението принос-права и за по-нататъшно развитие на пенсионната система\". Според документа от 1 юли 2019 г. за определяне тавана на всички пенсии (стари и новоотпуснати) се прилага максималният осигурителен доход от 3000 лв., максималният размер на пенсиите за трудова дейност се установява на 40 на сто от 3000 лв., т.е. 1200 лв. за всички пенсии. Според финансовия министър Горанов с таван от 1200 лв. \"отпада и темата за отпадането на тавана\". Таванът по естествен път ще отпадне тогава, когато пенсиите се изчисляват на базата на целия осигурителен живот на съответния гражданин, според него. По думите му увеличението на тавана до 1200 лв. ще реши 90% от проблема с увеличаването на размера на пенсиите, но няма да допусне неоснователно получаване на незаработени пенсии, които са изчислени на база на натрупаните промени в пенсионната формула в размери, които не са свързани с приноса на хората. Разбрахте ли? Той съобщи, че се планират още промени в пенсионната формула.  \nПадането на тавана все пак е справедливо решение, но само за около 41 000 души.  А останалите 2 милиона пенсионери \nКъде отива техният принос? Какво ще стане с техните пенсии, които даже не стигат линията на бедност в страната? Засега яснота няма и сто на сто решението ще наведе на мисълта: разделяй и владей! Ще породи антагонистични противоречия сред самите пенсионери, защото бедността на повечето от тях не предполага толерантност и всеобща радост сред техните редици. Информацията веднага поражда и съмнения, не без основание, че сега управляващите трасират нивото на пенсии за своите приближени, които утре ще се пенсионират. Тоест, хората правят каквото могат от ръководните си кресла днес и сега, защото утре мястото им може да изстине. Пък и така си осигуряват изборен уют. Без да сме черногледи, но останалата, най-масова част, от пенсионерите у нас ще продължат да се спъват на пода на сегашните си доходи, без дори да гледат към тавана.  \nМинистърът на труда и социалната политика Бисер Петков, а също така и работодателите, всъщност не са участвали при вземането на решението за тавана. Критики в тази посока отправи в кулоарите на парламента председателят на социалната комисия д-р Хасан Адемов. По думите му това е пренебрежение към усилията на институцията МТСП, процедурите в България не предполагат такива срещи, макар и в кабинета на министър-председателя, в които не участва основният играч, наречен министър на труда и социалната политика, разясни той. Според него въпросът с тавана на пенсиите не трябва да се изнася пред скоби, преди да са ясни другите параметри, преди да е ясно по какъв начин ще се преизчисляват пенсиите за следващата година, ако има разлика от записаното досега в Кодекса за социално осигуряване. \nА разлики - колкото щеш. \nВ момента максималният осигурителен доход е 2600 лв. На него се осигуряват почти 148 хил. души. От 1 януари 2019 г. става 3000 лв., което означава, че част от тези хора, както и работодателите им, ще внасят повече за осигуровки. \nНапример, ако заплатата му е 3000 лв., работникът ще внася с 55 лв. повече на месец , а шефът му - със 75 лв. Така  кабинетът натоварва работещите с по-големи осигуровки за да реши проблеми в пенсионната система. \nСпоред експертите в различните идеи за промени в Кодекса за социално осигуряване сега политическите аргументи надделяват над експертните. Може би причината е, че през 2019-а ще има два вида избори - местни и за Европарламент. Остава големият въпрос какъв е стимулът на хората да се осигуряват върху реалните си доходи с мисъл за по-високи пенсии някога. Трудовоосигурителното законодателство би трябвало да е с много висока степен на предвидимост, но, за съжаление, у нас това не се случва. Знае се кой е потърпевшият! \nСпоред изданието euromag.ru, което прави преглед на пенсиите в Европа, най-ниските пенсии в ЕС са в България, средната е 125 евро. Румънските пенсионери получават средно 175 евро, в Литва - 222, в Естония - 232, в Латвия - 304. Чехите получават като пенсия половината от заплатата, която е средно около 1000 евро. Словенците се пенсионират на 63 г., а словенките - на 61, и могат да разчитат на 62% от доходите си в активната възраст. Там средната заплата надхвърля 1000 евро. Най-висок процент спрямо заплатата получават като пенсия гърците - 96 на сто, при средна заплата за страната 2100 евро. Наскоро, ако се вярва на новината от агенциите, гръцките пенсионери започнали да се изнасят за България, където им излиза по-евтин животът, отколкото в тамошен старчески дом. Хубав пример за свободно движение на хора в ЕС, само дето няма къде да се преселят нашите пенсионери.  Навсякъде ще им излиза солено По данни на НОИ, може би като хвалба, се вижда, че средно месечно около 1,5 млн. души на възраст над 64 г. са получавали пенсия и парично обезщетение от ДОО през 2017 г. Над 99% от тях са били пенсионери. Това означава, че всеки шести получател на пенсия или обезщетение е бил от тази възрастова група. Тя заема най-голям дял сред пенсионерите (69,6%), докато сред имащите право на краткосрочни плащания процентът е доста по-нисък - между 0,2% при обезщетенията за майчинство и 3,6% при обезщетенията за временна неработоспособност и трудоустрояване. Възрастните жени преобладават в общия брой на пенсионерите.  \nОт 1 януари 2019 г. линията на бедност ще стане 347 лв., а в момента около 700 000 възрастни живеят с доход под 200 лв. месечно. Минималната пенсия да стигне нивото на линията на бедност, предложи омбудсманът Мая Манолова. Самите пенсионери настояват за преизчисление на всички пенсии с актуален среден осигурителен доход, както и минималната пенсия за осигурителен стаж и възраст да стане от 1 януари 2019 г. 55% от минималната работна заплата. Естествено, това веднага породи контрамнението на управляващите в лицето на социалния министър Бисер Петков в смисъл:  това писмо, дето ми пишеш за пари, не съм го получил Той се похвали, че в проекта на Държавното обществено осигуряване за следващата година ще бъде заложено осъвременяване на пенсиите с 5,7 на сто, което е по-съществен ръст от предходните години. Но побърза да бие отбой - преизчисляването на всички пенсии с актуален осигурителен доход за 2018 г. би увеличило съществено разходите за пенсии на ДОО и би нарушило финансовата устойчивост на пенсионната система. Нещо, което е като мантра на управляващите, щом стане дума за не само справедливи, но и жизненоважни, каузи. Да, но устойчивост на пенсионната система не се постига само с увеличаване на възраст, стаж и вноски. И да твърдиш, че с това реформите се изчерпват.  \nНаскоро се появи информация и за състоянието на Държавния фонд за гарантиране устойчивостта на държавната пенсионна система - т.нар. Сребърен фонд. Разбра се, че парите в него се управляват консервативно. Така се управляваха и през предишни години - седят в марината като краставички и  стават все по-солени и кисели През това време банките оперират с тях както могат, често в услуга на правителството с благовидния предлог \"да живне икономиката\", с грижа за своята печалба и стабилност. А през 2008 г. беше приет Закон за Сребърния фонд, чиято основна цел е да подпомага и гарантира устойчивостта на държавната пенсионна система, като заделя приходи от държавния бюджет за период не по-малко от 10 години и ги инвестира в различни класове активи, за да осигури допълнителни средства за фонд \"Пенсии\" на държавната пенсионна система. Там трябваше да влизат и излишъци от бюджета, и пари от приватизация, концесии и др. Всички средства неизменно се държат по депозитни сметки в БНБ, въпреки че по закон до 70% от тях могат да се инвестират в акции на страни членки на ЕС, до 30% - в акции на трети страни, до 30% - в облигации. Председател на Управителния съвет на фонда, който определя инвестиционната му стратегия, е министърът на финансите. \nКакто през последните няколко години, така и към края на юни 2018 г., парите за пенсии са с нулева доходност. Това устройва обаче управляващите, след като средносрочната стратегия за инвестиране на средствата от него за периода 2018-2020 г. не предполага \"реализирането на висока доходност при желаните ниски нива на инвестиционен риск\". С тази нулева доходност за последните години фондът реално се е обезценил с поне 1/4.  \nТолкова за основния стълб за подпиране на стабилна пенсионна система у нас.  \nОпитът на един от най-големите и успешно управлявани фондове в Норвегия подсказва, че може и по-иначе в тази сфера. След няколко труса в пенсионната система на иначе богата Норвегия, фондът започва да трупа бели пари за черни дни. В края на 2007 г. е акумулирал над 390 млрд. долара. Активите се инвестират в чуждестранни акции, облигации и различни парични инструменти. В Норвегия просто си дават сметка, че нефтът все някога ще свърши, но пенсии трябва да има. Сметка за това си дава и мой познат норвежец - философ и фермер едновременно, който изгради Кап викинг - туристическо селище с атмосферата на отминалите времена в страната като доказателство, че и от миналото може да се печели. И той е пенсионер.  Пенсионна реформа, целяща повишаване на адекватността на пенсиите и увеличаване на приходите в бюджета на ДОО, което ще постигнем чрез следните мерки: \n1. Преизчисляване на всички пенсии, отпуснати до 31 декември 2015 г. (последното преизчисляване е от 2008 г.). \n2. Премахване на максималния месечен размер на социално- и здравноосигурителния доход и на максималния размер на пенсията. \n3. Увеличаване на приноса на стажа във формулата за размера на пенсията. Процентът за всяка година осигурителен стаж да е поне 1,33, колкото е стандартът на Международната организация по труда, а след това да продължи плавното му увеличение до 1,5 (за 2017 г. той е 1,126, а за 2018 г. - 1,169). \n4. Разширяване на съществуващите гъвкави елементи за насърчаване по-дългото оставане на пазара на труда. Всяка година стаж след придобиване право на пенсия да носи по-голям процент, например: 1 г. - 4, 2 г. - 4,5, 3 г. - 5 (в момента е 4, без значение колко години след придобиване на правото за пенсия продължаваш да работиш). \n5. Възстановяване на ежегодното осъвременяване на пенсиите по \"Швейцарското правило\". \n6. Всички плащания, които не са свързани с осигурителен принос, да бъдат извадени от държавното обществено осигуряване и да се поемат от държавния бюджет.   \n \t\n", "date": "2018.10.10", "title": " Таванът падна, да живее таванът!  "}
{"url": "http://www.duma.bg/node/176734", "text": "СВЕТОВЕН ДЕН СРЕЩУ СМЪРТНОТО НАКАЗАНИЕ. Отбелязва се от 2003 г. по инициатива на Световната коалиция срещу смъртното наказание. Организацията е учредена на 13 май 2002 г. в Рим от близо 60 правозащитни и други организации от целия свят. С решение на Комитета на министрите на Съвета на Европа от 26 септември 2007 г. на 10 октомври се отбелязва и Европейският ден против смъртното наказание. СВЕТОВЕН ДЕН ЗА ПСИХИЧНО ЗДРАВЕ. Отбелязва се от 1992 г. с решение на Световната федерация за психично здраве и с подкрепата на СЗО. Ключов момент в обявяването му има Клубът на Първите дами, основан от Розалин Картър. ПРАЗНИК НА АРХИВИСТА. На тази дата през 1951 г. с Указ на Президиума на НС се създава Архивно управление в структурата на МВР, с което се поставя началото на националната архивна система. Приетият през 2007 г. Закон за Националния архивен фонд дава днешния статут и наименование - Държавна агенция \"Архиви\". 1813 - РАЖДА СЕ ДЖУЗЕПЕ ВЕРДИ, ИТАЛИАНСКИ КОМПОЗИТОР (УМИРА 1901 Г.). На 24 г. пише първата си опера. Един от най-влиятелните композитори на ХIХ в. Сред най-известните му творби са \"Набуко\", \"Ернани\", \"Риголето\", \"Трубадур\", \"Макбет\", \"Травиата\", \"Аида\", \"Дон Карлос\" и др. 1924 - РАЖДА СЕ ДЖЕЙМС КЛАВЕЛ, БРИТАНСКИ ПИСАТЕЛ (УМИРА 1994 Г.). Известен с романите \"Шогун\" и \"Цар Плъх\", както и със сценариите на филми - \"Полетът\", \"Тутси\", \"Голямото бягство\". Неговите герои са главно западняци, дошли в Азия с търговски намерения. Самият Клавел вярва в ползата от свободната търговия между нациите, виждайки я не като експлоатация, а като събиране на различни култури. Поради това и в работите му се забелязва известна доза антиимпериализъм. 1944 - УМИРА АЛЕКСАНДЪР ПИПОНКОВ (ЧАПАЙ), ПАРТИЗАНСКИ КОМАНДИР (Р. 1920 Г.). Активен член на РМС и БРП(к). При опит да бъде арестуван от полицията (1943) минава в нелегалност. Приема партизанското име Чапай. От есента на 1943 г. е командир на отделение в чета \"Кочо Честименски\", а по-късно - командир. На 9 септември 1944 г. с вдигната ръка и развято червено знаме Чапай е възторжено приветстван от насъбралото се население на гара Белово. Събитието влиза в кинохрониката. Чапай участва в първата фаза на войната срещу Германия. Загива в ожесточен бой за вр. Петралица, Кумановско. 1963 - УМИРА ЕДИТ ПИАФ, ФРЕНСКА ПЕВИЦА (Р. 1915 Г.). Родена под името Едит Джована Гасион, тя е видна представителка на френския шансон, смятана за символ на Франция. Майстор на баладата. Музиката й е отражение на нейния трагичен живот, изпълнен с контрасти и странности - световна слава, лични нещастия, малка и крехка фигура, мощен и характерен глас.   \n \t\n", "date": "2018.10.10", "title": "Датата"}
{"url": "http://www.duma.bg/node/176738", "text": "\n\"Радвам се, че има млади, амбициозни и активни хора, готови да работят за развитието на Столетово\" \"Искам да променя каквото мога и каквото трябва\" \n- Какво провокира млад човек като вас да се захване с политика и дори да се кандидатира за кмет? \n- Аз съм от село Столетово, познавам проблемите, с които се сблъскваме всички там. Имам желание с каквото мога да се опитам да променя нещата към по-добро. Ясно ми е, че няма как всичко да стане, решението е всички заедно да работим и да дадем каквото можем от себе си. \nГотова съм да предложа реален план за подобряване на условията на живот, да върнем надеждата и желанието на младите хора да градят своето бъдеще тук. Аз искам да живея и работя в Столетово, искам детето ми да отрасне в селото. \n- Кои са най-належащите неща, които трябва да бъдат решени от кмета на Столетово? \n- За всички е ясно, че основен проблем в селото е лошата пътна инфраструктура. Нереалистично е обаче някой да обещае, че ще реши този проблем само за една година, колкото ще бъде кметският мандат до провеждането на редовните избори. Затова и този проблем не е записан в предизборните ми ангажименти. \nВключила съм шест приоритета, за които смятам, че е възможно да бъдат реализирани. Като майка на малко дете за мен е важно детските площадки в селото да бъдат ремонтирани и обезопасени. Съоръженията са доста стари, имат нужда от подмяна и поправка. Няма как децата да си играят безопасно. Тази точка ми е приоритет, защото е важна. \n- Кои са другите неща, които бихте искали да реализирате? \n- Трябва да помислим и за младежите, за заниманията им в свободното време и как да направим селото привлекателно за тях. Имаме спортна площадка в доста лошо състояние, там има нужда от корекции. Имаме и спортна зала, на която един освежаващ ремонт и закупуване на оборудване биха се отразили много добре. Може да започнем с тези неща, има и още много да се свърши, но все пак трябва да се тръгне отнякъде. \nНа центъра има беседка, която е най-старата постройка в село Столетово. Наричаме я \"Кьошка\". Сутрин бабите пият кафе на центъра, правят си \"Седянка\". Мястото е знаково за селото. Смятам, че е важно и \"Кьошка\" да бъде ремонтирана и обезопасена. \n- Смятате ли, че ще успеете да свършите всичко това само за година? \n- Смятам, че предлагам на хората само нещата, които мога да извърша за толкова кратък период. Опитах се да бъда реалистична в поставените цели. Затова и нямам дълъг списък с предизборни ангажименти. \n- Досегашният кмет доста бързо се отказа от поста, затова се стигна и до частичния вот... Не се ли опасявате, че и на вас може да ви омръзне или пък да намерите други приоритети? \n- Не смятам, че ще ми омръзне или че ще се откажа. Имам желание да работя, искам да дам своя принос за развитието на Столетово и смятам, че мога да го направя. Целта ми е да помогна на хората, не смятам, че това може да се промени и да ми омръзне. \n- Колко души живеят в Столетово? \n- Малко над 600 са. \n- Как един млад човек може да бъде полезен за населеното място, в което живее? \n- Просто трябва да бъде инициативен, просто трябва да бъде човек, както и да иска да помага. Само тогава всичко ще върви както трябва. \n- Какъв е начинът млади хора като теб да останат в родното си място? Смяташ ли, че с кандидатирането си за кмет може да провокираш и други да последват примера ти? \n- И без моята провокация дори в моето село има такива хора - млади, амбициозни и активни, готови да работят за развитието на Столетово. Радвам се, че има хора, които помагат и правят каквото могат не само за да продължи да съществува селото, но и да се развива, да става по-хубаво и приятно за живеене. \n- С какво се занимавате? \n- Работя във ВМЗ в Сопот, съчетавам го и с учене - студент съм в задочна форма на обучение в Университета по хранителни технологии в Пловдив. Специалността ми е Технология на мазнините, етеричните масла, парфюмерията и козметиката. \n- Защо избрахте тази специалност? \n- Смятам, че мога да се реализирам с нея. Все пак нашият район е такъв и подобна специалност предлага много възможности. \n- Имате малко дете, учите и работите... Едва ли е лесно. \n- Никак не е лесно да съчетаваш всичко това. Възможно е само и единствено с подкрепата на семейството ми, за което съм изключително благодарна. \n- Успява ли държавата да подпомогне достатъчно хора като вас? Има ли нужда от някакви други мерки, с които всичко това да е по-лесно? \n- Може би е необходимо да се потърсят някакви подобни мерки, не съм сигурна обаче какви трябва да са. Темата е доста сложна и изисква анализ, не е въпрос, който може да бъде решен лесно и само от мен. \n- Какво мечтаете да постигнете през следващата година, а защо не и в следващите пет? \n- Както вече казах - искам да бъда полезна на хората. Искам да променя каквото мога и каквото трябва, за да живеем всички ние по-добре. Сигурна съм, че мога. \n- Срещате ли подкрепата, от която се нуждаете за подобно начинание? Как ви приемат по-възрастните другари, има ли разнобой между поколенията? \n- Нормално е да има хора, които ме подкрепят. За щастие има достатъчно, на които усещам, че мога да разчитам. Има такива, които ми помагат адски много, и съм им благодарна за това. Изключително важно за мен е, че семейството ми ме подкрепя. \n- Какво очаквате да се случи след изборите? \n- Столетово ще има нов кмет. Остава хората да решат кой е най-подходящият за този пост. Надявам се да спечеля доверието им, а след това и да получа възможността да изпълня всичко, което съм обещала.     \n \t\n", "date": "2018.10.10", "title": "Стефани Тодорова:  Обещавам само изпълними неща за Столетово"}
{"url": "http://www.duma.bg/node/176740", "text": "Военен склад в Черниговска област на Украйна пламна в нощта срещу вторник, след като преди това там избухна взрив, съобщи ТАСС. Не се съобщава за жертви, организирана е евакуация на населението. С изпратения автотранспорт са изведени около 10 000 души, главно от град Ичня, край който е обектът. Затворено за полети е въздушното пространство, в радиус от 20 км са спрени жп и автотранспортът. По информация на службата територията на арсенала е около 682,6 хектара. \nВоенната прокуратура отхвърли версиите на някои официални лица, според което произшествието е дело на \"диверсанти от Русия\". Според прокуратурата става дума за небрежно отношение на военно служебно лице. Лидерът на Социалистическата партия Иля Кива смята, че инцидентът е опит на властите да скрият поредната кражба. А според бившия шеф на разузнаването ген. Николай Маломуж причините са също лична мъст или борба за определени постове не само в склада, но и в Генщаба и военното министерство.  \n    \n \t\n", "date": "2018.10.10", "title": "Гръмна военен склад в Украйна"}
{"url": "http://www.duma.bg/node/176741", "text": "Сирийският президент Башар Асад издаде указ, с който дава всеобща амнистия на дезертиралите от армията на страната, включително вътре и извън пределите на Сирия, информира САНА. \nДезертьорите са освободени от наказателно преследване. Този указ не включва престъпници, които са избягали от правосъдието. Изключения обаче се правят за онези в страната, които се предадат на властите в рамките на 4 месеца, както и за онези извън Сирия, които се предадат в срок от 6 месеца. Според анализатори това е важна стъпка към национално помирение, която ще облекчи процеса по завръщането на бежанците. \nСирийските бунтовници напълно изтеглиха тежките оръжия от фронта в Идлиб съгласно споразумението между Русия и Турция за примирие там.     \n \t\n", "date": "2018.10.10", "title": "Асад амнистира дезертьори "}
{"url": "http://www.duma.bg/node/176742", "text": "Ще поставя на дневен ред признаване на Крим като част от Русия и възнамерявам да получа признание за статута на Крим наравно с Босна и Херцеговина. Това заяви за в. \"Известия\" лидерът на Република Сръпска Милорад Додик. В понеделник той стана част от тричленното председателство на БиХ след проведените там избори заедно с бошняка Сефик Джаферович и хърватина Желко Комшич. \"В крайна сметка присъединяването на полуострова към Русия дойде в резултат на легитимен референдум, който съответства на Хартата на ООН. Това беше демократичен процес във време, в което жителите на полуострова изразиха своята позиция\", заяви Додик, отбелязвайки, че Крим исторически е принадлежал на Русия.  \nСърбия ще настоява за премахване на санкциите върху руски депутати в Съвета на Европа, заяви лидерката на Скупщината Мая Гойкович на среща в Бeлград с руския й колега Вячеслав Володин. \n    \n \t\n", "date": "2018.10.10", "title": "Додик признава Крим за руски"}
{"url": "http://www.duma.bg/node/176739", "text": "В началото трябва да призная, че съм британец. И то от онези британци в Германия, които се стараят да се възползват от най-доброто в стила на живот и на двете нации. Понякога дори съм си фантазирал как ще прекарам старините си в някое живописно и полузаспало английско селце, където вечерно време ще присядам с местните хора в традиционния пъб. \nПосле обаче дойде болезненото пробуждане -  сутринта на 24 юни 2016 година. Дотогава вярвах, че хазартните действия на \"отчаяния Дейв\" (тогавашният премиер Дейвид Камерън) в крайна сметка все пак няма да доведат до катастрофа и британците ще гласуват за оставане в Европейския съюз. Ала нещата се развиха другояче. И оттогава насам аз съм като парализиран от шока. Дори косата ми буквално побеля. А обърканите, смехотворни и арогантни изявления на видните привърженици на \"Брекзит\"-а във Великобритания направо спират дъха и ме лишават от дар слово. \nНе ви се вярва ли? Ето доказателства: \nСред злосторниците на видно място е премиерката Тереза Мей. Месец преди референдума тогавашната вътрешна министърка Тереза Мей каза: \"Смятам, че икономическите аргументи са ясни. Според мен за нас е важно да принадлежим към една 500-милионна търговска зона. Смятам, че много инвеститори идват тук главно защото Обединеното кралство членува в Европейския съюз. Ако не бяхме в Европа, редица фирми и предприемачи сигурно биха предпочели да отидат в континентална Европа, а не във Великобритания. Смятам, че това без съмнение е икономически полезно\". \nКаква прозорливост само! Всъщност, числата говорят много ясно. Евросъюзът е най-големият търговски партньор на Великобритания. През 2017 година британският износ за ЕС възлизаше на 308 милиарда евро - а това са 44% от британския износ. Страната внесе от ЕС стоки за цели 382 милиарда паунда - 53 на сто от целия британски внос. Как да си съсипем родната икономика Така. А сега да превъртим на бързи обороти лентата напред и да чуем какво казва Тереза Мей през 2018 година: \"Ако излезем от общия вътрешен пазар, тогава ние ще имаме възможността из основи да променим икономическия си модел\". \nМоля? Да променим из основи? Но как? Като унищожим работни места и съсипем търговията и икономическия ръст? \nАко следите дискусията около \"Брекзит\"-а, навярно вече сте чували името Джейкъб Рийс-Мог. Той е не само консервативен депутат, но и партньор в инвестиционната фирма \"Съмърсет Капитъл\". Тя току-що откри нов филиал в Дъблин, за да може да обслужва клиенти от ЕС и след излизането на Обединеното кралство. И по този начин да пълни джобовете на Рийс-Мог. Какъв Ви е проблемът? Та нали същият този Рийс-Мог наскоро изчисли, че през следващите 15 години \"Брекзит\"-ът щял да напомпа в британската икономика цели 1,1 трилиона паунда! \nКак ще стане тази работа, за мен е същинска загадка. Та нали повечето икономисти казват точно обратното и предричат за същия период спадане на британския БВП с цели 7 процента! Но аз ще ви държа в течение, ако се случи нещо извънредно. \nНенадминато обаче е едно друго изказване. Крилатото изречение на Борис Джонсън: \"Аз знам добре как стават разводите\". Бившият външен министър разработи една чисто нова икономическа стратегия. Когато го попитаха дали изтеглянето на такива производители като \"Еърбъс\" и БМВ няма да бъде заплаха за работните места и инвестициите, Джонсън сподели своя колкото хитър, толкова и кратък план: \"F**k Business\" (което в свободен превод на български би звучало като \"Бизнеса да го...\"). \nНеговият наследник Джереми Хънт, който навремето беше против \"Брекзит\"-а, очевидно е горещ привърженик на същия този план. Днес той се сърди, че \"заплахите\", които отправял бизнесът, били \"съвършено неуместни\". И си е прав човекът! За какво се мисли този бизнес? Разпространява само \"измислици\" и \"плаши хората\". Икономическите босове са лъжци и паникьори А това пък ме подсеща за Бърнард Дженкин, поклонник на \"Брекзит\"-а и убеден консерватор. Преди няколко дни шефът на концерна \"Ягуар-Ленд-Ровър\" Ралф Шпет предупреди, че \"Брекзит\"-ът ще доведе до масово закриване на работни места в британската автомобилна индустрия. В отговор на това Дженкин го обвини, че лъже и само \"паникьосва\" хората. Часове по-късно концернът оповести, че съкращава производството и че до Коледа работниците преминават на тридневна работна седмица. \nСюжетът обаче се развива още по-красиво. \"Всъщност аз изобщо не исках да излизам от ЕС\". Това го каза същият този Дженкин, поклонникът на \"Брекзит\"-а. Каза го не къде да е, а по Би Би Си и само два дни лед описаните събития. \nВ Лондон преди две години беше създадено специално министерство, което да подготви гладкото излизане от ЕС. Името му не случайно е двусмислено: може да се разбира както \"излизане\", така и \"екзекуция\". И там всичко върви наистина гладко: вече се смениха двама министри. Първия от тях, Дейвид Дейвис, ще запомня за цял живот с една неотразима сценка от срещата му с неговия колега от ЕС Мишел Барние. Представителят на ЕС изглежда добре подготвен, запасил се е с дебела купчина документи, докато Дейвис е пристигнал без нито лист хартия, сякаш иска да каже: \"Ще се справим като на игра!\". Всъщност, той точно това и каза през октомври 2016 година: \"Няма да има никакви недостатъци, ще има само предимства\". \nГодина по-късно думите му вече звучаха другояче: \"Никой не е казал, че ще бъде лесно\". Така ли, г-н министър? Вие май точно това казахте. \nОкей, редно е да отворя дума и за предимствата на \"Брекзит\"-а. Ще го сторя на базата на един поверителен полицейски документ, който стана публично достояние. Ако Великобритания излезе от ЕС без подписан договор, може да се наложи полицията да поиска помощ от армията за потушаването на безредици, пише в документа. И още: трябва да се разработят кризисни планове за евентуалното настъпване на уличен хаос, ако се появи дефицит на стоки, храни и медикаменти. \nДокументът, подготвен от ръководството на полицията, предупреждава още, че по пристанищата ще се образуват опашки от чакащи кораби, а в движението по пътищата ще възникнат \"безпрецедентно тежки\" нарушения. Звучи малко като страна от Третия свят Точно тук се сещам да попитам: А къде всъщност изчезна Найджъл Фараж, лидерът на Британската партия на независимостта (ЮКИП)? Доколкото си спомням, през юни 2016 година той каза, че, в сравнение със сегашното си положение на страна членка, за Великобритания ще е по-добре да излезе от ЕС без договор. А днес, две години по-късно? \"Брекзит\"-ът не е панацея\", казва Фараж и предупреждава, че положението в страната може да се влоши след излизането от ЕС. \nТози списък с абсурдни изказвания може да продължи още дълго, но аз вече се чувствам ужасно изтощен. Повръща ми се. Иде ми да скоча от прозореца. \nТака че засега ви казвам довиждане с два цитата от министъра на търговията Лайъм Фокс. През юли 2017 той заяви: \"Споразумението за свободна търговия, което ще сключим с ЕС, ще бъде един от най-простите договори в световната история\". Година по-късно същият Лайъм Фокс казва: \"Съществува между 40- и 60-процентна вероятност да излезем от ЕС без подписан договор и аз не мога да ви обещая, че след \"Брекзит\"-а животът ще бъде розов\". Срив на британската лира, рязко повишаване на цените, покачване на безработицата, сериозен спад на доходите и на цените на недвижимите имоти - такива ще са последиците от некоординиран \"Брекзит\", предупреждават експерти. \n   \n \t\n", "date": "2018.10.10", "title": " Стига вече! Повръща ми се от този \"Брекзит\"  "}
{"url": "http://www.duma.bg/node/176747", "text": "Швеция и Финландия приемат самолети на НАТО \nШвеция и Финландия, като партньори на НАТО, ще приемат съюзнически самолети и ще отворят небето си за ученията Trident Juncture, които ще се проведат от 25 октомври до 7 ноември. Това бе обявено на брифинг в щаб-квартирата на НАТО в Брюксел от представител на командването на ученията на Норвежката армия генерал-лейтенант Руне Якобсен. Същевременно според него основната маневрена зона е отделена от руските граници с 1000 километра, така че Русия \"няма какво да се страхува от военните упражнения на НАТО\". \nШестима с тежки присъди за наркотрафик в Румъния \nШестима чужденци получиха сурови присъди за трафик на кокаин в Румъния, съобщават местни медии. Рекордната пратка от 2,5 т. дрога беше хваната на 29 юни 2016 г. на пристанището Констанца. Тя беше прикрита като пратка банани от Колумбия. Дрогата е била предназначена за Западна Европа. Румънската полиция задържа мароканец, колумбиец и четирима литовци. Те ще лежат между 18,5 години и 19,5 години. \nВ Мароко хванаха 615 бежанци \nКралският флот на Мароко заяви, че силите му са спасили 615 мигранти от 31 лодки само в понеделник. Те бедствали в Средиземно море, докато се опитвали да стигнат до Испания. Испанската брегова охрана съобщи в неделя, че за 48 часа тя е спасила близо 1200 имигранти. Всички мигранти, спасени от мароканския флот, бяха върнати безопасно в пристанищата на северната част на Африка. \nТежки катастрофи в Сърбия взеха 6 жертви \nНай-малко шестима души загинаха и 27 бяха ранени вчера при две големи катастрофи на магистралата от Белград за Ниш. При верижните катастрофи на сръбската магистрала се сблъскаха десетки коли, камиони и автобуси. Първата катастрофа е станала в 7,20 часа (местно време) вследствие на изключително гъста мъгла, като видимостта е била между 10 и 20 метра. Редица превозни средства са се сблъскали малко по-късно в другото платно, информира ДПА. \n    \n \t\n", "date": "2018.10.10", "title": "Кратки новини"}
{"url": "http://www.duma.bg/node/176748", "text": "Папата Франциск може да посети Румъния и България в началото на месец май през следващата 2019 година, съобщи испанският вестник \"Периодика дигитал\". \nРимо-католическата архиепископия в Букурещ заяви, че информацията не е официално потвърдена от Ватикана, но че има \"големи шансове\" визитата да се проведе през посочения период. Франциск ще бъде вторият папа, който посещава Румъния след папа Йоан Павел II, който беше в страната през 1999 г. \nСъщото ще важи и за България. При визитата си тази година във Ватикана българският премиер Бойко Борисов покани светия отец да посети България и Балканите, без да посочва точна дата. Пред медиите Борисов заяви, че е готов да работи за визита в региона на светия отец. \nМеждувременно диктаторът на КНДР Ким Чен Ун кани папа Франциск на посещение в Пхенян. Поканата ще бъде предадена от президента на Южна Корея Мун Чже Ин, който ще посети Ватикана идната седмица.        \n \t\n", "date": "2018.10.10", "title": "Папата може да дойде в България и Румъния"}
{"url": "http://www.duma.bg/node/176743", "text": "Външната политика на Будапеща трябва да бъде съобразена с три града: Анкара, Москва и Берлин, заяви унгарският премиер Виктор Орбан на съвместната пресконференция с гостуващия турски президент Реджеп Ердоган, съобщи Daily News Hungary. Той добави, че това са \"три велики сили, около които се е развивала Унгария през вековете\". \n\"Ето защо отношенията между Унгария и Турция винаги са балансирани, подредени и позитивни и връзките между двете страни се основават на респект\", обясни той. \n\"Стабилно турско правителство и стабилна Турция са предварително условие Унгария да не е застрашена по никакъв начин от миграционна вълна по сушата. В интерес на Унгария е Турция да остане силна и способна да поддържа мира в своя регион, както и да контролира нелегалната миграция към Европа\", изтъкна още Орбан. \nТой съобщи, че Турция и Унгария ще увеличат нивото на военното си сътрудничество и ще изградят \"мощни връзки\" във военната индустрия, за да има Унгария \"модерна и ефективна национална армия\".     \n \t\n", "date": "2018.10.10", "title": "Орбан посочи с кого се съобразява"}
{"url": "http://www.duma.bg/node/176750", "text": "Четирима български тийнейджъри бяха осъдени на затвор за участие в груповото изнасилване на 13-годишно момиче в югозападния германски град Фелберт, предаде bTV. \nОсем момчета на възраст между 14 и 17 години са обвинени, че през април тази година са нападнали момичето, което се прибирало в къщи от плувен басейн, завлекли го в близка гора и го насилвали, докато не се намесила минаваща през гората жена. Всички обвиняеми са от български произход, но повече подробности за тях не се съобщават. Сп. \"Шпигел\" пише, че при произнасянето на присъдите майките на извършителите са започнали да викат и е трябвало да бъдат придържани от свои роднини. От изданието обаче коментират, че предвид хода на делото, такива присъди е трябвало да бъдат очаквани от родителите на младежите. \nГлавният извършител е осъден на 4 години и 9 месеца затвор, а основният му съучастник е осъден на 4 години затвор. Други двама бяха осъдени съответно на 3 години и 2 години и 9 месеца затвор заради това, че са помагали на първите двама в изнасилването. Последните двама осъдени получават само условни присъди, съответно 2 години и 1 година и 8 месеца. \nОт съда заявиха, че главният обвиняем по никакъв начин не е съдействал на разследването, с което е можел да получи по-малка присъда. Напротив, той до последно е отричал да има изнасилване и е твърдял, че сексът е бил по взаимно съгласие. Заради това се е наложило жертвата да бъде разпитана още веднъж в съдебната зала. \nСред доказателствата по делото има още видеозапис на деянието, заснет с мобилния телефон на един от насилниците, взети от жертвата ДНК проби и показанията на жената, която прекъснала престъплението. Тъй като извършителите са непълнолетни, процесът се водеше при закрити врата. \nЖертвата е имала съществен принос в разкриването на престъплението, тъй като след инцидента потърсила във фейсбук профилите на младежите и е успяла да открие един от тях. При последвалото му задържане от полицията именно на неговия телефон е открит заснетият видеоклип от изнасилването. \nПри показването на видеоматериала в съда адвокатът на най-възрастния обвиняем Кристохф Пипинг коментира, че му е било трудно да издържи това, което е видял. \"От 25 години съм адвокат по наказателни дела, но такова нещо не бях виждал\", заявява той. \nСамо шест от групата бяха осъдени в съда във Вупертал. Другите двама избягаха със семействата си в България, където бяха задържани. Те вече са предадени на германските власти, намират се в следствения арест и ще бъдат съдени отделно.   \n \t\n", "date": "2018.10.10", "title": " Българи изнасилвачи осъдени в Германия "}
{"url": "http://www.duma.bg/node/176744", "text": "ЕС ще продължава да води мащабния дебат за бъдещето на Европа, който започа Еврокомисията през 2017 г. \"ЕС не е само Люксембург или Брюксел. ЕС е всяка една страна членка\", посочи председателят на Еврокомисията Жан-Клод Юнкер на откриващата сесия на ежегодната \"Европейска седмица на регионите и градовете 2018\". \nОт 2017 г. европейските институции организират граждански диалози, в които Юнкер взима дейно участие. \"Гражданите искат да бъдат чувани, но сега не е така\", посочи той на пресконференцията. \"Ние не ги слушаме и те не слушат нас\", добави Юнкер. \"Това трябва да се промени, особено с нарастващия брой евроскептици и националисти. Наложително е обаче да разграничим едните от другите. Глупавите популисти нямат нищо общо с националистите, които просто имат собствено мнение и ние трябва да го чуем\", посочи шефът на ЕК. \n\"Казаха ми, че всеки път, когато отивам някъде, трябва да казвам, че се радвам, че съм там. Сега обаче наистина го мисля, защото през тази седмица ние ще говорим и ще решаваме бъдещето на Европа.\" С тези думи и сред смях в залата шефът на ЕК откри седмицата на регионите 2018, провеждаща се по традиция в Брюксел. \nЮнкер посочи, че харесва предложението, което еврокомисарката за регионално развитие Корина Крецу е направила за кохезионната политика в следващия бюджет на ЕС. Според някои, казва шефът на ЕК, предложението не е добро, защото в него има известно намаляване на средствата. \"Изборите бяха два - или да не намаляваме парите и да не включваме нови политики, или да комбинираме всички нужди, заради което се налага да направим известни съкращения\", каза Юнкер. \n\"Бюджетът и размерът на кохезионните фондове трябва да бъде одобрен преди изборите, защото той е бъдещето на ЕС, измерено в цифри. С Корина решихме да не изключваме богатите райони, защото не трябва да наказваме тези, които се справят добре\", каза Юнкер и добави, че при следващия период ЕС има нови приоритети - миграция, защита, нови европейски политики, полагане на повече усилия в проучване и иновации, повече средства за младите хора. \nЮнкер посочи още, че като слуша европейските граждани, осъзнава, че има немалко такива, които обичат Европа, обичат територията си, селските си райони, природата и разнообразието, което ги прави различни. \"Нациите, регионите и ЕС вървят ръка за ръка. Ние наистина трябва да направим повече за организацията на сътрудничеството и кохезията, защото без тях не може да се постигне нищо в ЕС\", уточни той. \n\"Когато започнахме Плана Юнкер, бяхме силно критикувани, всички мислеха за провала му. Но сега, когато той все пак успя, никой не говори за провал. Наричат го План за инвестиции, при който са вложени 345 млрд. евро\", каза шефът на ЕК. \nПътуването е дълго, но не можеш да го завършиш без търпение и отдаденост, завърши шефът на Европейската комисия. \n    \n \t\n", "date": "2018.10.10", "title": "Юнкер: Да чуем националистите  "}
{"url": "http://www.duma.bg/node/176749", "text": "Косовският премиер Хашим Тачи заплаши на пресконференция премиера Рамуш Харадинай с уволнение, ако не коригира становищата и изявленията си относно промяна на границата със Сърбия като възможно решение за  нормализиране на отношенията между Косово и Сърбия, съобщи белградската агенция Бета. \nВ понеделник Рамуш Харадинай заяви, че идеята за корекция на границите е мъртва и изрази съболезнования на президента Тачи, че неговата идея не е успяла. \nСигурен съм, че премиерът трябва да коригира своите изявления и становища за диалога, заяви Хашим Тачи. По думите му борбата с Белград се води на масата на преговорите в Брюксел и за това Косово има подкрепата на ЕС и САЩ. \"От премиера очаквах да бъде по-рационален и отговорен, когато дава изявления във връзка с диалога. Един сериозен човек не говори всеки ден за войни и трагедии, а за реформи. Нашите постове не са вечни, президентите и премиерите могат да се сменят, те идват и си отиват, а особено могат да се сменят онези, които не се поправят\", заявил Тачи.     \n \t\n", "date": "2018.10.10", "title": "Косовският премиер с жълт картон от президента"}
{"url": "http://www.duma.bg/node/176722", "text": "за която днес вдигаме наздравица. \nКъсметът й е заложен по рождение, \nкакто и усетът за красота и естетика. \nА добрите маниери и дипломатичност \nне могат да засенчат силното й \nчувство за справедливост. \nАльонка, от сърце ти пожелаваме \nмного здраве и безгранични мечти, \nнеизчерпаемо въображение и цветно перо, \nда твориш, да пътуваш и да се радваш \nна хармонията в семейството ти, \nотгледано от теб с любов и всеотдайност. \nБъди честита! От колегите   \n \t\n", "date": "2018.10.10", "title": " Не с една, а с две десятки съдбата е дарила нашата колежка"}
{"url": "http://www.duma.bg/node/176723", "text": "Австралийска фирма конструира свръхточен часовник, който тиктака 10 млрд. пъти в секунда. Новото устройството, наречено \"Sapphire Clock\", е създадено в резултат на научна разработка, продължила 20 години, съобщи \"Лента\". В основата на уникалната джаджа на \"Крайлок\" е залегнал механизъм с криогенен сапфирен осцилатор. Изготвен е от 120-каратов сапфирен кристал, който се охлажда до абсолютната нула - минус 267 градуса по Целзий. \nНовият часовник е 1000 пъти по-точен от тези, които може да бъдат открити на пазара. Срокът на неговата работа е 40 млн. години без допълнителна настройка. Устройството ще се използва за нуждите на австралийската отбрана за повишаване чувствителността на радиолокационната техника. Бъдещото му приложение може да бъде свързано с квантовите компютри.   \n \t\n", "date": "2018.10.10", "title": " Свръхточен часовник тиктака 10 милиарда пъти в секунда"}
{"url": "http://www.duma.bg/node/176725", "text": "Учени от Федералния политехнически институт в Лозана, Швейцария, разработиха статистически модел, който позволява да се определи вероятността да бъде открита извънземна цивилизация в Млечния път, съобщи Физ.орг. Заключенията на експертите са, че ако човечеството не открие източник на радиосигнали в радиус 40 хил. светлинни години, в галактиката най-вероятно няма други освен нас. \nФизикът Клаудио Грималди използвал теоремата на Бейс, която позволява да се определи вероятността от събития, статистически свързани с други, вече станали. Например въз основа на липсата на източници на извънземни радиосигнали на определено разстояние от Земята може да се прецени възможността да съществува технологично развита цивилизация на по-голяма дистанция. Следователно, ако астрофизици не открият следи от извънземни в радиус 1000 светлинни години, вероятността Земята да остане в зоната на достъп за радиосигнали от други галактики ще е над 10-процентна. В този случай радиотелескопите просто не са достатъчно чувствителни, за да открият радиосигналите. \nАко обаче дори една цивилизация е в пределите на въпросния радиус от 1000 светлинни години, вероятността да съществува друга, в различна част от Млечния път, се повишава до почти 100 процента. Но досега учените са изследвали пространство, което не надвишава 40 светлинни години. \nМетодът на Грималди освен това отчита единствено възможността за контакт с подобна на нашата цивилизация, но не и с разумни същества, които са в по-нисък стадий от еволюцията си или вървят по алтернативен път на развитие.     \n \t\n", "date": "2018.10.10", "title": "Определиха вероятността от среща с извънземни"}
{"url": "http://www.duma.bg/node/176724", "text": "Британската звезда Кийра Найтли е била диагностицирана с посттравматично стресово разстройство, заради проблемите й да се справи със славата и вниманието, което получава като световна знаменитост. Затова тя се е отдръпнала от актьорската игра за година, но чрез терапия е успяла да се справи с болестта. \n\"Наистина преживях психически срив, когато бях на 22, затова си взех почивка\", обясни Найтли. От Female First съобщиха, че актрисата се била подложила на хипнотерапия, за да може да отиде на филмовите награди на БАФТА през 2008 г. и да е сигурна, че няма да получи паник атака, докато е на червения килим.   \n \t\n", "date": "2018.10.10", "title": " Кийра Найтли била лекувана от слава"}
{"url": "http://www.duma.bg/node/176726", "text": "Фестивал на бъчвата ще се проведе на 13 и 14 октомври пред сградата на кметството в село Врачеш (Горния площад). Събитието се организира за втора поредна година. \nМайсторите на бъчви ще изложат своята продукция на специални щандове. Като част от програмата посетителите ще имат възможност да наблюдават демонстрация на цялостния процес по изработката на една бъчва - от оформянето на суровия дървен материал до сглобяването на крайния продукт. \nОрганизаторите от община Ботевград, кметство в село Врачеш и Народно читалище \"Събуждане 1985\" са подготвили богата музикална програма, като за доброто настроение на посетителите ще се погрижат световноизвестният цигулар Хари Ешкенази, народната певица Елена Сотирова от хор \"Космически гласове\" и Райко Кирилов. \nВ тържеството ще се включат и над 200 участници от читалищата на Етрополе, Правец, Трудовец, Скравена, Литаково и Врачеш, както и Литаковската духова музика. Тематична викторина с награди, кулинарна изложба и състезателни игри включва още програмата на събитието. \nБотевградското село Врачеш е едно от най-големите в Софийска област, където над 50 местни фамилии изкарват прехраната си чрез бъчварския занаят, а продукцията им се продава на три континента.   \n \t\n", "date": "2018.10.10", "title": " Фестивал на бъчвата пред кметството в село Врачеш"}
{"url": "http://www.duma.bg/node/176727", "text": "Красавици от цял свят пристигат в България за конкурса \"Lady Universe 2018\". Момичета от 18 до 28 години ще донесат екзотиката на страните си от 4 континента в София от 15 до 19 октомври. Представителки на Япония, Корея, Ямайка, Намибия, Русия, Украйна, САЩ, Европа и Балканите ще се борят за престижната корона. Нюйоркският модел, моден блогър и актриса Мила Бог ще пристигне у нас, за да се присъедини към журито на надпреварата. \nПретендентките за короната на 15 октомври ще отпътуват за една от древните столици на държавата ни - Велико Търново, където ще се потопят в историята и културата на страната, традиционната кухня и гостоприемство на българите. През деня хубавиците ще се срещнат с кмета на града - Даниел Панов, а вечерта ще се явят на първия кръг от конкурса \"Lady Universe 2018\", който ще се състои в \"Интерхотел Велико Търново\". По време на Вечерта на талантите всяка от претендентките за титлата ще може да впечатли гостите и журито със своите качества и дарби.  \nОтпочинали и заредени с енергия и емоции, на 17 октомври красавиците ще бъдат в София, където ще се проведе и вторият кръг на конкурса - Вечер на нациите. Участничките ще представят културата на своята страна, облечени в традиционни носии от тяхната родина. В унисон с темата, организаторите са избрали изисканата обстановка на р-т \"Bulgar\" в х-л \"Маринела\". \nНационални директори от страните участници в конкурса, лицензиантът на марката \"Lady Universe\" Цвети Разложка и претендентките за престижната световна титла ще се срещнат с родни медии и блогъри на специално организирана среща на 18 октомври. \nБляскавият гала финал ще се състои другия петък от 20 ч. в перлата на нощна София - \"Club Megami\". Тур по бански, официални рокли и много изненади очакват гостите на конкурса. \nКато организатор и основен медиен партньор Code Fashion TV ще излъчи \"Lady Universe 2018\", както и ще покаже на зрителите най-интересното от червения килим, интервюта с претендентките за короната, организаторите и ВИП гостите.   \n \t\n", "date": "2018.10.10", "title": "Световни красавици пристигат в България  "}
{"url": "http://www.duma.bg/node/176728", "text": "Американският актьор от мексикански произход Дани Трехо сподели, че е готов да изиграе ролята на Кашчей Безсмъртни на среща с почитатели в рамките на фестивала \"Comic Con Russia\", съобщи ТАСС. Много ми харесва да пресъздавам подобни персонажи, отговори той на въпрос на фенка. Гостът бе попитан още дали има планове да открие мексикански ресторант в Москва. Той отвърна с въпрос към зрителите дали биха искали това. След одобрителната реакция на публиката Трехо призна, че обича да готви и е \"готов да направи тако за всички\".   \n \t\n", "date": "2018.10.10", "title": "Дани Трехо призна, че би изиграл Кашчей Безсмъртни"}
{"url": "http://www.duma.bg/node/176730", "text": "Издателство \"Жанет 45\" и фондация \"Лъчезар Станчев за поезия\" представят книгата \"Капка\" от Лъчезар Станчев, с избор от Светлозар Игов на сонети, стихове с Париж от 1930-те, първата любовна пролет в градския модернизъм и Голямата годишна награда за поезия от 1939 г. Събитието е на 13 октомври от 17 ч. в литературния клуб \"Перото\" в НДК. В програмата са стихотълкувание от д-р Надежда Стоянова, преподавателка в СУ \"Св. Климент Охридски\", рецитал от публиката, спомени с видео от Радой Ралин и Валери Петров със следовника Вутимски... Китарни фрагменти ще изпълни Йордан Рибаров. С това събитие ще бъде чествана 110-годишнината от рождението на първия Лъчезар - Поета на Усмивката, с хит на Митко Щерев и \"Трамвай 5\".   \n \t\n", "date": "2018.10.10", "title": "Книга с творби от Лъчезар Станчев с премиера в \"Перото\""}
{"url": "http://www.duma.bg/node/176732", "text": "С две отличия за предходния сезон (Националната награда \"Златен квартет\" и наградата за принос към българската култура \"Златно перо\"), днес, 10 октомври, \"София квартет\" влиза с летящ старт в новия сезон. Смях, танци, неочаквани обрати - това е \"София квартет\". Елитарна музика, висок стил - отново е \"София квартет\". \nЧетиримата нестандартни музиканти от състава към Софийската филхармония са разделили програмата за новия си сезон в два цикъла: \"София квартет класик\" и \"София квартет лайт\". \n\"София квартет класик\" е за публика от познавачи и ценители на камерното изкуство. Програмата включва 4 концерта и се нарича \"класика в жанра\". Бетовен, Брамс, Моцарт, Стравински, Менделсон и Пеков са композиторите, чиито произведения ще звучат в четирите концерта. Компания на сцената ще им правят Людмил Ангелов, Йосиф Радионов и Тодор Петров. На 28 ноември публиката ще слуша концерт с Тодор Петров; на 23 януари 2019 г. - концерт с участието на Людмил Ангелов, а на 19 февруари - с участието на Йосиф Радионов. \nВторият цикъл \"София квартет лайт\" започва с изява, част от горещия проект на състава \"Концерти с дрескод\". Специални гости на коледното издание на 15 декември са децата от Детския филхармоничен хор. Дрескодът е с цвят шампанско, а шампанското е от квартета. \nМузикантите подготвят грандиозен шоу спектакъл за пролетното издание на проекта. За взривоопасната атмосфера на 4 април 2019 г. подсказва и дрескодът - Код: червено. Именно тогава доайенът на състава, известният виолист Валентин Геров ще отпразнува своята 60-годишнина. Джаз триото \"JP3\" (Живко Петров, Веселин Веселинов-Еко, Димитър Семов) и артисти от шоубизнеса ще бъдат на сцената заедно с квартета. \"София квартет лайт\" ще зарадва публиката и със съвместни изяви със Станимир Тодоров - на 11 май, и с Димитър Буров - на 29 юни. \n    \n \t\n", "date": "2018.10.10", "title": "\"София квартет\" - музиката, която осмисля живота  "}
{"url": "http://www.duma.bg/node/176733", "text": "След 35-ата \"Златна роза\", където младите ни творци буквално се втурнаха на екрана неудържимо, тазгодишната художествена палитра на форума бе изпъстрена и с постижения на доказани от десетилетия наши кинотворци като Петър Попзлатев с \"Времето е наше\" (\"Разруха\"), по сценарий на Станислав Семерджиев; Киран Коларов с \"Мълчанието на сестра ми...\", по негов сценарий; Радослав Спасов с \"Живи комини\"; Костадин Бонев с копродукцията с Украйна \"Далеч от брега\" (сценарий Никола Петков, Евгений Кузманов и К. Бонев). На екрана се откроиха любопитни интензивни търсения предимно по отношение на формата. Общата картина ни представи 40 нови произведения, от които 5 премиери. \nКонкурсната програма бе съставена от 17 пълнометражни и 21 късометражни творби, завършени след предишното издание на \"Златна роза\". За наградите в пълнометражното кино се състезаваха вече известните \"Ага\" на Милко Лазаров, добил международен престиж, удостоен и тук безспорно с Голямата награда \"Златна роза\" и с призовете за режисура и операторство, а също и на гилдия \"Критика\" към СБФД; спечелилият признание от широката публика \"Възвишение\" - режисьорски дебют в този вид кино на Виктор Божинов; умело изграденият \"Безкрайната градина\" на Галин Стоев; както и успешният дебют в детската тематична територия на Мария Веселинова \"Смарт Коледа\"; вторият игрален филм на Любомир Младенов \"Кораб в стая\" (след \"Ловен парк\", 2009 г.); омнибусът \"8'19\", съставен от 6 късометражни творби по разкази на Георги Господинов за края на света, реализирани от 6 различни авторски екипа. \nТъй като за филма \"Ага\" вече съм публикувала мнението си в печата, ще добавя свои мисли, възникнали на фона на цялостната панорама. Подобно на \"Вездесъщият\" на Илиян Джевелеков, спечелил повечето награди миналата година, така и сега безспорен фаворит и за критиката, и за публиката се оказа екзистенциалната притча за миграцията и за морала, който предхожда цивилизацията. Имам усещането, че това в пълния смисъл на думата европейско постижение на режисьора Милко Лазаров и оператора Калоян Божилов очертава контура на бъдещето на седмото изкуство. \"Правенето на филм за мен е като снежна топка, която постепенно се уголемява с налепването на сняг, споделя авторът. Всичко тръгва от едно събитие, а отива към друго. Променят се историите. Хукваш нанякъде и после започваш да следваш посоката, към която те тегли самата творба.\" В съзнанието ми остана дебютният му филм \"Отчуждение\", отличен с две награди в официалната селекция \"Дни на Венеция\" на МКФ през 2013 г. Сега простата общочовешка история с могъщ кинематографичен заряд в \"Ага\" е разказана още по-минималистично, с по-аскетични изразни средства, отговарящи както на суровите условия (минус 30 градуса, в течение на два месеца и половина), така и на подбраната режисьорска стилистика. Когато за първи път гледах този филм в НДК, по време на тазгодишния \"София филм фест\", овациите на 3000 души не секваха след финала. Във ФК - Варна, се повтори същата ситуация. Очевидно М. Лазаров има отлична интуиция и чувство за мярка в постигането на цялостната метафорична атмосфера. Неслучайно за кратко време неговата творба бе възприета еднакво възторжено в различни географски ширини: от Австралия до Чукотка, където получава Голямата награда, а тя е на зрителите... \nСпециално искам да спра вниманието си върху яркия дебют в територията на пълнометражното игрално кино \"Ирина\" на режисьорката Надежда Косева, който предизвика всеобщо одобрение и спечели наградата за дебют. Той се оказа художествено събитие на тазгодишната състезателна програма. След новелата \"Старецът и морето\" в омнибуса \"8'19\" (с умело изпълнение на Христо Димитров-Хиндо на главната роля в един по-скоро литературен, отколкото кинематографичен разказ) младата режисьорка отново доказва своето майсторство да развива действието и да ръководи точно подбран актьорски екип: Ирини Жамбонас, Христо Ушев, Касиел Ноа Ашер, Александър Косев, Красимир Доков. Твърде съществено място в този ансамбъл е отредено на Мартина Апостолова, която, макар че за първи път застава пред камерата, се оказва откритие за българския екран с уникалната си визуална и психологическа убедителност, която завладява аудиторията с покъртителната драма на главната героиня. Неслучайно й бе отредена наградата за най-добра женска роля. Нейният разтърсващ катарзис разкрива смисъла на киното като изкуство: да отваря нови пространства за размисъл и дискусии. С непрестанна драматургична \"игра\" - смяна на нюанси и преобръщане на ситуации филмът постига трепетна атмосфера на човеколюбие. \nТук е мястото да отбележа още едно съществено явление, което забелязах на този фестивал. Редом с името на Мартина Апостолова, изявила се и в новелата \"Брак\" на Слава Дойчева, на екрана се заниза поредица от талантливи млади актриси, чиито убедителни образи биха били залог както за тяхното бъдеще, така и за цялостния път на българското кино: Каталин Старейшинска в \"Мълчанието на сестра ми...\"; Слава Дойчева в новелата \"Брак\", на която е и режисьор-сценарист; Мария Бакалова в \"Трансгресия\" и \"Калинка\"; Глория Петкова в новелата \"Мост\"; Мария Панайотова в \"Следвай птицата\"... \nКакто миналата година, така и тази екранът ни предложи богата в тематично и идейно-художествено отношение програма в късата форма. Тя представи най-доброто, обещаващото от българското кино, което позволява да се направи представителна художествена извадка. Сред колекцията от успешни новели за мен се открои \"Сън за щастие\" - специализация по режисура в игралното кино в НАТФИЗ \"Кр. Сарафов\" на Ирина Величкова, с уникалния актьорски дует Стефка Янорова - Деян Донков. Създадена с нулев бюджет, без капка претенциозност, в течение на половин час екранно време тази дипломна работа буди значим екзистенциален размисъл за търсенето и откриването на човешката същност; за свободата като вътрешно състояние, което намира своя израз в съзиданието. За първи път виждаме на екрана Деян Донков в толкова различна роля: неговото сдържано превъплъщение заслужава да бъде отбелязано с награда за второстепенна мъжка роля. Със задълбочено вглеждане във вътрешния мир на човека ме впечатли много личната, изповедна, искрена импресия \"Брак\" на Слава Дойчева (с магистратура по режисура в Лондонското филмово училище през 2014 г., където създава няколко късометражни филма с награди и световни фестивални участия), която изявява склонност към авторското кино. Макар и малко удължена във втората си част, новелата \"Мост\" на Явор Веселинов, заснета професионално от Румен Василев, буди тревожен размисъл за съдбата на децата ни, които, обучавайки се в чужбина, са изложени на опасностите на мегаградовете, в които човешката личност е напълно анонимна. С любопитен сюжет и интелигентен диалог краткият филм \"Тук и сега\" на Яна Лекарска (завършила кинорежисура в НБУ и университета \"Чунг-анг\" в Южна Корея) в седем сцени, седем кадъра и седем диалога среща Той и Тя, за да извърви с една разходка в Пусан пътя от непознатото, неочакваното към сближаването, общочовешкото. Заслужава внимание и социалната новела \"Гората на Димо\" на Христо Симеонов (със \"Златна роза\" за късометражен филм) както със способността на режисьора да улавя от природата определени, необходими на разглежданата апокалиптична тема състояния, така и да разкрива човешкото безсилие в обкръжаващия ни тотален хаос. Дебютният му късометражен филм \"Синът\", спечелил Голямата награда на фестивала в Котбус (2016 г.), остави трайна следа в съзнанието ни и очаквахме следващата му филмова крачка... Като общ недостатък на повечето късометражни филми ще посоча разпиляността на разказа в разни посоки като резултат от стремежа на техните автори да обхванат повече теми, отколкото биха могли да осмислят в размера на кратката форма, която, от друга страна, им предоставя свобода на изказа и по-подходяща форма за изява.  \nВ заключение: съществена крачка напред в търсенията на младите творци е предварителното им насочване към значими общочовешки теми, погледнати от различен кинематографичен ъгъл, който показва както нивото на тяхната професионална подготовка, така и личната им отговорност и стремеж да произнесат на екрана \"своята дума\", без да копират чужди мнения и образци. \n\"Ага\" - реж. Милко Лазаров \n\"Ирина\" - реж. Надежда Косева \n\"Сън за щастие\" - реж. Ирина Величкова   \n \t\n", "date": "2018.10.10", "title": "Интензивни търсения в киноформата "}
{"url": "http://www.duma.bg/node/176731", "text": "Броени часове ни делят от официалното начало на четвъртия кино-литературен фестивал \"СинеЛибри\". По този повод, както ДУМА писа, в България пристига една от най-бляскавите фигури в съвременната световна проза, многократно награждаваният британски писател и киносценарист Иън Макюън. В рамките на елегантна церемония по откриването днес, 10 октомври, от 19 ч. в зала 1 на НДК Жаклин Вагенщайн, директорка и основателка на фестивала, ще му връчи награда \"Синелибри\" за цялостен принос към изкуството на литературната адаптация. Макюън, който тази година навърши 70 години, е не само блестящ стилист, експериментатор и изследовател на човешкото поведение със средствата на художествената словесност, но и прокламатор на най-висшите достижения на цивилизацията, човек с критично мислене и активна гражданска позиция. Събитието ще бъде съпроводено с грандиозно визуално шоу и танцово-музикален спектакъл, дело на Поли Герасимова, след което ще се състои премиерна прожекция на филма \"На плажа Чезъл\". На тържествена церемония днес от 11 ч. в аулата на Ректората на СУ, Макюън ще бъде удостоен с почетното звание \"Доктор хонорис кауза\". Почитателите му ще имат възможност за литературна среща с него на 11 октомври от 19 ч. в клуб \"Перото\" в НДК.  \nПразнични галавечери, посветени на различни култури, са предвидени в програмата. На 13 октомври в Сити Марк арт център е бразилската галавечер с премиера на \"Филмът на моя живот\" на Селтън Мело, вдъхновен от творчеството на Антонио Скармета. Холандската галавечер оказва чест на един от най-превежданите нидерландски писатели - Херман Кох. На 17 октомври в Сити Марк арт център писателят ще открие премиерата на документалния филм \"Истинският Херман Кох\". Същия ден има прожекция и комедията \"Мъжът и бебето\" по романа на Еве Хиетамиес, съпроводена с фотографската изложба \"Тайната памет на костюма\" (репрезентации на финландската идентичност в ранното финландско кино). \nИзраелският писател Дрор Мишани, автор на романа \"Липсващото досие\", ще се срещне с публиката на 18 октомври в Дома на киното, където ще видим едноименния филм на Ерик Зонка. Същия ден в кино \"Люмиер\" ще се състои галавечер на Ирландия и прожекция на \"Тайното писание\" с Руни Мара и Ванеса Редгрейв, по книгата на Себастиан Бари. \nСпециален акцент в програмата са събитията с прочутия френски режисьор и сценарист Беноа Жако. На 19 октомври в \"Люмиер\" той ще представи най-новия си филм \"Ева\" с Изабел Юпер и Гаспар Юлиел. На 20 октомври ще гледаме \"Сбогом, кралице моя\" във Френския институт, а на 21 октомври пак там, в негово присъствие, ще бъде излъчен един от по-ранните му филми - \"Вила Амалия\" по романа на Паскал Киняр. \nАржентинската галавечер ще предложи трилъра \"Има ли любов, има и омраза\" - на 20 октомври в Дома на киното. Италианските галасъбития са две - на 20 октомври в \"Люмиер\" ще се състои българската премиера на \"Неапол във воали\" на Ферзан Йозпетек, а на 21 октомври в Дома на киното ще гледаме \"Треската Феранте\". Японската галавечер е на 23 октомври в Сити Марк арт център като част от Дните на японската култура в България. Ще бъде прожектирана поетичната драма \"Тони Такитани\", създадена по мотиви от разказ на Харуки Мураками.     \n \t\n", "date": "2018.10.10", "title": "Британският писател Иън Макюън открива „СинеЛибри”"}
{"url": "http://www.duma.bg/node/176774", "text": "Румънски клошар с украински произход е задържан при   на журналистката Виктория Маринова. \"Алибито му се изяснява, но към момента той не е заподозрян за престъплението\", съобщи вчера шефът на ОДМВР в Русе Теодор Атанасов. Той уточни, че в оперативния щаб на разследването участват вътрешният министър Младен Маринов, шефът на ГДБОП и трима прокурори от ВКП. \nМеждувременно едва вчера - три дни след убийството на Маринова в събота на крайбрежната алея в Русе, полицията се сети да открие телефон за сигнали от граждани. \nКъм огромния международен отзвук на убийството на българската журналистка вчера се присъединиха и генералният секретар на ООН Антониу Гутериш и посолството на САЩ в София.     \n \t\n", "date": "2018.10.10", "title": "Нарочиха румънски клошар за убиец на журналистката"}
{"url": "http://www.duma.bg/node/176769", "text": "Българските евродепутати социалисти Сергей Станишев, Георги Пирински, Петър Курумбашев и Момчил Неков призоваха в писмо председателят на Европейския парламент Антонио Таяни да направи обръщение в пленарна зала срещу езика на омразата. Конкретният повод е изказване на евродепутата от ВМРО Ангел Джамбазки преди два месеца, в което той обяви, че до един всички от БСП са \"за разстрел\". \nЧетиримата евродепутати припомнят на шефа на ЕП, че още през август лидерът на БСП Корнелия Нинова го призова за реакция по темата, а до момента такава няма. Те очакват остра реакция и категорични действия, след като при предишни подобни изявления от страна на евродепутати бяха наложени сериозни санкции. \n\"Вероятно избликът на г-н Джамбазки би могъл да бъде пренебрегнат като безотговорно изявление на безотговорен политик. Както обаче стана ясно от дебата в пленарната зала, проведен на 2 октомври 2018 г., относно \"зараждането на неофашистко насилие в Европа\", членовете на ЕП осъждат подобни провокативни изказвания. В контекста на миналия дебат и предстоящата резолюция на Европейския парламент по темата ние, членовете на Делегацията на българските социалисти, бихме искали да подчертаем, че изявлението на г-н Джамбазки потъпква всички правила за политическа отговорност, благоприличие и представлява директно подстрекателство към насилие\", заявяват представителите на БСП в Европарламента. \n\"Не можем да пренебрегнем този въпрос и вярваме, че е от изключителна важност да заемете ясна и твърда позиция. В контекста на дебата от 2 октомври силно Ви приканваме да направите кратко изявление по време на следващата пленарна сесия, осъждащо тази проява на език на омразата\", настояват Станишев, Пирински, Неков и Курумбашев. \n    \n \t\n", "date": "2018.10.10", "title": "Леви евродепутати се оплакват на Таяни от Джамбазки"}
{"url": "http://www.duma.bg/node/176766", "text": "Столичният кмет Йорданка Фандъкова е глобила фирмата \"Трансконсулт 22\", която изпълнява строителния надзор при реконструкцията на ул. \"Граф Игнатиев\", тъй като имала сериозни забележки. Това била първата и последна санкция, а следващата стъпка щяла да е  прекратяване на договора. \"Много спекулации чух през последните дни. Разбира се, гражданите имат правото да се интересуват и да дават своето мнение. То е важно за мен. Но спекулации от политически сили и техни привърженици не мога да приема, когато става въпрос за неверни твърдения\", заяви Фандъкова. Според нея строителният надзор имал много важни функции, които обаче останали встрани от дебата. \nФандъкова е извикала представители на Университета по архитектура и геодезия, които са направили първи огледи на обекта, и ще изработят допълнителни анализи на материалите в лабораторията на УАСГ за изпълнението на ремонта. \n\"Затова по отношение на изпълнението, материалите и качеството на изпълнението вече възложих контрол на контрола. Понеже много се говори за ремонт на ремонта, когато всъщност ремонтът не е приключил, аз възложих контрол на контрола\", коментира кметицата. \n    \n \t\n", "date": "2018.10.10", "title": "Фандъкова глоби със 100 000 лева строителния надзор на \"Графа\""}
{"url": "http://www.duma.bg/node/176768", "text": "С четири гласа \"за\" и един \"против\" Съветът за електронни медии реши да разреши регистрацията на телевизията на БСП. Решението на регулатора влиза в сила след 14 дни, ако през този период не бъде обжалвано във ВАС. Оттук насетне всичко е в ръцете на дружеството - да уреди излъчването, персонала и др. \nКакто ДУМА вече писа, документите за лиценз за \"Българска свободна телевизия\" бяха подадени лично от Корнелия Нинова и управителя на бъдещата медия Любомир Коларов. Миналия вторник обаче СЕМ отложи решението си по казуса заради неясни задължения на дружеството към НАП. Още тогава членът на регулатора Иво Атанасов предположи, че сумата е малка, тъй като дружеството е ново. Оказа се, че задължението е за по-малко от три лева. БСП покри сумата и представи бележка, че задълженията на \"Българска свободна телевизия\" към НАП са задвижени. \nАмбицията на социалистите е новата медия да отговори на нуждата от свобода за изразяването на мнения, от обективна и достоверна информация. Техника, оборудване и студио вече са осигурени. Стана ясно, че вече има различни кандидати, които искат да работят в лявата телевизия.   \n \t\n", "date": "2018.10.10", "title": "СЕМ одобри регистрацията на телевизията на левицата"}
{"url": "http://www.duma.bg/node/176772", "text": "Зоконопроектът за хората с увреждания ще влезе в НС до 2 седмици. Това обяви вчера социалният министър Бисер Петков след среща с протестиращите майки от инициативата \"Системата ни убива\". Той обяви, че поема ангажимент на 11 октомври проектът да влезе за обсъждане на Националния съвет за интеграция на хората с увреждания. На 16 октомври той трябва да бъде разгледан от НСТС, а на следващия ден да влезе за одобрение в МС. На 19 октомври проектозаконът вече трябва да влезе в Народното събрание. \nВтората принципна позиция, около която се обединихме, е Законът за хората с увреждания и Законът за личната помощ да се разгледат в пакет от парламента, обяви социалният министър. Припомняме, че законопроектът за личната помощ, за който омбудсманът Мая Манолова и протестиращите майки настояват, е депозиран в парламента още през месец юни. Двата закона могат да бъдат окончателно приети до средата на месец декември т.г. и да влязат в сила от началото на следващата година. \nСледващият ангажимент на правителството е в Закона за държавния бюджет за следващата година да бъдат предвидени 150 000 лева, допълнително от бюджета за политиките за хората с увреждания, обясни Петков. \nПредставителите на майките на деца с увреждания, които протестират с палатков лагер пред сградата на парламента от месеци, заявиха, че одобряват волята на управляващите и оцениха поетите ангажименти на изпълнителната власт като стъпка напред. Въпреки това те заявиха, че протестите им продължават до самия край на реформата и днес отново ще протестират пред МС.      \n \t\n", "date": "2018.10.10", "title": "Законопроектът за хората с увреждания влиза в НС до 2 седмици"}
{"url": "http://www.duma.bg/node/176770", "text": "Добра стъпка би била българският парламент да изиска тази година съзнателно заложеният и грижливо отглеждан бюджетен излишък да се изхарчи в края на годината след обществен дебат и санкция на парламента. Тази препоръка към управляващите отправи президентът Румен Радев в заключителното си изказване на кръглата маса под негов патронаж \"Неравенства и бедност в България\". От думите му стана ясно, че не е съгласен Министерският съвет да харчи държавни средства по свое еднолично усмотрение. Ако практиката бъде преустановена, това според президента ще бъде \"много силен сигнал от страна и на българското правителство, и на българския парламент към българските граждани и надежда за демократичните процеси в страната\". \nДУМА припомня, че в последните години при управлението на Бойко Борисов пари от бюджетния излишък се разпределят с постановления на МС, без да се прави промяна в Закона за бюджета. \nСпоред президента разпределянето на бюджетния излишък от парламента е стъпка към промяната, която е необходима в България. Друга стъпка е да има дебат около истината и сблъсък на идеи. \nДържавният глава призова за приобщаваща политика на институциите към обществото, която да доведе до повече прозрачност в управлението. \nНека не бъркаме - централизирана държава не означава авторитарна държава, уточни Радев. По думите му негативен ефект произвежда т. нар. ексклузивен модел на управление, неглижиращ гражданското общество и създаващ държава, която не може да защити правата, собствеността и бизнеса на гражданите и да гарантира тяхната сигурност. \"Не може да наложи и ефективна и справедлива данъчна и социална политика, да гарантира достъп до образование и здравеопазване. При тези институции публичните средства се разхождат с липса на достатъчно прозрачност, а управляващите са безотчетни и безотговорни, гражданите са слабо представени в управлението и управляващият елит е слабо контролиран, а основната му цел е личното облагодетелстване\", смята той. \nПри откриването на кръглата маса президентът отбеляза, че неравенствата в България взимат прекомерни размери. Те са източник на бедност, корупция и престъпност, те са далеч от средните европейски показатели и са толкова дълбоки, че в тях пропадат всякакви опити за обединение около национално значими цели, добави той. Във форума, който се проведе под патронажа на държавния глава, участваха представители на изпълнителната власт, на работодателски и синдикални организации, университетски преподаватели и учени от БАН.  \nПрезидентът посочи, че в момента стотици хиляди българи живеят в бедност и социално изключване, поставени са в унизителни условия да не могат да посрещнат елементарните си човешки нужди. Огромна част от тях са работили през целия си активен живот, други работят и в момента, но продължават да са бедни. Хиляди български деца са лишени от възможността за образование и адекватна грижа. Наша е отговорността да пресечем схемите, при които тези неравенства и това разслоение придобиват необратим характер, отбеляза Радев. \nПо думите му социалните и икономическите системи са нискоефективни, държавата и обществото абдикират от социалните си ангажименти. Всеизвестно е, че бедността е проблем за всяко едно общество, бедността ражда корупция и престъпност, причина е за липса на шанс за реализация, заяви държавният глава. Той обаче бе категоричен, че със сега съществуващите в България здравни, социални и образователни модели е непосилна задачата да се промени статистиката. \nКолкото повече се говори за рекордни нива на БВП, толкова повече трябва да говорим за бедността, препоръча държавният глава на управляващите. Според него трябва да се говори и за това как се разпределя този БВП и по какви механизми се харчат публичните средства.  \n Секретарят на президента по социални политики Гълъб Донев изнесе статистически данни за 2017 г., според които разликата в доходите между 20% от най-богатите българи спрямо 20% от най-бедните вече е 8 пъти, при средни нива за ЕС от 5,2%. Над 1,7 милиона български граждани живеят с месечен доход до 600 лв., като в същото време издръжката на живот тази година е 585 лв. Около 400 000 българи живеят със средни доходи между 1000 и 2000 лв. месечно, което по нашите разбирания ги определя като средна класа, но в същото време тези доходи не им осигуряват икономическата сигурност, която е характерна за тази класа. Други около 400 000 българи работят, но са бедни, отчете Донев. \n   \n \t\n", "date": "2018.10.10", "title": "Радев: Парламентът да разпределя бюджетния излишък  "}
{"url": "http://www.duma.bg/node/176773", "text": "Румънски клошар с украински произход е задържан при разследването на убийството на журналистката Виктория Маринова. Алибито му се изяснява, но към момента не е заподозрян за престъплението. Това обяви вчера шефът на Областната дирекция на МВР в Русе старши комисар Теодор Атанасов по повод жестокото убийство в събота в Русе на 30-годишната телевизионна водеща. \n\"Към момента това, което може да се каже, е, че в ОДМВР в Русе работи щабът по извършването на убийството, в състав от министъра на вътрешните работи Младен Маринов, директора на ГДБОП и трима прокурори от Върховната касационна прокуратура. Проверява се съпричастността на множество лица към извършването на престъплението. Към момента няма конкретно заподозряно лице\", лаконичен бе полицейският шеф, отговаряйки на местни репортери. \nНа въпрос дали има задържан румънец с молдовско, украинско или друго гражданство, каквито информации се появиха в пресата, Атанасов каза: \"Има задържан в дирекцията, чието алиби изясняваме, но не е заподозрян в извършването на престъплението. Лицето е румънски гражданин с украински произход. Проверяваме дали лицето е криминално проявено. С него работата продължава. Задържан е за 24 часа\", лаконичен бе Атанасов. Той обясни, че в оперативния щаб на разследването в Русе участват вътрешният министър Младен Маринов, директорът на ГДБОП и трима прокурори от Върховна касационна прокуратура. \nДУМА припомня, че зверското убийство на 30-годишната жена, административен директор на кабелната телевизия TVN и водеща на предаване, беше подаден в събота в 14,18 часа на телефон 112 от случайно преминаващ гражданин по крайбрежната алея в Русе, който открил обезобразеното тяло. Едва вчера - три дни след убийството й, русенската полиция обяви телефон за сигнали от граждани, разполагащи с информация за престъплението. Ден по-рано вътрешният министър и главният прокурор Сотир Цацаров казаха в Русе, че се работи по три основни версии за убийството на Маринова, като най-малко вероятната от тях била то да е свързано с работата й. \"Работим по версия както за случайно събитие, извършено от лице с психически отклонения и силно изразен полов нагон, но не изключваме и версия за планирано действие също от такова лице или от личен мотив. Нито една версия не подценяваме\", увери ден по-рано вътрешният министър. \nПоследното предаване на Маринова беше във връзка с разследване на двамата журналисти - от сайта \"Биволъ\" и от румънски сайт, за мащабни измами, свързани със злоупотреба със средства от еврофондовете.  \nВ понеделник БСП отправи призив към българското общество да се събуди и да бъде непримиримо към случилото се с русенската журналистка. \"Жестокото убийство на разследващ журналист е поредното доказателство за несигурната среда, в която живеем. Мълчанието в такива случаи би било укоримо и непростимо\", заяви лидерът на левицата Корнелия Нинова. Кристиян Вигенин пък настоя за действия от правителството и от съответните институции за разкриване на престъплението, както и конкретни мерки за защита на свободата на медиите в България.  \nМножество международни организации призоваха за независимо разследване, а в памет на журналистката в понеделник вечерта в София, Русе и други градове се проведе гражданско бдение. Генералният секретар на ООН Антониу Гутериш призова правителствата по света да гарантират, че извършителите на престъпления срещу журналисти, като убийството на българската журналистка Виктория Маринова, ще бъдат наказани, съобщи вчера говорител на световната организация. Гутериш е изключително притеснен за убийството на Маринова и очаква заключенията на разследването. Според него \"има изключително смущаващо нарастване на насилието, включително сексуално, насочено особено срещу журналистки\". Генералният секретар на ООН следи много внимателно тази тенденция и е повдигал въпроса за насилието срещу журналисти пред страни членки на организацията. \nПосолството на САЩ в София също изрази вчера \"шок и негодувание\" от убийството на журналистката Виктория Маринова.  \n    \n \t\n", "date": "2018.10.10", "title": " Нарочиха румънски клошар за убиец на журналистката "}
{"url": "http://www.duma.bg/node/176767", "text": "Общински съветници от всички политически групи от опозицията в Столичния общински съвет, с изключение на \"Патриоти за София\", поискаха референдум за изгарянето на отпадъците в града. 15 съветници от БСП, Политическа група 5, Коалиция \"Сердика\" и Реформаторския блок внесоха общ доклад, в който настояват да се проведе допитване сред столичани с три въпроса. С първия се пита дали софиянци са съгласни Столичната община да изразходва 157 млн. евро, от които 67 млн. евро заем за изграждане на инсталацията на изгаряне на РДФ отпадъци. Вторият въпрос търси позицията на хората за утвърденото място за изграждане на инсталацията - в центъра на София, район \"Сердика\", бул. \"История Славянобългарска\", на територията на ТЕЦ-София\". Последният въпрос е по повод настояването на БСП съоръжението да бъде направено до завода за отпадъци в местността Садината до село Яна.  \nТова не е политическа, а гражданска кауза, категорични бяха всички вносители. Лидерът на групата на социалистите в СОС Калоян Паргов припомни, че изборът на място на площадката за инсталацията е направен с крехко мнозинство. Той отново заяви, че с разполагането на съоръжението извън центъра на София не само ще се ограничат фините прахови частици в този натоварен с транспорт район, но и ще се спестят разходи за превоз на сметта.  \nОт своя страна, Милка Христова от БСП припомни, че през 2013 г. ГЕРБ отхвърлиха предложението за референдум за прекратяване на концесията със \"Софийска вода\" и призова сега да се създаде добър прецедент. Христова заяви, и че заемът от 67 000 евро, който трябва да вземе общината за изпълнението на проекта, ще се връща от \"Топлофикация\", която е почти фалирала.  \nОт Политическа група 5 защитиха позицията си, че избраната технология за изгаряне не е подходяща за София и настояха тя да се смени с екосъобразна.  55 000 домакинства били виновни за прахта във въздуха \n55 000 домакинства в София генерират фини прахови частици с използването на твърдо гориво за отопление. 38 000 от тях могат да бъдат подпомогнати от Столичната община, за да сменят печките си на дърва и въглища с по-екологични инсталации. Това стана ясно от представения вчера в екокомисията към СОС проект за намаляване на замърсяването на атмосферния въздух с фини прахови частици от битовото отопление и подобряване на качеството на атмосферния въздух. Според доклада 60 на сто от домакинствата, отопляващи се с твърдо гориво, имат разходи за отопление от над 500 лева месечно. Около 30 на сто от хората обаче се доотопляват и с електрически уреди. Най-много пекчи има в районите \"Кремиковци\", \"Овча купел\", \"Панчарево\", \"Нови Искър\", \"Сердика\". \n    \n \t\n", "date": "2018.10.10", "title": "Опозицията в София поиска референдум за горенето на смет "}
