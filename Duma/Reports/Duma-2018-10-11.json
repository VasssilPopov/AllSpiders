{"url": "http://www.duma.bg/node/176836", "text": "Нивата на глобалния дълг са достигнали рекордните 182 трлн. долара през 2017 г., нараствайки с 50% за едно десетилетие. Картината обаче изглежда още по-мрачна, когато се вземат предвид публичните активи, заявиха от Международният валутен фонд. Фондът представи шестмесечния си фискален доклад с нова база данни, която показва значително нетно състояние, натрупано в 31 страни, които формират 61% от глобалното икономическо производство. \nОт МВФ подчертават, че през последните шест месеца са се появили рискове пред глобалната финансова система и те могат да се засилят, ако натискът на развиващите се пазари ескалира или глобалните търговски отношения се влошат още повече. Краткосрочните рискове пред глобалната финансова стабилност са се увеличили донякъде, казват от МВФ. \n    \n \t\n", "date": "2018.10.11", "title": " Глобалният дълг е нараснал до рекордните 182 трлн. долара"}
{"url": "http://www.duma.bg/node/176830", "text": "В новата европейска Обща селскостопанска политика (ОСП) да има директно плащане на пчелно семейство за опрашване - това предложи евродепутатът от групата на социалистите и демократите Момчил Неков. Той информира, че евродепутатите са приели доклад за пчеларския сектор. На обсъждане за бъдещата ОСП в комисията по земеделие Неков настоя да се вземе под внимание липсата на финансова подкрепа за опрашването. \"Близо 80% от растителните видове, отглеждани в Европа, имат нужда от опрашване\", каза той. Евродепутатът се обяви за целенасочена политика към подпомагане на напояването и финансово подпомагане на държавите членки, информират от офиса му. Той е поставил и въпроса за перспективите на чувствителни сектори като овцевъдството и козевъдството в ЕС предвид споразуменията за свободна търговия с трети страни и премахването на квоти.    \n \t\n", "date": "2018.10.11", "title": " Евросубсидии за напояване и опрашване поиска Момчил Неков"}
{"url": "http://www.duma.bg/node/176838", "text": "Необходими са общоевропейски мерки за справяне със замърсяването на въздуха, което вероятно ще възникне заради очаквания внос на употребявани дизелови автомобили от клас Евро-4 и Евро-5 от Западна Европа, където ще бъде забранено да се движат такива коли. Една от тези мерки може да е забрана на западноевропейските страни да изнасят такива коли към Източна Европа. За това алармираха България, Полша и Словакия, а информационната им нота пред Съвета по околна среда на ЕС бе подкрепена от Кипър, Латвия, Литва, Люксембург, Румъния и Унгария. Въпросната нота бе представена от българския министър на околната среда и водите Нено Димов. \n\"Темата за двойните стандарти беше широко обсъждана през последните месеци. В първоначалния си обхват тя се отнасяше само до качеството и стандартите на хранителните продукти. Притеснение буди обстоятелството, че този подход намира отражение и в други области, които също имат пряко отношение както към здравето хората, така и към околната среда\", каза министърът. Той посочи, че все повече градове в Западна Европа въвеждат забрани за движение на дизелови автомобили поради завишените им вредни емисии. В резултат вече е факт напливът на употребявани автомобили от държави членки с високи средни доходи на глава от населението към такива с ниски. \nВ момента, в който дадена стока бъде забранена на една територия, цената й пада и тя става привлекателна за други пазари, обясни Димов. По думите му проблемът не би могъл да бъде решен чрез директна забрана на вноса в съответната държава членка, защото това автоматично означава нарушаване на един от основните принципи, на които се гради Европейският съюз - свободното движение на стоки. Според него онзи, който изкривява пазара, трябва да поеме отговорността. Това означава държавите, които въвеждат подобни забрани, да нямат право да \"изнасят\" коли, които не отговарят на определени стандарти.     \n \t\n", "date": "2018.10.11", "title": "Наплив на стари коли към по-бедните държави в ЕС  "}
{"url": "http://www.duma.bg/node/176831", "text": "При плащането на данъка върху доходите за 2019 г. гражданите няма да се налага да представят служебни бележки от работодателите си. Тази промяна в Закона за данъците върху доходите на физическите лица одобри вчера правителството и ще предложи за одобрение в Народното събрание. Това означава, че хартиеният документ няма да се иска през 2020 г., когато се плащат данъците за предходната. Вместо това работодателите и платците на доходи ще предоставят информацията към данъчната администрация. Със законопроекта се предлага преминаване изцяло към подаване по електронен път на справки и декларации от самоосигуряващите се. \nС друго изменение се предлага преминаване към облагане с окончателен данък вместо с данък върху годишната данъчна основа на придобитите облагаеми парични и предметни награди от игри, състезания и конкурси, които не са предоставени от работодател или възложител, както и увеличение на стойността на необлагаемите награди и предметни печалби на до 100 лв., съобщи правителствената пресслужба. \nМинистерският съвет одобри и проект за промени и в Закона за корпоративното подоходно облагане (ЗКПО). С проекта се въвеждат в националното данъчно законодателство разпоредбите на европейска директива срещу практиките за избягване на данъци, които пряко засягат функционирането на вътрешния пазар.   \n \t\n", "date": "2018.10.11", "title": " Отпадат служебните бележки за доходите"}
{"url": "http://www.duma.bg/node/176835", "text": "Износът на стоки за трети страни намалява с близо 23%, отчете НСИ. Става въпрос за периода януари - август 2018 г., когато износът на стоки от България за трети страни намалява с 22,9% в сравнение със същия период на 2017 г. и е на стойност 10 167,6 млн. лв. Основни търговски партньори на България са Турция, Китай, Сърбия, САЩ, Македония и Руската федерация, които формират 52,7% от износа за трети страни. \nНай-голям спад се наблюдава при износа на минерални горива и масла - с 57,3%, и безалкохолни и алкохолни напитки и тютюн - с 42,2%. Същевременно се увеличава вносът на стоки в България от трети страни през периода със 6% в сравнение със същия период на 2017 г. и е на стойност 14 622,5 млн. лв. Най-много стоки внасяме от Русия, Турция, Китай и Сърбия. \nВъншнотърговското салдо на България с трети страни през периода януари - август 2018 г. е отрицателно и е в размер на 4 млрд. и 454,9 млн. лв.      \n \t\n", "date": "2018.10.11", "title": "С близо 23% намалява износът ни за трети страни"}
{"url": "http://www.duma.bg/node/176837", "text": "Държавната агенция \"Национална сигурност\" (ДАНС) и Комисията за финансов надзор (КФН) са влезли на мащабна проверка в началото на октомври в поне 4 български застрахователни компании, съобщава \"Медиапул\". Става дума за \"Бул инс\", \"Лев инс\", \"Общинска застрахователна компания\" (ОЗК) и \"Асет иншуърънс\". Целта е да се проверят компаниите, които имат най-голям дял на пазара на \"Гражданска отговорност\" във връзка скандалите в сектора от месец август, след които се стигна до оставката на зам.-председателя на КФН Ралица Агайн. \nПроверката е започнала на 1 октомври, като се очаква първоначални резултати да има през втората половина на октомври. Участието на ДАНС е с цел оказване на съдействие на проверяващите от надзора и взаимен контрол между институциите, защото става дума за тежък бизнес сектор. През август се стигна до силно напрежение в застрахователния сектор заради фалита на кипърския застраховател с клон у нас \"Олимпик\". Друг проблем в сектора се оказа и системата \"Зелена карта\", за която е информиран и премиерът Бойко Борисов. Той лично разказа пред депутатите, че 42% от катастрофите с леки коли в Румъния са с превозни средства с българска регистрация. Тогава Борисов обеща да вземе мерки заради проблема. От \"Лев инс\"официално съобщиха, че сами са предизвикали проверката на ДАНС с цел да спре изтичането на национален капитал чрез системата \"Зелена карта\".   \n \t\n", "date": "2018.10.11", "title": " Застрахователи под наблюдение от ДАНС и КФН"}
{"url": "http://www.duma.bg/node/176840", "text": "На 28 август 2018 г. Изпълнителното бюро на Българската \nсоциалистическа партия взе изненадващо и необосновано решение да \nосвободи Таня Джаджева и да назначи Йордан Мичев за и.д. главен \nредактор на в. \"Дума\" с 6-месечен изпитателен срок. Мотивите Ц вестникът \nбил \"некачествен, непрофесионален и неопозиционен\", а председателят \nнастоявала да й се даде възможност \"да си създаде екип\"!? Подобни \nаргументи са съвършено недопустими и показват абсолютно неразбиране и \nнепознаване на същината на левия вестник, който не е инструмент за \nобслужване на което и да е ръководство на партията. \nПреди една година Ц на 14 октомври 2017 г., Националният съвет на БСП \nприе специално решение по въпросите на левия печат. Точка 1-ва на \nрешението гласи: \"Приема доклада относно разработката на концепция за \nбъдещето на левите печатни издания\". В материалите по решението е \nзакрепена политическата позиция, че вестник \"Дума\" трябва да запази \nмястото си на ляв политически всекидневник; в него да имат превес \nаналитичните текстове с ясна лява ориентация и именно като такъв по- \nнататък да разширява влиянието си в обществото. \nНито в посочените документи, нито в продължителната дискусия на \nсамото заседание на НС на партията на посочената дата не се намират и \nне бяха изказани никакви критики и квалификации от рода на споменатите \nпо-горе; напротив Ц бе потвърдено уникалното място и ролята на вестника в \nполитическия живот на страната, както и необходимостта от пълна \nподкрепа за по-нататъшното му утвърждаване като трибуна на \nсоциалистическия възглед за проблемите и перспективите пред България \nднес. \nИзвършената внезапна смяна на ръководството на вестника е в пълен \nразрез с духа и буквата на взетите на посоченото заседание решения. Тя е и \nв пряко нарушение на чл. 59 (2) от Устава на БСП, който гласи, че \n\"главните редактори на печатните и електронните издания се определят от \nНС на БСП\". Удобното обяснение, че и предишните двама и.д. главни \nредактори на вестника са били избирани от ИБ, не може да служи за \nоправдание. А порочната практика за неглижиране на НС на БСП отнема \nвъзможността на съответния главен редактор да утвърждава своя и на \nвестника авторитет като носител на лявата кауза в България! \nВ случая имаме особено красноречив пример на все по-безпардонно \nпровежданата практика за пълно пренебрегване на ролята и правомощията \nна Националния съвет на БСП като ръководния орган на партията между \nзаседанията на нейния Конгрес, ясно и недвусмислено записани в нашия \nУстав. Връх на тази практика стана представянето на документа \"Проект \nВизия за България\" Ц възможно най-отговорна заявка за политическо \nдоверие от страна на обществото Ц без каквито и да било разглеждане и \nодобрение от страна на Националния съвет! \nПодписалите настоящия текст заявяваме категоричната си позиция, че \nвзетото от ИБ решение за смяна на главния редактор на в. \"Дума\" е \nлишено от каквито и да било принципни съображения и представлява \nособено тревожен пример за подмяна на колективния принцип на \nръководство на партията в лицето на нейния Национален съвет с \nеднолични решения на неговия председател в разрез с уставните норми! \nОсвен всичко друго БСП не може да си позволи да става проводник на \nпорочни практики за нарушаване на медийната свобода, които рушат \nустоите на демокрацията. В резултат на тези маневри начело на \"Дума\" е \nпоставен случаен човек, без авторитет и доказана компетентност, избран \nпо неясни критерии и протежиран в тесен ръководен кръг. Рокадата в \nръководството на \"Дума\" вече имаше определено отрицателен и дори \nпамфлетен отзвук в медиите. А както отбелязва Съюзът на българските \nжурналисти в своя Декларация от 31 август т. г., начинът, по който е \nсменена главната редакторка на в. \"Дума\", е поредният пример за \nнедопустима политическа намеса и ограничаване свободата на словото. \nНа заседанието на НС на БСП на 29.09.2018 г. не бе прието да се включи в \nдневния ред отделна точка за състоянието на работата във в. \"Дума\" и за \nперспективите за неговото развитие като Левия вестник на България. \nГласуването обаче показа, че фактически само 22-ма души от около 90 \nподкрепят извършената в \"Дума\" подмяна. Затова ние потвърждаваме \nнашата позиция и призоваваме ИБ на БСП да отмени решението си за \nназначаване на Йордан Мичев за главен редактор на \"Дума\", който вече \nпоказва, ако съдим по вестника в последните седмици, политическа и \nпрофесионална неграмотност. \nВестник \"Дума\" трябва да продължи да бъде трибуна на свободното ляво \nслово и на социалистическата идея! \n 1. Петър Бочуков Ц дългогодишен журналист в \"Дума\", бивш зам. главен редактор на \n\"Дума\" \n2. Анжел Вагенщайн, дългогодишен автор на \"Дума\", носител на наградата на БСП \n\"Георги Кирков Ц Майстора\" \n3. Проф. Андрей Пантев, дългогодишен автор и колумнист на \"Дума\", носител на \nнаградата на БСП \"Георги Кирков Ц Майстора\" \n4. Проф. Чавдар Добрев, дългогодишен автор на \"Дума\", носител на наградата на БСП \n\"Георги Кирков Ц Майстора\" \n5. Константин Иванов Ц дългогодишен журналист в \"Дума\", сега автор на \"Дума\" \n6. Велиана Христова Ц основател на \"Дума\", дългогодишен журналист в \"Дума\", сега зав.- \nотдел \"Общество\" в \"Дума\", носител на наградата на БСП \"Георги Кирков Ц Майстора\" \n7. Светлана Михова Ц дългогодишен журналист в \"Дума\", сега колумнист на \"Дума\", \nносител на наградата на БСП \"Георги Кирков Ц Майстора\" \n8. Христо Георгиев Ц журналист, писател, издател, водещ на рубриката \"Черно на бяло\" в \n\"Дума\", носител на наградата на БСП \"Георги Кирков Ц Майстора\" \n9. Николай Коев Ц дългогодишен журналист в \"Дума\", сега колумнист на \"Дума\" \n10. Валентин Караманчев - дългогодишен журналист, сътрудник на \"Дума\" \n11. Юри Попов Ц дългогодишен журналист, основател на \"Дума\" \n12. Боряна Костова Ц дългогодишен журналист и зав.-отдел в \"Дума\", бивш главен \nредактор на в. \"Земя\"   \n \t\n", "date": "2018.10.11", "title": "НА ВНИМАНИЕТО НА ИЗПЪЛНИТЕЛНОТО БЮРО НА БСП"}
{"url": "http://www.duma.bg/node/176800", "text": "Залата на славата на рокендрола публикува списък с артисти, които може да бъдат включени в списъка на рок легендите през 2019 г. Сред претендентите са групи като \"Рейдиохед\", \"Крафтуерк\", \"Деф Лепард\", \"Кюър\", \"МС5\", \"Руфус и Шака Кан\", \"Зомбис\", \"Рокси мюзик\" и самостоятелни изпълнители като Стиви Никс, Джон Принс, Джанет Джаксън, Тод Рандгрен и Л Л Куул Джи. \nВ сайта на Залата на славата се провежда онлайн гласуване, резултатите от което ще бъдат обявени по-късно тази година, предаде \"Газета\". \nЗа да влезе музикант в Музея на залата на славата (Rock and Roll Hall of Fame), трябва да е пуснал първия си рилийз преди 25 или повече години. \nПрез 2018 г. част от славния отбор станаха Нина Симон, Бон Джоуви, \"Дайър Стрейтс\", \"Дъ Муди блус\", \"Дъ Карс\". Те бяха увековечени в залата музей в Кливланд (Охайо, САЩ).   \n \t\n", "date": "2018.10.11", "title": "Ясни са новите претенденти за Залата на славата на рокендрола"}
{"url": "http://www.duma.bg/node/176850", "text": "21-годишният ром от Русе Северин Надеждов Красимиров е задържан в Германия за жестокото убийство на журналистката Виктория Маринова. Новината бе разпространена късно във вторник, но официално бе обявена вчера сутринта на брифинг в Министерския съвет от премиера Бойко Борисов, вътрешния министър Младен Маринов и главния прокурор Сотир Цацаров. Борисов заяви, че тези дни нарочно са пускани \"партенки\" за пресата, за да не подплашат убиеца и той да се укрие. \nКрасимиров е криминално регистриран за кражба на цветни метали през 2007 г. Той е бивш боксьор и цяла нощ се е наливал с алкохол, преди да извърши престъплението. Домът му е близо до мястото на убийството, каза министърът. По думите му има 100% съвпадение на ДНК. Очакваме още доказателства, които да свържат извършителя пряко с жертвата, изтъкна той. Престъплението не е планирано. Още в неделя Северин напуснал страната през \"Дунав мост\" с приятел, за да се укрие при майка си в Германия. Движението му е следено, пребивавал е на територията на три германски провинции. Красимиров още не е разпитван от български прокурор или разследващ полицай. Маринов определи убиеца като психично болен човек с необходимост от сексуално задоволяване. Разследващите издирвали евентуални съучастници и мотиватори на убиеца. \nАрестът е извършен от германската полиция по искане на българската прокуратура, допълни Цацаров. В ход е изпълнението на европейска заповед за задържане и след произнасянето на германския съд се очаква убиецът да бъде доведен у нас. Доказателствата сочат спонтанно набелязване на жертвата, потвърди и Цацаров. \"Убиецът е ударил Виктория силно в лицето, счупил й носа, завлякъл я в храстите, след което е извършил брутално сексуално посегателство. За финал й нанесъл силни удари по главата, довели до черепно-мозъчна травма\", обясни главният прокурор. Няма преки очевидци на жестокото престъпление. Разпитани са всички колеги на Виктория, но на този етап не може да се твърди, че убийството е свързано с професионалната й дейност. \nБорисов не пропусна да нападне медиите и политиците, които изкарали убийството политическо. \"ДНК анализът по дрехите на престъпника е разчетен само в рамките на три дена, а през същото време разни политици и медии се скъсаха да пращат имейли зад граница за това, което се е случило в България. Прочетох чудовищни неща за България и нито едно вярно нещо. Разни сини и червени политици се скъсаха да пращат мейли и да ходят да обясняват какво се е случило в България. Мигар това не се е случвало в други държави или е някакъв изолиран случай?\", възмути се той.      \n \t\n", "date": "2018.10.11", "title": "Задържаха убиеца на Виктория в Германия  "}
{"url": "http://www.duma.bg/node/176843", "text": "ПГ на \"БСП за България\" внесе вчера сигнал до главния прокурор Сотир Цацаров за спиране на концесията на летище София. \"Голямата корупция и кражба в България идва от големите инфраструктурни обекти. Затова имаме не само законовите, но и моралните права да искаме спирането на отдаване под наем на аеропорта. Настояваме прокуратурата да извърши проверка и да отмени решението на Министерски съвет, с което започна процедурата\". Това обяви говорителят на левите депутати Елена Йончева. Тя припомни, че летището е най-голямото в България и е част от обектите, включени в списъка от значение за българската национална сигурност. Йончева цитира чл. 24 от Закона за концесиите, в който това е регламентирано. Миналата година концесията на аеропорта беше спряна от служебното правителство, именно защото имаше съмнения за заплаха за националната сигурност, припомни народният представител. \n\"Летището е 100% държавна собственост. За миналата година през него са минали 6,5 млн. пътници, което означава, че е печелившо. В същото време се отдава на концесия за много голям период от време. На практика се продава, приватизира, подарява\", категоричен е секретарят на ПГ на \"БСП за България\" Филип Попов. Според него не може да се дава на концесия печелившо предприятие, ако няма някаква облага за определен кръг от хора. \nПопов отново припомни, че с постановление на МС от 2009 г. летище София е записано като обект от национална сигурност и не би следвало да бъде отдавано за ползване. Защо всяка година държавата да не взима печалба от това летище, попита Попов. Той коментира, че основният мотив за искането до главния прокурор е противоречието със Закона за концесиите. \nСоциалистите са последователни в искането си държавата да остане собственик на аерогарата. На 28 юни, ден след като кабинетът взе решение летището да се даде на концесия, от БСП остро се обявиха против и внесоха в парламента проекторешение за отмяна. На 18 юли мнозинството в НС отхвърли предложението на левицата. Независимо от това в края на септември депутатите от БСП настояха парламентът да разгледа спешно в комисиите промените в Закона за концесиите. Този въпрос касае българите и техния национален интерес, предупреди тогава лидерът на БСП Корнелия Нинова. Тя призова всички народни представители да се обединят срещу ограбването на страната и ключови обекти за държавната сигурност да останат в държавата. \"Въпросът не е една партия да стане, а друга да седне във властта. Въпросът е да сменим модела. Затова призовавам да мислим преди всичко за България\", категорична бе Нинова.   \n \t\n", "date": "2018.10.11", "title": "Дават на прокурор концесията на летище София  "}
{"url": "http://www.duma.bg/node/176799", "text": "Дългоочаквано, бомбастично и обещаващо добро парти се задава на 13 октомври, събота, когато заедно със Спенс феновете ще отбележат неговия рожден ден в \"Sofia Live Club\". Така звездата ще направи специално завръщане на сцената, като има повече от специален повод. Събитието ще даде старт на поредица от яки партита през 2018/2019 г., на които хип-хоп изпълнителят отново ще реди рими, ще протестира и ще рапира по най-добрия начин. \nСпенс подготвя интересна програма за концерта в клуба, в която ще изпее едни от най-популярните си песни, сред които \"Писна ми\", \"Началото\", \"Палим Палим\", \"А вие спахте ли добре\" и мн. др. \nБилети за събитието на цени 10 лв. се продават в мрежата на Eventim. На място в деня на концерта ще са по 15 лв.   \n \t\n", "date": "2018.10.11", "title": "Спенс отбелязва с клубен концерт рождения си ден"}
{"url": "http://www.duma.bg/node/176847", "text": "Европейски политици, които тези дни критикуваха българските власти за убийството на журналистката Виктория Маринова, вчера пък отправиха поздравления за бързото разкриване на извършителя. Председателят на ЕК Жан Клод Юнкер поздрави правителството за ареста на убиеца. Той приветства \"бързите и активни усилия на премиера Борисов и на българските власти, които в тясно сътрудничество с правоприлагащите органи от другите държави членки на ЕС, успешно арестуваха заподозрения убиец\". \n\"Поздравявам българските власти за бързината и точността в разследването, които доведоха до задържането на убиеца\", написа в туитър и председателят на Европарламента Антонио Таяни, като отбелязва, че подбудите на извършителя не били свързани с работата на жертвата като журналист. \n\"Силно приветствам предварителните резултати от разследванията на убийството на Виктория Маринова. Българските власти действат бързо и ефективно. Имаме пълно доверие в българските власти да намери справедливост за семейството и близките на Маринова\", написа в туитър основният кандидат за председател на ЕК Манфред Вебер след намека на Борисов, че може и да оттегли подкрепата си за него. \n    \n \t\n", "date": "2018.10.11", "title": "Европолитиците се извъртяха, вече хвалят България"}
{"url": "http://www.duma.bg/node/176848", "text": "Наказанието за убийството на Виктория Маринова е неизбежно и трябва да бъде с цялата строгост на закона, но никой закон не е достатъчно строг за нещо такова. Това коментира вчера пред жуналисти в НС зам.-председателят на ПГ \"БСП за България\" Крум Зарков. \"В Русе напрежението е много сериозно. Травмата е много дълбока. Бденията и действията в памет на Виктория са едновременно трогателни и сърцераздирателни\", коментира той. По думите на Зарков трябва да се предприемат действия по превенция на престъпленията. \n\"Създава се практика да реагираме впоследствие, завишавайки наказанията или правейки процедурни промени на подобни чудовищни действия. Това само по себе си няма да допринесе за по-сигурната среда, за по-качественото правораздаване\", подчерта социалистът. \nВ идеята на \"Обединени патриоти\" има резон, но трябва да се прочетат текстовете, които се предлагат, за да изкажем становище. Така депутатът от БСП Пенчо Милков коментира предложението на националистите предумишлените убийства да се изключат от обхвата на съкратеното съдебно следствие. По думите му престъпленията с тежък характер трябва да могат да се разграничават, защото всяко престъпление, което е наказуемо над 5 години, вече се води тежко. \"И между тежките престъпления има такива, които се характеризират с висока степен на обществена опасност. Има и наказания, които са и без право на замяна\", обясни Милков. \n    \n \t\n", "date": "2018.10.11", "title": " Наказанието трябва да бъде с цялата тежест на закона"}
{"url": "http://www.duma.bg/node/176849", "text": "Премиерът Бойко Борисов е ядосан на европейските политици за прибързаните им реакции след убийството на русенската журналистка. Вчера той се закани, че ще потърси сметка на Европа за хулите и ще оттегли подкрепата на България за германския кандидат за председател на ЕК Манфред Вебер. \"Знам, че сега в Брюксел доста хора ме гледат, аз умишлено не разговарях с тях няколко дни. И въпреки това, което са ни учили, не само на правосъдие, не само като действие на полицията - да не се обвинява никой, докато категорично не е доказано, те ни разсипаха от туитове. И аз тук доста ще си поговоря с тях, ще си променя и за шпицен кандидата мнението. Много внимателно съм чел всичко. Ще имаме сериозен разговор в ЕНП\", закани се Борисов и допълни, че \"с нищо не сме заслужили като държава така да бъдем охулени\". \nМеждувременно след заседанието на кабинета вчера премиерът привика посланиците на 36 държави, за да изрази разочарованието си от коментарите по казуса. Срещата продължи около час и половина, след което дипломатите се изнизаха, избягвайки репортерите. Не последва и изявление от правителството, въпреки че на срещата присъстваха и вицепремиерът Красимир Каракачанов, финансовият министър Владислав Горанов, вътрешният Младен Маринов и главният прокурор Сотир Цацаров. \nСлужителка в пресслужбата на МС благоволи да слезе при чакащите от часове журналисти, за да ги прикани да си ходят. Тя лаконично обясни, че Борисов, Маринов и Цацаров са запознали посланиците с фактите по разследването. Дипломатите не са задавали въпроси. Премиерът ги уверил, че не им се сърди, но не очаква те да повярват на фалшиви новини. Той изразил изумлението си, че никоя от държавите не е потърсила официалните власти за коментар.     \n \t\n", "date": "2018.10.11", "title": "Борисов се закани да не подкрепи Вебер за шеф на ЕК"}
{"url": "http://www.duma.bg/node/176841", "text": "Железопътен проект в Пловдив предизвика недоволство на гражданите. Преминаващите през Пловдив влакове ще могат да развиват скорост до 130 км час през 2021 г. По план през 2020 г. Националната компания \"Железопътна инфраструктура\" (НКЖИ) трябва да започне строителството на нов автомобилен подлез, през който да бъде насочен трафикът в района. Модерното съоръжение ще бъде изградено под Централната гара в града. Проектът обаче предизвика недоволството на част от живеещите, чиито имоти ще трябва да бъдат отчуждени, предаде БНТ. Ще се наложи и събарянето на бетонния мост, който осъществява сега автомобилната връзка на район \"Южен\" с центъра. През 2021 - 2022 г. бетонният мост трябва да остане в историята. Заради тези планове хората от кв. \"Кючук Париж\" са недоволни, тъй като това е основната автомобилна връзка до техния район. Новият проект ще засили скоростта на влаковете, но ще засегне бул. \"Васил Априлов\" и бул. \"Македония\", а новият подлез ще струва 45 млн. лв. и ще бъде четирилентов. \nПроектът не е съобразен със социалното и психологичното състояние на живеещите в южния район. Предлагат се решения, свързани с отчуждаване на домовете, заяви Никола Пенчев, един от гражданите, обявили се против проекта. На всеки етап от проекта ще има публични обсъждания, обещава кметът Иван Тотев. Той коментира, че работата по общия устройствен план е започнала през 2004 г., така че новата пътна връзка не е станала известна отскоро. \n    \n \t\n", "date": "2018.10.11", "title": " Недоволство срещу железопътен проект в Пловдив"}
{"url": "http://www.duma.bg/node/176805", "text": "Театрална група \"Метеор\" ще открие октомврийската си програма на 12 октомври с \"Пътуване към Ада\" от 19.30 ч. в Националния дворец на културата. Следващата вечер ще бъде представена \"Пиеса за нас\" в Дома на киното от 21.30 ч. На 17 октомври във Велико Търново артистите ще играят \"Тотална щета\", същата постановка ще види и столичната публика на 27 този месец в ДНК, а на 24-и групата играе \"Убиецът и блудницата - по Достоевски\" в Нов театър на НДК. \"Метеор\" е група от съмишленици, която работи със сценични, визуални и текстови художествени и критически форми, изграждайки последователно своя радикална поетика. Централни фигури на \"Метеор\" през десетгодишната му история са Ани Васева (автор, режисьор, теоретик, костюмограф и сценограф), Боян Манчев (автор, драматург, теоретик) и Леонид Йовчев (актьор, съавтор).   \n \t\n", "date": "2018.10.11", "title": "Театрална група \"Метеор\" през октомври"}
{"url": "http://www.duma.bg/node/176804", "text": "Франкфуртският панаир на книгата започна със 7000 участници от 110 държави, съобщи БНР. Според организаторите панаирът се разраства и тази година изложителите са с 3 процента повече от миналата. Увеличили са се и чуждестранните изложители. Сред тях са и 34 от 19 африкански държави. Почетен гост на 70-ия Франкфуртски панаир на книгата е Грузия. Преди откриването писателката Ингер-Мария Малке получи Германската литературна награда за романа \"Архипелаг\". Журито го нарече \"впечатляващо събитие\" в германската литература. Той е за три семейства от различни социални класи в Испания по времето на Франко. \nСнимка БГНЕС   \n \t\n", "date": "2018.10.11", "title": "110 държави представени на панаира във Франкфурт"}
{"url": "http://www.duma.bg/node/176806", "text": "Комплимент към зрителите на \"СинеЛибри 2018\" е цикълът от руски кинокласики, които ще бъдат излъчени в Руския културно-информационен център с вход свободен, научи ДУМА от организаторите на уникалния кино-литературен фестивал, който бе открит вчера и ще продължи с прожекции и съпътстващи събития до 24 октомври. Ценителите на руската култура ще могат да си припомнят филмовите шедьоври \"Дворянско гнездо\" на А. Кончаловски, \"Жесток романс\" на Е. Рязанов и \"Таборът отива към небето\" на Емил Лотяну. \n    \n \t\n", "date": "2018.10.11", "title": "Руско кино показват в РКИЦ"}
{"url": "http://www.duma.bg/node/176853", "text": "За 3 дни на Борисов му се изсипа студен душ, с който почувства народната любов. Открехна му се завесата на бъдещето и видя, че там няма нищо розово. Сега се гневи, размахва показалец, но това е истината. Прочел \"чудовищни неща\", имало \"кампания срещу България\". Ами всички останали десет години, като четем и научаваме още по-страховити неща, какво да кажем? \nБорисов трябва да се сърди единствено на себе си и своето управление. Видя се, че не само тук, а и по света отдавна не му вярват. А не му вярват, защото мръсотията в държавата души всичко нормално и гони всичко читаво.  \nНо дори и сега като че ли не си взема урок от случващото се. Обиден бил, че никой не оценява усилията му. А щеше ли да се задейства цялата държавна машина, ако не беше мощната реакция - вътрешна и най-вече в чужбина? Ще си помисли човек, че е нормално да се извършват убийства, щом може да не са свързани с работата на жертвите. Че е едва ли не нормално 20 човешки живота да бъдат отнети при един пътен инцидент, случил се на един лошо строен път. Че е нормално жени да бъдат оковавани и държани при нечовешки условия. Или лица с криминално минало и документирани противозаконни деяния да заемат висши държавни постове! Е, дойде времето да кажем на всичко това \"Стига\"!   \n \t\n", "date": "2018.10.11", "title": " Отрезвяващ студен душ"}
{"url": "http://www.duma.bg/node/176807", "text": "Съюзът на тракийските дружества в България и издателство \"Захарий Стоянов\" основават литературен салон в Тракийския дом (ул. \"Стефан Караджа\" 7А). Откриването му ще стане с представянето на поредицата \"Бежанци\" на издателството днес, 11 октомври, от 18 ч. Това е уникална поредица за бежанската орис на българите от Тракия, Македония, Добруджа, Таврия и Западните покрайнини. Неин автор е историкът Стоян Райчевски, който ще представи пред публиката книгите си \"Етническото прочистване на българите от Източна и Западна Тракия и Мала Азия (1903-1913-1923)\", \"Разоренията на македонските българи (1878-1903)\", \"Бежанци и преселници от Беломорието и Егейска Македония (1941-1949)\" и \"Бежанство и преселвания на добруджанските и таврийските българи (1913-1944)\". Поредицата продължава делото, започнато от Любомир Милетич със забележителното изследване \"Разорението над тракийските българи през 1913 година\". В литературния салон в Тракийския дом няколко пъти на месец ще се представят нови книги, ще се провеждат литературни вечери, кръгли маси и научни форуми, научи ДУМА от организаторите.   \n \t\n", "date": "2018.10.11", "title": "Литературен салон откриват в Тракийския дом в столицата"}
{"url": "http://www.duma.bg/node/176808", "text": "Оркестърът за народна музика на БНР с диригент Димитър Христов открива новия сезон днес, 11 октомври, от 19.30 ч. в Първо студио на Националното радио. Солисти са певиците Русанка Комитова, Христина Анастасова и Сорина Богомилова и гъдуларят Борислав Гълъбов. На първия за сезона концерт маестро Димитър Христов ще представи и новия двоен диск на Оркестъра за народна музика с изключителни аранжименти и виртуозни изпълнения на 23 пиеси, специално записани за изданието. \nОркестърът за народна музика на БНР спечели тази година Наградата на Столичната община за ярки постижения в областта на културата за фолклорни сценични изкуства. Под диригентството на Димитър Христов съставът стана носител на \"Златен век\" на Министерството на културата за специален принос в областта на българската култура, \"Кристална лира\" на СБМТД и на голямата награда \"Сирак Скитник\". Оркестърът за народна музика на БНР е наричан \"оркестър от солисти\" заради изключителната виртуозност на музикантите, която те по впечатляващ начин вплитат в общата \"музикална шевица\". Оркестърът запазва чистотата на автентичния звук на българския фолклор и го поднася по достъпен и атрактивен за младите поколения начин. \nС първия концерт за сезон 2018/2019 Оркестърът за народна музика на БНР по традиция представя едни от най-големите имена в българската народна музика. Русанка Комитова, Христина Анастасова, Сорина Богомилова и Борислав Гълъбов ще изпълнят характерни за репертоарите си песни и пиеси в нови аранжименти. Комитова завършва музикалното училище в Котел с гъдулка и пеене. Има записи на авторски и автентични песни с Оркестъра за народна музика на БНР, а през 2016 г. участва в проекта му \"Класиците на българската сватбарска музика\". Творческият път на Христина Анастасова също започва от музикалното училище в Котел и преминава през АМТИИ Пловдив, ансамбъл \"Тракия\" и световноизвестния \"Българка джуниър квартет\", с който гастролира в Германия, Великобритания, Мароко, Израел, Франция, Испания. През 1994 г. диск на квартета с виртуозния баски музикант Кепа Хункера получава \"Грами\". Сорина Богомилова е солистка на НФА \"Филип Кутев\" от 1985 г. Пее в камерните формации трио \"Вечерница\" и квартет \"Деница\", участва в записи на музика за игрални и документални филми. Борислав Гълъбов е създател на формацията \"Багри\", където освен гъдулар е и аранжор, текстописец и вокалист. Участва в множество звукозаписи в България и в чужбина. Носител е на награда от Министерството на културата за принос в културното наследство на страната.   \n \t\n", "date": "2018.10.11", "title": "Оркестърът за народна музика на БНР открива сезона  "}
{"url": "http://www.duma.bg/node/176829", "text": "Британският министър за \"Брекзит\" Оливър Робинс е постигнал прогрес в преговорите с ЕС по ключовия проблем за границата с Република Ирландия, съобщиха британските медии. \nНяколко неназовани източника от правителството на Обединеното кралство твърдят, че Робинс е постигнал пробив и че преговорите вървят в \"правилната посока\". Робинс и Мишел Барние, който представлява ЕС на преговорите, са постигнали договореност за отсъствие на митнически проверки между Ейре (Република Ирландия) и Северна Ирландия. Освен това стоките, транспортирани между Великобритания и Северна Ирландия, ще бъдат подложени на минимален митнически контрол. \nТова трябва да се възприема като явна отстъпка на Лондон. Въпросът за ирландската граница остава един от ключовите проблеми за разрешаване. Лондон се стреми да не наруши условията на Белфасткото споразумение и да не допусне появата на реална граница между Северна Ирландия и Република Ирландия след \"Брекзит\". Всъщност тази ще бъде  единствената сухоземна граница между Великобритания и ЕС, доколкото Северна Ирландия е част от Обединеното кралство. Двете Ирландии също не искат сухоземна граница след \"Брекзит\", за да общуват без препятствия. От друга страна, Лондон заяви, че няма да позволи установяването на граница в Ирландско море, разделящо Северна Ирландия от Великобритания, защото това може да доведе до разпад на кралството. Митническият контрол е част от една граница, но очевидно минималният контрол върху стоките още не е пълноценна граница и това е компромисът, на който се е съгласил британският преговарящ Оливър Робинс. Парадоксът е, че условната граница между Великобритания и ЕС ще се измести от ирландска земя в Ирландско море или вътре в британска територия. \nМеждувременно британският премиер Тереза Мей иска да направи допълнителни отстъпки на Брюксел, за да остави Великобритания в Митническия съюз и след \"Брекзит\", пише \"Таймс\". Тя ще представи новите си предложения идния вторник. Не е ясно обаче дали те ще бъдат приети от всички министри. \nВ същото време вестникът разкрива, че между 30 и 40 депутати от опозиционната Лейбъристка партия са готови да подкрепят споразумение за \"Брекзит\", което Тереза Мей се опитва да постигне с ЕС, съобщи днес лондонският вестник \"Таймс\". За да спечели вота в парламента, Мей има нужда от гарантирана подкрепа на около 320 депутати в 650-членната долна камара. Тя разполага с 315 и управлява с работно мнозинство от 13 гласа благодарение на споразумение с 10-те депутати на северноирландската Демократична юнионистка партия. Но недоволни съпартийци твърдят, че около 40 от нейните депутати консерватори могат да гласуват срещу споразумението й с Брюксел. \nВеликобритания и ЕС трябва да се договорят за условията по \"развода\" преди края на настоящата година. Ако това не стане в рамките на този срок, споразумението за \"Брекзит\" може да не успее да бъде ратифицирано преди \"развода\", който ще се случи на 29 март 2019 г.     \n \t\n", "date": "2018.10.11", "title": "Пробив по \"Брекзит\" за границата с Ейре  "}
{"url": "http://www.duma.bg/node/176820", "text": "Турските сили за сигурност са задържали през нощта срещу сряда 11 души, сред които и 6 военни на активна служба, по обвинение в съпричастност към т.нар. Терористична организация на Фетхуллах Гюлен (ФЕТО), предаде Анадолската агенция. \nСпециализираната операция е организирана по разпореждане на прокуратурата в провинция Бурса, която е издала заповедта за арестите. \nСрещу задържаните са предприети следствени действия.   \n \t\n", "date": "2018.10.11", "title": "Не спират арестите в Турция"}
{"url": "http://www.duma.bg/node/176821", "text": "Бежанец, получил право на закрила в България, се е самоубил в миграционен център в Белгия, съобщиха местни медии. \nМъжът от Еритрея бил изключително потиснат и почти отказвал да се храни, свидетелстват неправителствени организации, запознати със случая. Генералният директор на белгийската служба за чужденците уточнява, че бежанецът не бил \"склонен да се върне в България\". \nСпоред ръководената от него служба решението на еритрееца да посегне на живота си не може да е било свързано с \"отличните\" условия в лагера. Междувременно мигранти от лагера край Лиеж са отказали вчера да се хранят. \nНеправителствени организации свикват в събота шествие край миграционния център и отбелязват, че това е третият случай със смърт на мигрант в Белгия в последните месеци. В единия от тях полицията стреля по превозно средство, в което загина дете на мигранти, а при втория мигрант - той бе прегазен в опит да пресече бегом магистрала, подгонен от силите на реда.     \n \t\n", "date": "2018.10.11", "title": " Бежанец се самоуби, преди да го върнат в България"}
{"url": "http://www.duma.bg/node/176823", "text": "Президентът на САЩ Доналд Тръмп разглежда пет кандидатури за длъжността постоянен представител в ООН, овакантена от Ники Хейли, предаде ТАСС. Президентът не съобщи всичките пет имена, но отбеляза, че един от кандидатите е неговият бивш съветник, 45-годишната Дина Пауъл. \n\"Дина ще се зарадва\", заяви Тръмп, но допълни, че разглежда и други варианти. Според американския държавен глава посланикът на САЩ в Германия Ричард Гренъл не влиза в списъка, но той е готов да разгледа и неговата кандидатура. \nПо-рано дъщерята на Тръмп Иванка опроверга слуховете за своето назначение на поста постоянен представител на САЩ в ООН. \nНики Хейли, която заемаше поста посланик на САЩ в международната организация от януари 2017 година, във вторник обяви своята оставка. Тя ще напусне поста от януари 2019 година. \n    \n \t\n", "date": "2018.10.11", "title": "Петима са кандидатите на САЩ за ООН"}
{"url": "http://www.duma.bg/node/176822", "text": "Властите в Гърция само за един месец са изгонили 966 чуждестранни граждани поради нелегално пребиваване в страната. \nПоловината от тях, 486 души, са албански граждани, се казва в официално съобщение на полицията. Останалите са от Ирак - 139, от Грузия - 79, от Пакистан - 69, от Иран - 53, от Турция - 20, от Алжир - 18 и 12 от Сирия. \nОт началото на годината от Гърция са изгонени общо 9836 души. 5165 от тях са албански граждани. В Гърция живеят над 500 000 албанци. Огромната част от тях имат редовни документи за престой в страната. \nМакедонските медии пък съобщиха за инцидент на границата. Македонски граничари са стреляли във въздуха, за да попречат на група мигранти да влязат незаконно на територията на страната. \nСъобщава се, че един от мигрантите е арестуван, докато останалите от групата са се върнали обратно на гръцка територия.   \n \t\n", "date": "2018.10.11", "title": " За месец Гърция е изгонила 966 чужденци"}
{"url": "http://www.duma.bg/node/176824", "text": "Унгарският външен министър Петер Сийярто заяви, че ЕС поддържа тайни отношения с Русия, предаде РИА \"Новости\". Унгарският външен министър Петер Сийярто смята обвиненията на ЕС към Будапеща за свръх силно сближаване с Русия за неоснователни. Той заяви това в интервю за германския вестник \"Щандарт\". \nСпоред Сийярто Европейският съюз поддържа много по-близки отношения с Русия, но просто го крие. Като потвърждение на думите му той посочи като пример срещите на австрийския канцлер Себастиан Курц с Владимир Путин, които се срещнаха четири пъти тази година. \nОсвен това той отбеляза многобройните телефонни разговори на президентите на Русия и Франция, както и посещението на Еманюел Макрон на икономическия форум в Санкт Петербург. Сийярто добави, че е бил много изненадан, когато видял ръководителите на четирите най-големи западни енергийни концерна по време на енергийните разговори в Москва \"на почетната маса около Путин\". \n\"Затова съм уморен от това, в каква светлина представят Унгария. Факт е, че западноевропейците поддържат по-близки отношения с Русия, отколкото ние, единствената разлика е, че те се опитват да скрият големия бизнес под повърхностни кавги\", подчертава Сийярто.     \n \t\n", "date": "2018.10.11", "title": " Будапеща обвини Запада, че крие връзките си с Русия"}
{"url": "http://www.duma.bg/node/176825", "text": "Страните от ЕС се споразумяха за значително намаляване на парниковите емисии до 2030 г., предаде Дойче веле. За новите автомобили този показател трябва да бъде понижен с 35% в сравнение с нивото, което се планира за 2020 г. Предвижда се и междинен етап през 2025 г., когато се очаква новопроизвeдените автомобили да имат 15% по-ниски емисии. Освен емисиите, Европейският съвет договори и промяна в методологията на измерване на емисиите, като ще затегне контрола върху производителите, за да се предотврати нов скандал като \"Дизелгейт\". \nСъгласието беше постигнато късно снощи от министрите на околната среда, които се срещнаха в Люксембург. \nПредстои позицията да бъде съгласувана с Европарламента, като първата среща на австрийското председателство на ЕС с тях трябваше да се проведе още вчера. След това предложението трябва да бъде облечено в законова  форма. Депутатите приеха преди седмица позиция на ЕП, в която настояваха за снижаване на показателите с 40%. \nПреди това Европейската комисия препоръча намаляването да бъде с 30 на сто. Тази позиция беше подкрепена от Германия и от редица източноевропейски страни. Друга група държави, сред които Ирландия, Швеция, Дания, подкрепиха позицията на ЕП. \nВ хода на дискусиите страната председател на ЕС предложи компромисен вариант, около който министрите се обединиха. \nВ същото време президентът на САЩ Доналд Тръмп изрази съмнение относно новия доклад на ООН, в който се предупреждава, че светът има 10-14 г., за да предотврати катастрофални изменения на климата на планетата. \nТръмп заяви, че ще разгледа доклада, но също иска да разбере \"коя група го е подготвила\". \nПрез 2017 г. американският лидер обяви намерението си да извади САЩ от Парижкото споразумение за климата, с което изпълни предизборно обещание. САЩ в момента са единствената държава, която напуска споразумението, въпреки че това няма да се случи официално до 2020 г. Мнозина в Републиканската партия, издигнала Тръмп за президент, не крият, че са настроени скептично към промените в климата и оспорват твърденията на мнозинството учени, че повишението на температурите е причинено от човешката дейност. \nТова е първият коментар на американския лидер за доклада, след като дори и Белият дом не излезе със съобщение по въпроса. \nНовият доклад на Междуправителствената комисия за климатичните промени е одобрен от представители на страните членки на ООН, включително и от представители на Държавния департамент. В него участват и учени от САЩ. \n\"Дадоха ми го. Дадоха ми го. И искам да видя кой го е изготвил. Вие знаете, която група го е подготвила. Защото мога да ви дам доклади, които са страхотни, и мога да ви дам доклади, които не са толкова добри. Но аз ще погледна този\", коментира Тръмп.     \n \t\n", "date": "2018.10.11", "title": "ЕС одобри нови екостандарти за автомобилите  "}
{"url": "http://www.duma.bg/node/176826", "text": "Македония започва преговори с НАТО \nПреговорите за присъединяване на Македония към НАТО ще започнат на 18 и 19 октомври в главната квартира на пакта в Брюксел, съобщи говорителят на правителството в Скопие Миле Бошняковски. Бошняковски каза, че Македония е напълно подготвена за тези разговори. Франция се бори с фалшивите новини \nФренските законодатели приеха два законопроекта за предотвратяване на разпространението на фалшива информация по време на предизборни кампании. Кандидат или политическа партия ще може да поиска съдебно разпореждане, предотвратяващо публикуването на \"невярна информация\". Те също така предоставят на властите възможността да свалят от ефир всяка мрежа, \"контролирана от чужда сила\", ако \"умишлено разпространява фалшива информация\".  Харадинай не дава да се пипат границите  \nПремиерът на Косово Рамуш Харадинай повтори, че границите на страната няма да бъдат променяни. \"Няма да стоя и ще гледам историята да се повтаря\", увери Харадинай, добавяйки, че дори и да смята президента Хашим Тачи за свой приятел, \"не става въпрос за лица, а за жизненоважни въпроси\". Взриви се рафинерия \nЕдин човек е загинал, а деветима други са пострадали при силната експлозия, която разтърси петролна рафинерия в Брод на територията на Република Сръбска. Противопожарните служби са предотвратили разпространяването на огъня. Причините за инцидента се изясняват. \nТрагедия на пътя \n51 души загинаха, след като в Западна Кения автобусът, в който пътуваха, се преобърна и целият му покрив се отпра. Според полицията автобусът пътувал от Найроби за западния град Какамега и превозвал 52 пътници. Кенийският Червен кръст написа в туитър, че автобусът се е преобърнал. Повече подробности за причината за произшествието обаче не бяха на разположение веднага. \n \n    \n \t\n", "date": "2018.10.11", "title": "Кратки новини"}
{"url": "http://www.duma.bg/node/176801", "text": "Прекаляването със сладки храни и напитки предразполага децата към прояви на насилие, увеличава желанието им да пият алкохол и да  пушат, съобщи \"Дейли мейл\". Най-вредни за подрастващите са енергийните напитки, защото съдържат също кофеин и други химикали. \nУчени от университета \"Бар Илан\" в Израел анализирали предишни изследвания, направени в 25 европейски държави и Канада със 137 284 деца на възраст 11, 13 или 15 години. Експертите сравнили консумацията им на захар със съобщените случаи на сбиване, тормоз на други деца, тютюнопушене или напиване. Резултатите показват \"силна и последователна връзка\" между захарта и лошото поведение. \nЕдно от изследванията установява, че малчуганите, приемащи много захар и енергийни напитки, три пъти и половина по-често тормозят връстниците си. Друго разкрива, че голямото количество захар ги предразполага двойно повече към сбивания и напиване. \nЕнергийните напитки са още по-вредни от шоколада и бонбоните заради съдържащия се в тях кофеин. Децата на възраст от четири до шест години не трябва да консумират повече от 19 грама захар дневно. При 7- до 10-годишните препоръката е до 24 грама, а за над 11-годишните количеството е до 30 грама.   \n \t\n", "date": "2018.10.11", "title": "Прекаляването със сладко води до насилие при децата"}
{"url": "http://www.duma.bg/node/176828", "text": "Премиерът на Република Македония Зоран Заев отхвърли твърденията, че в навечерието на решителния вот в македонския парламент за новото име на страната се \"купуват\" опозиционни депутати. \nЗа утвърждаване на името Република Северна Македония в конституцията, за което настояват Гърция и ЕС, са необходими две трети от депутатите в Собранието. Дали ще бъдат събрани тези гласове, ще стане ясно през идната седмица, когато въпросът ще бъде поставен в пленарната зала, посочи Заев. \nДискусиите в парламента по предложените от правителството конституционни промени са насрочени за понеделник, 15 октомври. \nПравителството на Зоран Заев очаква в парламента да бъде събрано необходимото мнозинство от две трети за прокарването на конституционните промени за името на Македония. \n    \n \t\n", "date": "2018.10.11", "title": "Заев отхвърли твърденията, че купува депутати"}
{"url": "http://www.duma.bg/node/176802", "text": "Премиерата на най-новото представление на Ива Свещарова - \"Съвършено розово\", ще се състои на 16 и 17 октомври от 19.30 ч. в пространството за съвременен танц и пърформанс - ДНК. В спектакъла артистите отправят поглед към темата за женското тяло като обект, който търпи въздействия, и субект, който въздейства. Изследвайки наложени стереотипи, клишета и свръхеротизирани образи, \"Съвършено розово\" отваря въпроси за удоволствието, желанието и еротичното обаяние. На сцената Ива си партнира с Виолета Витанова. \n\"Съвършено розово\" се движи по ръба между еротичната ефективност на женското тяло, възприемането му отвън чрез съзнателните и неосъзнатите пориви на въображаемото и неговото вътрешно състояние на бунт, което предизвиква безпокойство, оживление, сила и дори ярост. Тяло като обект и субект, въвлечено в желанието да се осъществи, да се сътвори отново\", споделя Ива Свещарова за работата си по представлението. \nАвторката е сред утвърдените артисти в полето на съвременния танц и пърформанс в местен и международен контекст. Заедно с Вили Прагер създават проекта \"shamebox\", който им донася \"Икар 2018\" в категорията \"Съвременен танц и пърформанс\".   \n \t\n", "date": "2018.10.11", "title": "\"Съвършено розово\" с премиера в ДНК"}
{"url": "http://www.duma.bg/node/176813", "text": "- Господин Александров, доколкото знам, за първи път поставяте пиеса с ДТ \"Невена Коканова\" - \"Не е вярно, но аз вярвам\" от Пепино де Филипо ще има премиера на 16 октомври. Какви хора, какви творци срещнахте в ямболската трупа? \n- Наистина за първи път работя в ямболския театър. Изключително съм респектиран от колегите, с които правим този текст. Много сериозни професионалисти, талантливи хора. Радвам се, че ямболският театър е успял да се съхрани във времето и да запази едни самобитни актьори. Младите в театъра са много интересни. Вълчо Янев е много сериозен актьор - вече не всеки театър може да се похвали с актьор с такава енергия и талант. Радвам се, че директорът Мишо Лазаров е успял да създаде единен колектив, който много си вярва на сцената и работят заедно. \n- Българската публика е гледала пиеси от Едуардо де Филипо, но този брат от знаменитата театрална фамилия ни е по-непознат като драматург. Сред вашите постановки има доста комедийни заглавия - тази творба с какво ви привлече? \n- Поставял съм много комедии и имам някакво усещане за себе си, че разбирам комедийното, успявам да му уловя, както казва народът, дамара на смешното. Много заглавия превъртяхме, докато решим какво да правим и се спряхме на този текст. Авторът Пепино де Филипо произлиза от легендарна не само за Италия, а и за Европа театрална фамилия, определяла стила на италианския театър през 50-те и 60-те години на ХХ век. Гледал съм негови филми, бил е изключително добър актьор, с невероятно чувство за хумор. Той предлага много актуална теза - може ли животът да се управлява от суеверия. На тази база изгражда пиеса на недоразуменията, типично италианска комедия - двамата братя защитават т.нар. неаполитански стил в италианския театър, в който недоразумението е основна движеща сила. Но Пепино де Филипо отива малко по-напред в своята претенция, че светът е много илюзорно нещо и че тази илюзорност понякога може да те подлъже, да те превърне в нещо, което не знаеш какво си. Т.е. е пиеса за това как човек да се убеди кои са истинските стойности. \n- Известно е, че комедията е труден жанр, а театрали споделят, че е по-лесно да разплачеш публиката, отколкото да я разсмееш. Има ли \"формула\" за добра комедия? \n- Комедията наистина е страшно труден жанр, затова рядко наблюдаваме истински комедии, независимо че всички се опитват да ги правят - ужким, за да разсмиват публиката. Казват, че втората част на прочутата \"Поетика\" на Аристотел е била посветена на комедията, но тя е изгубена и никой не знае какво е писал в нея. Комедията е опасно изкуство, в нея трябва да си виртуозен, в комедията режисьорът, актьорът може да прояви най-големия талант. Много е лесно да се прави драма, тя е изначално изкуство - животът ни е драматичен, но да направиш добра комедия е майсторство. \n- Поставяли сте \"Службогонци\" на Ив. Вазов, \"Римска баня\" на Ст. Стратиев, \"Лазарица\" на Радичков в Турция - как се възприема и оценява там българската драматургия? И как се работи с турските актьори? \n- Вече двайсетина години работя в Турските държавни театри, бях първият български режисьор, който постави пиеса там. Това е доста голяма структура, с изключително мощно финансиране от страна на държавата - поне досега, и се надявам така да продължи... Правих 6-7 заглавия, предстои ми нова работа в Турция, след като завърша постановката в Ямбол. Поставих няколко български пиеси - най-странното е, че първата беше \"Службогонци\" на Вазов, а Вазов е авторът, който все пак е написал \"Под игото\"... Но имаше изключителен успех, 208 пъти се игра в Анкара, събрахме много награди, излязоха много положителни рецензии. По-късно направих \"Римска баня\" на Стратиев в Анталийския държавен театър, \"Лазарица\" от Радичков инспирирах да се преведе от много добър преводач - проф. Хюсеин Мевсим. Турските актьори са изключително дисциплинирани, много вярват на режисьора, отворени са и любопитни за нови идеи и към всяка нова стилистика. В по-сериозните турски сериали нашите зрители имат възможност да видят колко талантливи актьори има, голяма част от тях са завършили известни театрални школи на Запад и носят и друга култура. Турският държавен театър на няколко пъти много сериозно влиза в европейския контекст, но сега, за жалост, ситуацията не е точно такава, идеологически причини започват леко да го дърпат назад. Дано колегите да се преборят с новите предизвикателства, които политическият живот в Турция им предлага. \n- Работите и с трупата на Скопския драматичен театър. Само творчески разговори ли водите с колегите си там или става дума и за \"международното положение\"? \n- От много години работя с Македония, реализирал съм около десетина заглавия. Високо ценя работата си с Драмския театър Скопие, който е най-сериозният театър на Македония, както и Македонският народен театър. Но Драмския театър винаги е бил много различен, тъй като там са работили плеяда добри, мощни режисьори. Той е създаден с българска помощ - в далечните 1960-те години Вили Цанков и Боян Дановски са изиграли основна роля в изграждането му. Там направих няколко силни представления като \"Жената като бойно поле\" на Матей Висняк, \"Геноцид 21\" на Любиша Георгиевски - тези два спектакъла взеха много награди. Много добре работя и с техните актьори, те са близки до нашата школа, в същото време са малко по-ексцентрични, необуздани понякога, носят типично македонски темперамент. \"Международното положение\", за което питате, е нашето положение. Македония - това е България, България - това е Македония. Общо взето, тези балкански простори са почти идентични, за жалост, винаги тези ситуации са много смътни. Ето и сегашният референдум показва колко е сложна, трудна политическата ситуация на тези балкански простори. И че пътят на такива нови държави и нови образувания към Европейския съюз ще бъде много сложен. Важно е да има изкуство, култура, както е казал Гоце Делчев - полето на културата да бъде онова поле, на което се срещат народите в света. \n- Бяхте директор на Пазарджишкия театър в нелеки години за културата у нас (1998-2012). През това време ремонтирахте театъра, обединихте драмата и куклите в доста по-голяма структура, която продължи да работи активно, да гастролира... \n- Пазарджишкият период е може би най-плодотворният в моя живот. Станах директор на 38 години - точно в най-зрялата си възраст 15 години ръководих театъра. Постигнахме големи успехи - имахме над 40 международни и български награди, обиколихме много държави - три пъти в Канада, Франция, Лондон, Италия, Русия, Китай, целия Балкански регион... 12 години ръководих престижния фестивал \"Есенни театрални срещи\", направихме четиригодишен международен театрален проект, създавайки мрежа за театрални продукции и контакти ПЛОТЦ. На тази база пет държави от Европа - Англия, Полша, Македония, България и Италия, менажирахме доста голям бюджет, с който създадохме хубави постановки, взаимни фестивали, обмяна на технически кадри и т.н. Това беше силен, светъл период, тогава сред критиците в България вървеше мнението, че трупата в Пазарджик може да изиграе всичко от световната драматургия. Но... всяко хубаво нещо има своя край. \n- При толкова сурови реформи успяхте да съхраните театъра и трупата. \n- Наистина реформите, които започнаха да се провеждат в България не са най-здравословните. Бях сред хората, които много се противопоставиха и може би това беше една от причините да напусна директорското място. Не смятам, че такъв тип реформи могат да определят съдбата на един театър. В крайна сметка държавата трябва да знае защо влага пари, а не да стимулира само финансовия елемент в живота на един творчески институт. Той е мястото, където трябва да се създава творчество. И тя там трябва да проявява своя контрол, а не чрез някакви принудителни мерки да засилва състезанието колко повече пари ще се изкарат. \n- Според вас как тези, в някои случаи драстични действия се отразиха на артистите, на театрите? \n- Всички драстични промени от този тип довеждат до страшни рани в театъра. И тези рани после няма кой да ги затвори. Много време минава, за да се създадат здрави творчески обединения. Неслучайно нашите деди са влагали своите пари, за да основат читалище, където се е играл театър, за да има просвещение. Театърът е изкуство, което създава възпитание, ценностна система, отношения в обществото, на които се гради една нация. \n- През годините след промените у нас някои министри на културата, както и ваши колеги, са споделяли мнението, че през социализма в България са създадени прекалено много театри и днес не може във всеки град да има театър... \n- Министри, които говорят, че трябва да се закриват театри, нямат акъл. Те трябва веднага да си подават оставката, поради простата причина, че не стават за министри на културата. Съсловието трябва да бъде безкомпромисно към подобен тип хора! Не искам да слушам и не желая да участвам в дебати, в които се иска закриване на културни институти! Последният рубеж на българската национална идентичност ще бъде театърът, изкуството. То е онова по-висше нещо, което е накарало човека да бъде човек. Така че трябва да си припомним какво се правеше в много области през социализма и дори съзнателно да върнем доста неща, които бяха много ценни. Да, изкуството беше идеологическо, обслужваше определена политическа доктрина, но не трябва да забравяме уважението, смисловото присъствие на театралното дело в онези години. Поне тези от нас, които ги помним. А сега имаме усещането, че сме последна грижа на политическата действителност. \n- Защо според вас културата все не става приоритет в нашата държава? \n- Защото държавата няма стратегия какво трябва да се финансира и какви условия трябва да имат творците. Занимаваме се с всичко друго, освен с най-важното: обществото в България трябва да решим българи ли искаме да бъдем, България ли искаме да имаме като държава или сме някаква аморфна маса, разтворена в световното политическо пространство. Ако искаме да създаваме българска култура, трябва да се подкрепя българското кино, театър, балет, опера и т.н. В този смисъл, ако има някаква реформа, тя трябва да бъде свързана изключително с ясното и категорично целенасочено финансиране на сериозно изкуство. А не да се прехвърля вина защо театрите правели нискобюджетни ситуационни комедии, с които да си изкарват парите. Ами защото самата методика ни кара да го правим. \n- Сатиричният театър откри сезона с вашата постановка \"Терапевти\" от Кристофър Дюранг - пиеса за лудостта на съвременното общество, от която, уви, и ние в България страдаме. В психотерапевти ли трябва да търсим спасение или в самите себе си? \n- \"Терапевти\" беше изключително попадение.  Много благодаря на Калин Сърменов, че прие да направим този текст, събра се прекрасен състав и стана много любопитно и приятно представление, което се играе със страхотен успех. Да, може би трябва да има психотерапия за българското общество. Вече 30 години се въртим в омагьосан  кръг, без да можем да излезем от него, въобразявайки си, че вървим към някаква светла цел..., но тази светла цел я няма на хоризонта. За жалост, обществото ни става все по-маргинализирано, по-некритично, по-профанизирано, а телевизионните риалити формати просто ще ни довършат. Никой не иска да спре тях, а определени смешни постановки по българските театри пречат на някого... В България винаги има двойни стандарти, а трябва да видим какви са моралните, смисловите, етичните стандарти. В този смисъл бих казал: да, необходима е психотерапия.   \n \t\n", "date": "2018.10.11", "title": " Театърът е творчество, а не състезание да се изкарат повече пари"}
{"url": "http://www.duma.bg/node/176827", "text": "Сомалийските ислямисти от групировката Ас-Шабаб съобщиха, че са екзекутирали петима души, които обвинили в шпионаж. \nПетимата били разстреляни при публична екзекуция в район, контролиран от войнстващата групировка. Според Ас-Шабаб трима от екзекутираните са били американски шпиони, друг работел за сомалийското правителство. Има твърдения, че една от жертвите е британец. \nЗасега от Лондон, Вашингтон и Могадишу няма коментари по случая. \nПреди време Ас-Шабаб контролираше дори столицата Могадишу, а днес действа напълно свободно в повечето провинциални райони в южните райони на Сомалия. И преди войнстващите ислямисти са убивали хора, които са обвинявали в шпиониране. \n    \n \t\n", "date": "2018.10.11", "title": "Сомалийски ислямисти убиха петима \"шпиони\""}
{"url": "http://www.duma.bg/node/176803", "text": "Тейлър Суифт спечели 4 отличия на Американските музикални награди. Звездата грабна призовете за изпълнител на годината, за любима поп/рок певица, любим поп/рок албум (\"Reputation\") и турне на годината. Певицата стана най-награждаваната в цялата история на отличията. \nКамила Кабело също бе удостоена с 4 награди, включително за нов изпълнител на годината, като получи и отличието за най-добра поп/рок песен (\"Havana\" с Йънг Тъг), за най-добър видеоклип (пак за \"Havana\") и най-добро сътрудничество. \nВъпреки че тази година е с най-продавания албум и три хита номер едно, Дрейк не спечели нито един приз. Карди Би получи 3 отличия, включително за любим хип-хоп/рап изпълнител. Тя посвети наградата на дъщеря си, родена през юли. Пост Малоун стана най-добър поп/рок изпълнител, а Калид - най-добър соул/арендби певец. Статуетката за най-добра соул/арендби изпълнителка отиде при Риана. Кари Ъндъруд бе посочена за най-добра кънтри певица, а Кейн Браун - за най-добър кънтри изпълнител. За любим рап/хип-хоп албум беше избран \"Beerbongs & Bentleys\" на Пост Малоун, а за соул/арендби албум - \"17\" на XXXTentacion, който бе убит през юни. \nПризове спечелиха също Migos, Бруно Марс, Florida Georgia Line, Panic! at the Disco, Шон Мендес, Деди Янки, Лорън Дейгъл. Момчетата от BTS станаха първите корейци, удостоени с Американска музикална награда - в категорията за любими изпълнители в социалните мрежи. Свои песни на церемонията изпяха Карди Би, Сиара, Миси Елиът, Марая Кери, Дженифър Лопес, Кари Ъндъруд, Камила Кабело. \nВотът беше една от темите на церемонията за връчването на Американските музикални награди. Водещата Трейси Елис Рос беше облечена с тениска, на която пишеше \"Аз гласувам\", а комедийният актьор Били Айхнър заяви: \"Това са най-важните избори в нашия живот.\" \nТричасовото шоу в театър \"Майкрософт\" в Лос Анджелис завърши с почитане на паметта на Арета Франклин, която почина през август. \nАмериканските музикални награди - едни от най-важните отличия в жанра в САЩ - се връчват от 1973 г. Те са създадени от Дик Кларк като алтернатива на \"Грами\". Номинираните се избират въз основа на излъчванията им в ефир и популярността в интернет. Носителите на Американските музикални награди се определят от феновете чрез онлайн гласуване.     \n \t\n", "date": "2018.10.11", "title": "Тейлър Суифт триумфира на американските \"Грами\""}
{"url": "http://www.duma.bg/node/176852", "text": "БСП внесе вчера сигнал до главния прокурор Сотир Цацаров за   на летище София заради противоречие със Закона за концесиите. Имаме не само законовите, но и моралните права да искаме отмяната, защото аеропортът е част от националната ни сигурност, заяви Елена Йончева. Социалистите настояват прокуратурата да извърши проверка и да отмени решението на МС за процедурата. \"Летището е 100% държавно. То е печелившо и не бива да се отдава на чужденци за стопанисване\", предупреди Филип Попов. Междувременно МС прекрати отдаването на концесия на летище Пловдив. Официалните мотиви за това са, че процедурата трябва да бъде съобразена и проведена в съответствие с новия Закон за концесиите.     \n \t\n", "date": "2018.10.11", "title": "Концесията на летище София - при Цацаров"}
{"url": "http://www.duma.bg/node/176842", "text": "Очаквано вчера Министерският съвет прекрати процедурата за концесия на летище Пловдив, която бе открита в самия край на 2016 г. Това стана по предложение на новия министър на транспорта Росен Желязков, което министрите одобриха вчера. Официалните мотиви за решението са, че процедурата трябва да бъде съобразена и проведена в съответстие с новия Закон за концесиите. \nПрез лятото по същата тази процедура и по стария Закон за концесиите държавата беше готова да подпише 35-годишна сделка с обединението между \"Хайнан\" (HNA Airport Group) и регистрираното в Холандия дружество \"Пловдив Еърпорт Инвест\" (Plovdiv Airport Invest), което беше избрано от МС за концесионер на аеропорта през март. След като срокът за подписване на договора беше удължен от министрите през юли, стана ясно, че обединението се отказва да стопанисва летището. \nСлед това на дневен ред излезе вторият претендент \"Консорциум летище Пловдив\", съставен от \"Тракия икономическа зона\" и автотранспортната компания ПИМК, който изпрати в Министерството на транспорта потвърждение на офертата си и готовност да станат концесионер на аеропорта. Властта обаче се отказа от процедурата. От консорциума обаче заявиха още през миналата седмица, че ако процедурата за концесия бъде прекратена, ще обжалват решението.     \n \t\n", "date": "2018.10.11", "title": "Властта спря процедурата за аерогарата в Пловдив"}
{"url": "http://www.duma.bg/node/176846", "text": "БСП уличи вчера мнозинството в НС в лъжа заради хората с увреждания. Пoвод стана искането на левицата внесеният законопроект за личната помощ да влезе в седмичната програма за работа на парламента. Предложението бе мотивирано от парламентарната трибуна от зам.-председателя на ПГ \"БСП за България\" Антон Кутев. \nМнозинството се опитва безобразно да излъже хората с увреждания и накрая да не приеме Закона за личната помощ, затова държим този закон да се гледа сега, заяви той. Социалистите бяха провокирани от съобщението ден по-рано, че законопроектът ще влезе за дебати в пленарната зала на 19 октомври. \"Не виждам смисъл този документ да върви заедно със Закона за личната помощ. Ако настоявате да си гледате в пакет законите, това касае дебатите на първо и второ четене, между тях те могат да се движат заедно. В момента няма никаква причина законът за личната помощ, който е внесен преди повече от 2 месеца, да не бъде дискутиран. Той е ключов и касае всички хора с увреждания\", обясни Кутев. Депутатът е категоричен, че законът изразява най-важната част от грижата за хората с увреждания, каквито са личната помощ и възможността, и начинът за нейното регламентиране. \n\"Нищо не пречи законопроектът да бъде приет на първо четене сега. С това ще покажем отношение към исканията на хората с увреждания, които протестират на улицата. А след 19 октомври да го дебатираме паралелно със Закона на хората с увреждания\", отбеляза Кутев.  \nЗам.-председателят на социалната комисия Светлана Ангелова от ГЕРБ нарече предложението пиар акция. В крайна сметка предложението на БСП за гласуването на промените на първо четене да влезе в дневния ред беше отхвърлено със 76 гласа \"за\", 39 бяха против, а 49 се въздържаха. \nНезависимо че социалният и финансовият министър Бисер Петков и Владислав Горанов подписаха във вторник план за действие по приемане на законодателството за хората с увреждания с конкретни срокове, родители отново излязоха на протест под наслов \"Системата ни УБИВА всички - отговорност на Бойко Борисов\". Те се събраха пред МС, за да потърсят сметка на премиера за неизпълнени ангажименти, за липсата на реални реформи и за незаинтересоваността от ефективно и компетентно управление. Родителите на деца с увреждания настояват за промени в Закона за хората с увреждания, в Закона за личната помощ и Закона за социалните услуги.   \n \t\n", "date": "2018.10.11", "title": "БСП уличи мнозинството в лъжа заради хората с увреждания"}
{"url": "http://www.duma.bg/node/176839", "text": "Катуница е от онези късметлийски села, които и днес са живи, в тях кипи дестка глъч, а младите семейства не са избягали. Местните са наясно, че шанс за това им дават близостта до Пловдив - малко повече от десетина километра, както и няколкото предприятия, които осигуряват  възможност за работа и препитание. По официални данни населението е повече от 2300 души, само стотина са от ромския етнос. \nКмет на Катуница за втори мандат е Красимир Юруков от БСП. Когато го попитате с какво от свършеното се гордее, той няма да изпадне в празнословие.  Ще ви натовари на личния си, леко поочукан автомобил и ще ви организира бърза обиколка. \"Малко са, да не кажа хич ги няма, новите пенсионерски клубове, построени през последното десетилетие. Ние обаче си имаме такъв\", подсмихва се доволно той. Преди да се похвали с мястото, на което се събират възрастните от селото, той показва основното училище \"Христо Ботев\", което е до кметството. Междучасие е, в двора се чува детска глъч, пълно е с малчугани. Сградата е санирана и има нова дограма, на метри от нея кипи усилен труд върху детските ясли и градина. Посещават ги около 130 деца, а след ремонта детското заведение ще може да поеме още стотина малчугани, доволен е кметът Юруков. Предстои и газификация, изненадва ни той. Има доста смела амбиция - навремето пловдивчанчета са идвали на детска градина в Катуница, защо да не ги привлечем и сега, пита ни кметът. \nСелото разполага с действаща здравна служба и аптека. Имаме и прекрасна гара, но пътуващи няма, съжалява кметът. \nРаботим много активно с община Садово, с кмета там Димитър Здравков, заедно си вървим вече втори мандат, споделя Юруков. На провокацията, че са съпартийци и затова му е по-лесно, контрира бързо - тук това няма значение, важни са хората. Всички трябва да работим здраво, за да живеем добре, категоричен е социалистът. И дава пример с \nнай-големия проблем в момента - концесията за баластра, с която Министерският съвет се кани да затрие плодордната земя в района. Общинските съветници от всички партии в Садово се обявиха срещу инвестиционното намерение, пуснаха многобройни жалби, припомня Юруков. Подкрепа за \"бунта\" има дори и от съседното село Ягодово, чийто кмет е гербаджия. \nТази събота в Катуница предстои референдум. \"Против ли сте органите на местното самоуправление и местната администрация в кметство Катуница и община Садово да издават и съгласуват всякакви административни актове и разрешения от компетентността си, включително за изграждане на сгради на основно застрояване и за поставяне на преместваеми обекти във връзка с концесия за добив на строителни материали - пясъци и чакъли от находище \"Кацара\", участък \"Кацара 2\" в землището на с. Катуница, община Садово?\", гласи въпросът на допитването. Зад сложната формулировка се крие едно - жителите задължават общинската администрация да не съгласува и да не одобрява проекти, свързани с предоставената от МС концесия за добив на инертни материали от пловдивската \"Арт Принт\" ЕООД. \nДопитването се оказва прецедент - според информирани от 1989 г. насам Катуница е единственото село, което прави референдум \"За пръв път допитване не се прави в община, а в малко населено място. Надяваме се мнението ни да бъде чуто\", подчертава кметът. \nРеферендумът е по инициатива на БСП и на общинските съветници от левицата. Сложната формулировка се дължи на факта, че местната власт не може да блокира решението на МС. Искаме обаче да им покажем отношението си, обяснява  председателят на ОбС в Садово Атанас Телчаров. Той е категоричен, че около 2000 дка плодородна земя в района вече е унищожена заради подобни концесии. Според него няма повече място за подобен тип дейност.  \nНеправителствената организация \"Спасение и Възраждане на Катуница\" също неколкократно разпрати позицията си по въпроса. Председателят му Димитър Лулчев подробно разяснява ситуацията със съществуващите в района концесии, прибързаното решение на МС (преди още да има произнасяне по ОВОС) и др. От организацията се притесняват и от \"симулативни административни и наказателни производства\" във връзка с нелегални кариери за добив на баластра и други материали. \nКакто ДУМА вече писа, още през септември м.г. общинските съветници от различни политически сили се обявиха срещу допълнителния добив на инертни материали. ОбС в Садово определи като \"недопустимо разкриването на нови концесионни площи\" и настоя за по-строг контрол от компетентните институции във връзка с незаконния добив в района. Въпреки позицията на ОбС и кметове от района, многобройните жалби, предупреждения и становища, на 9 февруари 2018 г. по предложение на енергийния министър Теменужка Петкова  \nМС разреши добив на подземни богатства от находище \"Кацара\", което се намира в землищата на Катуница и на още три села. \nГлавният специалист \"Екология, транспорт и земеделие\" Атанас Иванов и садовският кмет Димитър Здравков излязоха с дълъг списък от мотиви срещу концесията в \"Кацара\". Очаква се резултат по обжалването срещу решението на кабинета за добива на инертни материали, както и срещу ОВОС на пловдивската РИОСВ, с която концесията е разрешена. Заседание по жалбата на ОВОС има на 12 ноември, а по решението на МС - на 20 ноември. Дотогава жителите на Катуница се надяват да убедят властта, че е по-важно да се запази разработваната и плодородна земя. Някои дори знаят, че има Конвенция на ООН срещу опустиняване на плодородна земеделска земя, както и национална програма 2014-2020, която е във връзка с този международен документ. \nЕдинствена спънка според местните е евентуална ниска избирателна активност. Хората обаче са убедени, че резултатът от референдума ще е категоричен - \"НЕ\" на поредното разкопаване край р. Чая. Красимир Юруков: \"В Катуница не работи единствено този, който не желае да работи\" - Г-н Юруков, още с влизане в селото видяхме много малки деца да играят в училищния двор. Има ли млади хора в селото? \n- В Катуница преобладават младите хора, може би се дължи и на близостта ни до Пловдив. В Катуница безработица няма, имаме достатъчно предприятия, в които хората се препитават и живеят добре. Ние сме земеделски район, имаме си успешни земеделски производители. В Катуница не работи единствено този, който не желае да работи.  \n- Как успявате да задържите, а и да привлечете хора, които да живеят тук? \n- Хората идват в Катуница, защото намират спокойствие. Намират това, което им трябва - да си починат за следващия работен ден, да се чувстват добре, да са защитени, да няма кражби, да няма посегателства. \n- Как успявате да го постигнете? \n- Работим активно с полицията и с институциите, от които зависи всичко това. Говорим, обсъждаме, планираме и правим всичко, което е необходимо. \n- Малките населени места изпитват големи трудности по осигуряването на собствените си финансови средства. Смятате ли, че съществува истинска децентрализация, която да гарантира на местните власти възможността да се справят със задълженията, които имат? \n- Седма година работим заедно с кмета на общината г-н Димитър Здравков. Първото и главно нещо беше да направим така, че да има събираемост на данъците в община Садово. Второто и най-важно нещо беше да има финансова дисциплина, т. е. да се знае къде отиват средствата, какво и защо се прави с тях. Работим активно за хората в района. Това, което се прави в голямото населено място, се прави и в малкото, няма разделение. Нашата цел е хората да не се чувстват пренебрегнати или забравени. \n- Преди няколко години в Катуница стана инцидент, който провокира и голямо напрежение. Успяха ли хората да преодолеят случилото се, успокоиха ли се страстите? \n- Дълги години ще се опитват да го преодолеят, няма как да го забравят. Тогава брутално бе прегазено дете, това е престъпление. На следващия ден приятелче на прегазеното дете почина заради напрежението и стреса, а бе претърпяло и тежка операция на сърцето... Няма как подобно нещо да бъде забравено и простено лесно. \n- Случилото се породи силни антицигански настроения и коментари... Стана въпрос и за начина, по който институциите се отнасят с етноса. Необходима ли е промяна в работата по интеграцията на ромите? \n- С етносите в България се работи, но недостатъчно. Не е нужна само социална политика, самият етнос трябва да прави възможното. Необходимо е да се наблегне на образованието - ниската култура, липсващото обучение и квалификация водят до белите. \n- Какво бихте искали да постигнете за селото оттук нататък?  \n- Какво искат хората от населеното си място - да им е чисто, да имат добри и поддържани пътища, вечер да са спокойни, да няма кражби и битови престъпления. Това искам и аз за тях, затова и работим в тази насока. \n- Тази събота в Катуница предстои референдум, който е свързан с нова концесия в района. Какво очаквате да постигнете с него? \n- Референдумът има една-единствена цел - да спрем превръщането на плодородни земеделски земи в кариери за добиване на инертни материали. Искаме да прекратим практиката за незаконен добив на баластра. Хората тук знаят, че от решението им в събота зависи какво ще е нашето утре... \n- Възможно ли е да ви последват и други населени места? \n- Белащица, село на около 15 км от Катуница, има същия проблем в момента. Скоро се чу отзвук от населени места в Стара Загора, няколко населени места, които също се възпротивиха на концесия... \nНадяваме се мнението ни да бъде чуто и да спре унищожението на плодородна земя. На всички ни е ясно, че понякога зад обещанието за \"рекултивация\" се крият заровени строителни материали и всякакъв вид отпадъци, покрити с 40-50 см хумусен слой... \n Планът е инертни материали да се добиват до р. Чая, на плодородни земеделски земи и в близост до водоизточници и депо за съхранение на производствени отпадъци от КЦМ-Пловдив, както и депо с утайки от пловдивската пречиствателна станция за отпадни води. В непосредствено съседство с нарочената за добив площ вече има концесии за добив на баластра. На мястото е и помпената станция на с. Ягодово. \nСобствениците на земи на територията на инвестиционното предложение са силно обезпокоени от евентуалните последици и от потенциалната заплаха за унищожаването на стотици декари плодородна земя в Тракийското поле. Местните производители подозират, че ако започне да се копае до нивите им, това ще повлияе на подпочвените води, ще намали плодородността на земята, както и цената на продукцията и имотите им. \n \nВ района се притесняват, че свързаните с концесията фирми се ползват с благоволението на управляващите, и затова протестите им може да останат без резултат. Договорът, одобрен от МС, е в полза на \"Арт Принт\" ЕООД. Управител на дружеството е Константин Филипов, син на Илиян Филипов - собственик на транспортния гигант ПИМК ООД. \nБизнесът на ПИМК ООД започва с производство на снаксове. Постепенно Илиян Филипов и съдружникът му Пенко Несторов започват да купуват камиони, с които да извозват продукцията си. Бизнесът на компанията вече е най-разнообразен. Имат концесии за добив на трошляк и баластра, мераклии са за обществени поръчки за добив на инертни материали, доставка на медицинска техника и оборудване, строителство на жилищни сгради и др. Медийни публикации твърдят, че моторната шейна, с която катастрофира транспортният министър Ивайло Московски, е била на шефа на ПИМК. Слуховете допълват, че при инцидента Московски е почивал в хотел на Филипов. \nПИМК гласяха инвестиционно намерение за концесия и край пловдивските села Белащица и Гълъбово. Поредният протест на живеещите в района обаче разубеди фирмата и преди 3 дни тя изтегли документите си. Жителите вече няколко пъти недоволстваха срещу кариера, която в момента се ползва от \"Холсим България\". Те обаче се обявиха и против ПИМК, която искаше да копае в района. Местните се ожалиха от замърсяването на атмосферния въздух и високите нива на шум вследствие на многогодишния добив на инертни материали в региона, както и че пътят, по който те се транспортират, минава през жилищни зони. \n  снимки Емилия Костадинова     \n \t\n", "date": "2018.10.11", "title": " Катуница в пореден опит да спаси плодородната си земя "}
{"url": "http://www.duma.bg/node/176845", "text": "Социалистите обвиниха вчера Николай Нанков в липсата на морал и на политическа отговорност. Това стана при дебатите по оставката му като депутат, преди да бъде назначен за зам.-министър в МРРБ. Припомняме, че Нанков подаде оставка като регионален министър заради зверската катастрофа край Своге. Как това действие отговаря на поетата политическа и морална отговорност заради смъртта на 20 души при пътния инцидент заради лошата инфраструктура, попита от трибуната на НС зам.-председателят на ПГ \"БСП за България\" Драгомир Стойнев. Политически лоялният депутат Нанков обаче подава оставка, за да се върне на същото място, но като зам.-министър с ресор, разпределящ милиарди за инфраструктурно строителство, възмути се социалистът. \nСпоред БСП зад поведението на Нанков стои брутално и безсрамно лицемерие, гавра с морала и една желязна машина за много пари и власт, разпределяни под формата на инфраструктурни проекти. \"Г-н Нанков, вие в крайна сметка морален ли сте, или сте лоялен? Стоящите на банките в дясната част на залата депутати кой ви избра, народът или ГЕРБ? Как ще погледнете народа в очите след маньовъра с оставката?\", обърна се към мнозинството Стойнев. Той беше категоричен, че с избора на Нанков управляващите демонстрират псевдоморал, правят псевдополитика и превръщат България в псевдодържава. Нито корупцията обаче е псевдо, нито бедността, нито провалената здравна система, възмути се Стойнев. \nКолегата му Георги Свиленски припомни, че преди няколко месеца НС е гласувал оставката на гербаджията Делян Добрев. \"Вие не го освободихте с мотив за експертните му качества. Нанков по-слаб експерт ли е от Добрев, че искате сега да го освободите?\", попита той. Антон Кутев се възмути, че уж заради политическата отговорност трима министри подадоха оставки. Един от тях обаче веднага стана шеф на банка, а вторият - зам.-министър. Главният секретар на МВР, който също би трябвало да поеме отговорност за инцидент, пък стана вътрешен министър. Това е отговорност в най-вулгарния мафиотски тип, възмути се Кутев. \nОт ГЕРБ обаче застанаха твърдо зад \"професионалиста\" Нанков. Когато един министър е успял да направи политики, които да стигнат до всички българи, да говорите по този начин е несериозно, оправда се председателят на ПГ на ГЕРБ Цветан Цветанов. \nПо-късно Ненков беше назначен за зам.-министър на МРРБ на мястото на Малина Крумова. Тя пък стана съветник към политическия кабинет на Бойко Борисов.     \n \t\n", "date": "2018.10.11", "title": "Социалистите атакуваха Нанков за липсата на морал"}
{"url": "http://www.duma.bg/node/176844", "text": "\"Има три теми, които изискват национално съгласие - здравеопазването, образованието и демографската катастрофа. Промяната в здравния модел не може да се изпълни за един мандат, а изисква надмандатно мислене.\" Това каза председателят на НС на БСП Корнелия Нинова след среща с ръководството на Националното сдружение на общопрактикуващите лекари в България. По думите й резултатът от мандатното мислене се вижда в разрухата в здравеопазването. Ситуацията в сектора е изключително тежка, а двата модела, предложени от ГЕРБ, не стават, коментира Нинова. Тя обяви, че сдружението има конкретни предложения по \"Визия за България\" в частта за здравеопазването и затова срещите ще продължат.  \n\"На едно мнение сме, че трябва да има приемственост, независимо кой е на власт. Не сме спестили критиките и се надяваме това да е оздравително и ползотворно\", коментира  председателят на Националното сдружение на общопрактикуващите лекари в България доц. д-р Любомир Киров. Той изрази благодарност за срещата и заяви готовност за разговор с всички, които искат да получат откровено и конструктивно мнение. Киров подчерта, че нито един от двата модела на МЗ не се одобрява от неговата организация. В него няма и дума за промяна на системата и какво да се направи, за да стане по-добре, а само как да се наберат още средства, по калкулации около 800 млн. лв., обясни д-р Киров. Има задължителна осигуровка, която не могат да съберат, а управляващите искат и втора задължителна, уточни той.   \n \t\n", "date": "2018.10.11", "title": "С личните лекари сме на единно мнение за здравната реформа на ГЕРБ"}
