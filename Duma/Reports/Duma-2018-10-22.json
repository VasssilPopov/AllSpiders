{"url": "http://www.duma.bg/node/177545", "text": "Комисията за защита на потребителите (КЗП) проверява търговците, които предлагат гуми, фарове за мъгла и други стоки и продукти, свързани със зимното оборудване на автомобила. Това става всяка година, каза председателят на комисията Димитър Маргаритов. Той напомни, че от миналата година зимните гуми вече са задължителни и в България. \"Ние винаги сме обръщали внимание на потребителите, наред с това как да се предпазят от възможни рискове в резултат на нелоялно поведение на търговците, но и от гледна точка на безопасността всички да спазват правилата - такива, каквито ги въвежда законът. В случая това важи за подготовката на автомобилите за зимния сезон, за да бъдат те колкото се може по-малко рискови при неблагоприятни метеорологични условия\", обясни той. \nИнспекторите на комисията следят търговците на автомобилни гуми да предоставят навременно пълна и коректна информация по отношение съответствието със стандартите за безопасност, разхода на гориво, нивото на шум, произхода, цената и пр. Нашата грижа е да проверяваме всички онези неща, които би трябвало да гарантират, че на пазара се продават стоки без риск от опасност за здравето и живота на потребителите, коментира Маргаритов.   \n \t\n", "date": "2018.10.22", "title": "Проверяват търговците на зимни гуми и фарове за мъгла"}
{"url": "http://www.duma.bg/node/177556", "text": "Хиляди български граждани се събират днес в 12,30 часа пред Министерския съвет, за да искат оставката на вицепремиера по социалните въпроси Валери Симеонов. Обществото е скандализирано от поредното му обидно изказване по адрес на протестиращите майки на деца с увреждания. В петък той ги нарече \"група кресливи жени с уж болни деца\". Очаква се това да е най-масовият протест в рамките на кабинета \"Борисов 3\". До момента участие в събитието, организирано във фейсбук от каузата \"Системата ни убива\", са потвърдили над 5200 души, а 23 000 са заявили интерес. \nОбщественото негодувание изригна след скандалния коментар на лидера на НФСБ миналия четвъртък. \"Законът за хората с увреждания беше започнат като опит да се угоди на една група кресливи жени, които спекулираха с децата си, изкарваха на пек и на дъжд тези уж болни деца без грам майчинско чувство и грижа за тях. Просто ги използваха по най-безсъвестния начин като инструмент за постигане на техните чисто материални цели. Затова казвам, че законът за хората с увреждания е заченат в грях\", заяви Симеонов пред телевизия СКАТ. Повод за коментара му стана решението на Тристранния съвет да подкрепи частично законопроекта за хората с увреждания, след което правителството гласува близо половин милиард лева за реализация на мерките в закона. \nОтвратени от думите на вицепремиера, призоваха във фейсбук: \"Протестът ще продължи до подаването на оставката на Валери Симеонов! Носете си топли дрехи и храна\". Сила набира и онлайн петиция, която настоява за отстраняването на националиста от кабинета. До момента тя е подписана от над 3500 души. Очаква се днес протести да бъдат проведени в Пловдив и Стара Загора. Българите в Лондон пък ще започнат да се събират пред посолството ни във вторник от 19 ч. \nМайки на деца с увреждания заявиха, че е недопустимо човек, заемащ такъв пост, да изразява подобно мнение за хора с увреждания. \"По-важното е това ли е мнението на останалите министри от кабинета, попита Боряна Драганова, майка на дете с увреждания. \"Свикнахме да ни определят по различен начин. Обидни са не само думите на вицепремиера, защото нашите деца не са \"уж болни\" и затова искаме да поеме отговорност за тях\", заяви Димитрина Русева, която също има дете с увреждане. Според нея явно и обществото е болно, щом такива хора са на управленски постове.  \nВ която и да е европейска държава такъв човек не може да остане и минута повече на поста си. Така реагира след изказването на Валери Симеонов лидерът на БСП Корнелия Нинова. На пресконференция в НС, заедно с протестиращи майки, социалистите поискаха вицепремиерът веднага да подаде оставка. \n\"Проблемите на хората с увреждания са част от големия проблем в здравеопазването. След няколко месеца лъжи към майките на деца с увреждания чухме от вицепремиера Валери Симеонов, отговорен по социалната политика, че те са \"шепа кресливи жени с уж болни деца\", заяви Нинова. \n\"Това ли е мнението на правителството и такава ли ще е политиката, която ще провежда кабинетът по отношение на тези деца и хората с увреждания?\", възмути се лидерът на социалистите и допълни, че БСП не иска само оставката на Симеонов. \"С вота на недоверие искаме оставката на цялото правителство за катастрофата в здравната система, за агонията, на която са подложени българските граждани. Така, че искаме цялото правителство да си ходи\", категорична бе Нинова. \nСлед призива на БСП за оставка на Симеонов Бойко Борисов прикани вицепремиера да се извини за думите си. Министър-председателят обаче уточни, че на този етап темата за оставката не била на дневен ред. Истината боли, но не се отказвам от нито една своя дума, заинати се Симеонов от профила си във фейсбук. \n\"Г-н Борисов, този път с извинение няма да спасите положението. Достатъчно си играхте с мъката на тези хора\", реагира Нинова във фейсбук. \"Първо плакахте от тъжната история на една майка, която след това поиска лично да й се извините за унизителното ви отношение към нея и избяга от вашите сълзи чак в Холандия. После се извинявахте за вашите думи - \"Да ми се махнат от главата\". Уволнихте си министъра на труда, за да си измиете ръцете, не ви мина номерът и го върнахте. Сега казвате - език мой, враг мой. Хайде стига с този театър\", призова лидерът на БСП. По думите й всичко, което правят управляващите в последните месеци с хората с увреждания, не е грешка на езика, то е недопустимо отношение към болни, слаби и нещастни българи. Според нея единственият адекватен отговор  е оставката на Валери Симеонов, а ако премиерът не я поиска, значи е съгласен с него.     \n \t\n", "date": "2018.10.22", "title": "Хиляди искат оставката на Валери Симеонов  "}
{"url": "http://www.duma.bg/node/177547", "text": "Цените на храните на едро като цяло тръгнаха през миналата седмица нагоре. Това става ясно от данните на Държавната комисия по стоковите борси и тържищата. Най-много са поскъпнали краставиците, червените чушки, захарта и брашното. \nОранжерийните краставици са поскъпнали с 14,3 на сто и са се търгували по 1,38 лв. Оранжерийните домати пък са поевтинели с 8,3 на сто и се продават по 2,20 лв. за кг. Картофите са поевтинели със 1,6% до 0,62 лв. на кг. Цената на зелените чушки се понижава с 11,1 на сто до 1,20 лв. Червените чушки са поскъпнали с 13,1 на сто до 2,07 лв. Морковите са се търгували по 0,70 лв. за кг. Ябълките са поевтинели с 8,2% и са се продавали 1,01 лв. за кг. Гроздето е поевтиняло с 3,1% до 1,57 лв. за кг. \nКравето сирене е поскъпнало с 0,3% и се търгувало по 5,97 лв. за кг. Кашкавалът, тип \"Витоша\" се е купувал по 9,95 лв. за кг, а олиото се е купувало по 1,95 лв. за литър Каймата се търгува по 4,70 лв. за кг. Пакетче краве масло от 125 гр. е струвало 2,32 лв. Пилешкото замразено месо се е продавало по 4,02 лв. за кг. Захарта е поскъпнала с 4,6% и се е търгувала по 1,13 лв. за кг, а брашното тип \"500\" е поскъпнало с 3,6 на сто и се е продава по 0,87 лв. Яйцата са се продавали по 0,21 лв. за брой.   \n \t\n", "date": "2018.10.22", "title": "Захарта, брашното, краставиците и чушките поскъпнаха "}
{"url": "http://www.duma.bg/node/177549", "text": "За първите 8 месеца от началото годината преките чуждестранни инвестиции в страната са 230,5 млн. евро, или 0,4% от БВП. Това е спад със 71,6% спрямо същия период през 2017 г. Като сума намалението е с 581,5 млн. евро от 812 млн. евро за същия период на миналата година. Тогава чуждите инвестиции са били 1,6 на сто от БВП. Данните са на Българската народна банка (БНБ), която уточнява, че това са предварителни изчисления. Само през август тази година инвестициите са намалели с 14,1 млн. евро спрямо август предходната година. \nСъщевременно по предварителни данни преките инвестиции в чужбина за периода от януари до август 2018 г. нарастват с 287 млн. евро, при увеличение с 219 млн. евро за същия период на миналата година. Увеличението е с около 68 млн. евро спрямо отчетеното през същия период за миналата година. \nНай-големите преки инвестиции в страната са направени от холандски - 264,9 млн. евро, руски - - 158,5 млн. евро, и германски - 80 млн. евро, граждани. Инвестициите в недвижими имоти отбелязват спад през първите 8 месеца на тази година и са с 8,7 млн. евро по-малко спрямо същия период на 2017 г., когато възлизат на 13,3 млн. евро. По страни най-голям дял в инвестициите в недвижими имоти имат Русия - с 2,5 млн. евро, Украйна - 0,7 млн. евро, и Германия - с 0,4 млн. евро. \nДяловият капитал е отрицателен и възлиза на 27,1 млн. евро, като е по-нисък с 201,5 млн. евро спрямо първите 8 месеца на 2017 г. Тогава преведените, изтеглените парични и апортните вноски на нерезиденти в капитала и резервите на български дружества, както и постъпления/плащания по сделки с недвижими имоти в страната е бил положителен и е 174,4 млн. евро.     \n \t\n", "date": "2018.10.22", "title": "71% спад на чуждите инвестиции "}
{"url": "http://www.duma.bg/node/177546", "text": "За първите осем месеца на годината приходите от международния туризъм в България възлизат на над 2,8 млрд. евро, като ръстът спрямо същия период на миналата година е 7,2%, става ясно от данните на БНБ. Статистиката потвърждава, че българският туризъм се развива с устойчиво и рекордните резултати през последните три години не са случайни. Те доказват ефективността на нашата политика съвместно с бизнеса и общините да предлагаме конкурентни услуги с високо качество, коментира министърът на туризма Николина Ангелкова, цитирана от министерството й. \nПрез периода юни-август 2018 г. приходите от международен туризъм са били малко над 2 млрд. евро, като увеличението спрямо същите месеци на 2017 г. е 5,8%.     \n \t\n", "date": "2018.10.22", "title": "7,2% ръст на приходите от туристи"}
{"url": "http://www.duma.bg/node/177548", "text": "Китай поиска визови и митнически облекчения за туристите си. Това стана ясно от думите на Цао Дзиенмин, заместник-председател на Китайското народно събрание по време на среща в Националния дворец на културата (НДК) с над 700 делегати от Централна и Източна Европа и Китай и над 300 представители на бизнеса и местните власти. Дзиенмин добави, че практическото сътрудничество продължава да се развива. По думите му от 3 на 10 млрд. щатски долара растат инвестициите на Китай в Централна и Източна Европа. Европейските държави са инвестирали 1,4 млрд. долара в Китай. \"Ако приемем, че свободният пазар и конкурентоспособността са движещите сили на един успешен бизнес и сътрудничество, санкциите са точно прът в колелата, който спира и променя конкурентоспособността на бизнеса и страните, където има такива\", каза премиерът Бойко Борисов на откриването в НДК.  \nФорумът е под мотото \"Глобално мислене, действия на местно ниво\". По думите на министър-председателя по време на срещата в Брюксел на ЕС с Азия са били очертани огромните възможности, които има пазарът, но в същото време са налице условията на санкции - на САЩ към Китай и към Русия, както и от страна на ЕС към Русия.  \nСпоред премиера излизането на САЩ от споразумението за климатичните промени също не е еднозначен акт и природата всеки ден напомня, че промените в климата са факт. Това, което е днес - наводнения, суши, земетресения, цунамита, и това е също една причина за миграционната вълна, която върви в света, допълни Бойко Борисов. Затова той е категоричен, че целият свят трябва да положи огромни усилия. Партньорството в икономиката и инвестиционното сътрудничество между България и Китай имат голям потенциал за развитие и в краткосрочен план двете държави следва да предприемат конкретни стъпки за неговото реализиране. Това беше общата позиция на президента Румен Радев и на заместник-председателя на Постоянния комитет на общокитайското събрание на народните представители Цао Дзиенмин, които проведоха среща, съобщиха от прессекретариата на президентството.  \nСъздаването на Глобален център за сътрудничество в София, който да проучва европейското законодателство и да оценява риска при осъществяването на инвестиционни проекти от Китай в ЕС, в сътрудничество със страните от Инициативата \"16+1\", също беше обсъдено на срещата.   \n \t\n", "date": "2018.10.22", "title": " Китай иска визови облекчения за туристите "}
{"url": "http://www.duma.bg/node/177552", "text": "Правителството да може да разпределя за харчене само 1% от бюджетния излишък. Това ще предложат депутатите от БСП с промени в Закона за публичните финанси. Новината съобщи лидерът на БСП Корнелия Нинова в интервю за радио \"Фокус\". Идеята е бюджетният излишък да се вкарва в парламента, да се прави актуализация на бюджета и тогава да се реши за какво да се похарчи. Това ще го заковем в Закона за публичните финанси, за да се знае и да е ясно, категорична бе Корнелия Нинова. \n\"Години наред управляващите залагат по-ниски приходи, по-ниски разходи. Трупа се излишък през годината и този излишък не се харчи през бюджета. Не се харчи с решение на Народното събрание, а с едноличното решение на Борисов там, където му е необходимо или да запушва дупки, или да потушава недоволства, или да плаща на кметове на ГЕРБ\", възмути се лидерът на опозицията. \nБСП се готви за избори, съобщи Нинова и добави, че е вече е убедена - ще има предсрочни парламентарни избори. Затова и левицата продължава срещите си по проекта \"Визия за България\". До края на декември народните представители ще провеждат дискусии из страната. Всички конкретни предложения ще се съберат и обобщят. През януари ще има Конгрес на БСП, на който ще бъде приет окончателният вариант на \"Визия за България\". \n\"Бойко Борисов вече изпуска контрола дори над своите. Ситуацията в държавата е нестабилна, а това се отразява и на живота на хората. Затова поискахме вот на недоверие и оставка на кабинета\", припомни лидерът на БСП. \nВсеки вот на недоверие към ГЕРБ е закъснял, заяви от своя страна говорителят на ПГ \"БСП за България\" Елена Йончева пред БНТ. Тя бе категорична - всеки българин, който е имал досег със здравеопазването, знае какво е състоянието му. \nЗам.-председателят на ПГ на левицата Крум Зарков също говори за третия вот на недоверие към кабинета \"Борисов 3\". По думите му БСП обръща особено внимание не само на критиките към здравния модел, но и на решенията, които предлага. Всяко населено място трябва да има достъп до качествена общинска, държавна, университетска болница. Това не е искане на БСП, това е конституционно право на всеки българин, заключи Зарков. \n    \n \t\n", "date": "2018.10.22", "title": "БСП: Кабинетът да харчи само 1% от излишъка"}
{"url": "http://www.duma.bg/node/177551", "text": "Срещите и дискусиите по проекта \"Визия за България\" продължиха в София и населени места в района. \nВ село Волуяк депутатът от БСП Таско Ерменков подчерта, че проектът цели да възстанови държавата, а времевият му хоризонт е 20, 30, 40 години и надхвърля каквато и да е мандатност. \"Идеята е да постигнем съгласие в обществото по основните проблеми, които са свързани с качеството на живота ни - здравеопазване, образование, икономика. В момента държавата не е там, където трябва, няма я толкова, колкото трябва, нито пък, когато потрябва\", обобщи той. Хората от Волуяк се оплакаха, че нямат поликлиника, имат проблем с инфраструктурата, транспорта, водния цикъл и образованието.  \nНародният представител Антон Кутев представи Визията в с. Курило. Повече държава може и трябва да има в икономиката, смята зам.-председателят на ПГ \"БСП за България\". Той даде за пример АЕЦ \"Козлодуй\", който е държавна собственост. Според Кутев подобно трябва да е решението за електроразпределителните дружества. Депутатът отбеляза, че има области, в които държавата трябва да участва с регулация, като например във фармацевтиката.  \nНиколай Цонков и Петър Витанов бяха депутатите, които разказваха в село Казичене за Визията. \"Искаме да покажем, че държавата може да се развива по друг начин. Да постигнем консенсус в българското общество как да изглежда България като наистина социална държава, както е записано в Конституцията. Да имаме безплатно и достъпно здравеопазване и образование. Не искаме да бъдем на челни места в класациите за смъртност, ниска раждаемост, престъпност, високи нива на корупция. Затова трябва да променим модела, по който се управлява държавата\", заяви Цонков. Витанов разказа за идеята на БСП, свързана с въвеждането на прогресивен данък, което според него е ключ към преодоляване на неравенствата. \"България е единствената държава, която няма национална доктрина. Кауза, която да надхвърля един управленски мандат, без значение кой е в управлението. Една от целите на \"Визия за България\" е да даде такава надпартийна кауза. Проектът прави хората съпричастни към процеса по вземане на решения за ускореното развитие на нашата страна. Визията е протегната ръка, надхвърляща пределите на партията\", обясни Витанов. Според него документът отговаря на въпроса кой ще е евентуалният партньор на БСП в управлението - този, който възприеме \"Визия за България\".  \nДепутатите Антон Кутев, Христо Проданов и Донка Симеонова, както и столичният общински съветник от БСП Николай Николов представиха визията в софийския район \"Люлин\". Симеонова наблегна на частта \"Образование\" от проекта и подчерта, че социалистите настояват да има един учебник по предмет, ново учебно съдържание и нови учебни програми. Нужен е Национален институт по образованието, смята тя. \nВ район \"Искър\" Визията бе представена от депутатите Виолета Желева, Румен Георгиев и Любомир Бонев. Георгиев разказа за предложенията на БСП, свързани с растениевъдството и животновъдството. Той обясни, че ще се заложи на подкрепа за дребните и средните производители, които да получават по-голям дял от субсидиите, а не както е в момента - голямата част от евросубсидиите да отиват при 6% от производителите.  \nХората от \"Искър\" настояха във Визията да бъде записана категорична позиция за развитието на атомната енергетика и изграждане на АЕЦ \"Белене\" и други мощности, които да гарантират реиндустриализацията на страната. Те настояха и да бъде добавен и приетият от НС на БСП ангажимент за прекратяване или предоговаряне на концесиите за природни богатства, за летища, пристанища и др. Беше предложено и създаването на правителство в сянка. \nБСП в столичния район \"Красна поляна\" бе домакин на срещата на софиянци със зам,-председателя на ПГ на левицата Георги Свиленски и депутатите Георги Гьоков и Димитър Данчев. \"Нашата амбиция е да получим доверието на хората. Това, което предлагаме във \"Визия за България\", е напълно изпълнимо\", увери Свиленски. Той бе категоричен, че без дългосрочна стратегия няма как България да се спаси от тежките си проблеми, като достъпа до здравеопазване и образование, проблемите в социалната политика и демографската катастрофа.   \n \t\n", "date": "2018.10.22", "title": "Столичани очакват от левицата „правителство в сянка”"}
{"url": "http://www.duma.bg/node/177528", "text": "Изложба на румънския художник Лучан Добарта е подредена в Артгалерия - НДК до 27 октомври. Тя се състои от четири цикъла (\"Джокондата завинаги\", \"Оксиморон\", \"Дон Кихот\" и \"Класика и модерност\") и включва близо 60 работи, създадени със смесена техника. Експозицията е част от Есенния салон на карикатурата \"Карикатурно фоайе\", София 2018, който за четвърта поредна година, съвместно със Съюза на българските художници, организира форум, чиято цел е да популяризира изкуството на карикатурата, като укрепи контактите и обмена между българските и световни творци и не на последно място - да обогати културния живот на София.   \n \t\n", "date": "2018.10.22", "title": "Изложба на Лучан Добарта в артгалерията на НДК"}
{"url": "http://www.duma.bg/node/177550", "text": "През м.г. са хоспитализирани (в това число изписани и умрели) 2 331 264 души, което е с 241 986 повече от 2016 г. Т.е. всеки трети българин е постъпвал в болница за лечение. В предходната година хоспитализациите бяха намалели с близо 214 хил. Тогава действаха лимитите, пръстовият отпечатък и др. рестрикции, въведени от здравния министър Петър Москов. Междувременно обаче ВАС отмени лимитите и много болници осъдиха НЗОК за неплатената им надлимитна дейност, като поредната е МБАЛ Пазарджик АД (бившата окръжна-б.р.). На нея НЗОК трябва да плати  113 735 лв. със законната лихва и съдебни разноски 8499, 40 лв. за първа инстанция и 3800 лв. за въззивна инстанция. \nПрез 2017 г. хирургична намеса са претърпели 610 696 души (близо 1 на четирима хоспитализирани), а операциите са с 4453 повече от предходната година. Падат се по 1673,14 операции дневно! Починали са 4065 души, като най-много (1187) са при операциите на храносмилателната система. Това показват данните на Националния център по обществено здраве и анализи. Най-много са АГ-операциите (115 867), макар че са намалели от предходната година с над 4400. При тях 247 пациенти са получили усложнения, а 16 са починали. На второ място са ортопедо-травматологични операции - 98 213, при които 381 пациенти са получили усложнения, а 431 са починали. \nДейността на стационарните лечебните заведения през годината показва, че проведените леглодни са 11 139 648, а средният престой на един лекуван болен е 5,2 дни. Най-кратък е престоят в частните болници - по-малко от 4 дни, най-продължителен е в психиатричните - близо 60 дни (почти 3 дни повече от 2016 г. и 4 дни повече от 2015 г.), а в Центровете за психично здраве е 20,3 дни. Любопитното е, че болните под наблюдение на психиатричните заведения и структури са намалели за година с 5943 и през 2017 г. са 120 509. И най-евтиният лекарстводен е в държавните психиатрични болници - 1,61 лв. - дори е поевтинял със 7 стотинки от предходната година. Поевтинял е лекарстводенът и в центровете за психично здраве - от 2,04 на 1,88 лв. В същото време най-скъпи са пациентите на държавните психиатрични болници - един преминал струва средно 2667,32 лв., което е с близо 551 лв. повече от 2016 г. \"Стойността\" на един пациент включва средната стойност на един ден болничен престой, лекарстводен, храноден, издръжка на пациента. Очаквано най-скъпи са лекарствата в онкоцентровете - средно 282,12 лв. на човек, а цената им се увеличава с над 53 лв. за година. Въпреки това един преминал онкоболен струва по-малко от психичноболните - 1720,67 лв. Най-евтини са пациентите на центровете за кожновенерически заболявания - средно 501,42.  \nСредно дневната храна в болниците варира между 1,84 и 3,66 лв., като най-малко харчат общинските болници, а обяснимо най-много - пневмо-фтизиатрични специализирани болници. \nЗаедно с приема в болница се увеличават и болните, потърсили спешна помощ. За година с над 46 700 повече са обслужените от центровете за спешна медицинска помощ и спешните отделения на лечебните заведения и общият им брой през м.г. е 2 617 071.     \nИ през м.г. над 81% от болничните легла у нас са за активно лечение и продължават да са най-малко (5,1%), леглата за дългосрочна грижа. Болниците в страната са 322 с общо 50 519 легла. Макар да са само с една повече от 2016 г., болничните легла се увеличили с 930 за година.   \n \t\n", "date": "2018.10.22", "title": "За година всеки трети българин е лежал в болница"}
{"url": "http://www.duma.bg/node/177527", "text": "След изпълнението си на кралската сватба на принцеса Евгения световната суперзвезда, тенорът Андреа Бочели бележи две значими дигитални постижения: 1 млн. последователи в YouTube и \"Gold Play\" бутон; над 14 млн. гледания на видеото към съвместното му парче със сина му Матео \"Fall On Me\" само за 2 седмици. Песента, както ДУМА писа, ще бъде включена в предстоящия нов албум на Андреа Бочели \"Si\", който ще излезе на 26 октомври (\"Анимато мюзик/Universal Music Group\"). Сингълът ще звучи и във финалните надписи на предстоящия филм на Дисни \"Лешникотрошачката и четирите кралства\".\n   \n \t\n", "date": "2018.10.22", "title": "Бочели с 1 млн. последователи в YouTube"}
{"url": "http://www.duma.bg/node/177529", "text": "НАТФИЗ удостоява Горан Стефановски със званието доктор хонорис кауза на тържествена церемония на 24 октомври от 10 ч. на Сцена 47 при театъра на академията, научи ДУМА от Десислава Димитрова, гл. експерт ВО. Видният писател и драматург Горан Стефановски е двайсетата знаменита личност, на която Академичният съвет на НАТФИЗ ще присъди званието. Същия ден от 14 ч. гостът ще води майсторски клас на Сцена 47 под наслов \"Малка книжка с капани\". \nРоден е през 1952 г. в Битоля, тогава в Югославия. Брат му е музикантът Влатко Стефановски. Завършва във Филологическия факултет на Скопския университет английски език и литература. Учи драматургия в театралната академия на Университета в Белград, където завършва магистратура. Работи в драматичната редакция на телевизия Скопие, а по-късно като асистент във Филологическия факултет. От 1986 г. е професор по драматургия във Факултета за драматични изкуства в Скопие. Преподава драматургия в Кентърбъри крайст чърч университет. Член е на Македонския ПЕН център и на Дружеството на писателите на Македония от 1979 г., а от 2004 г. и на Македонската академия на науките и изкуствата. Носител е на множество награди. Пиесата му \"Черна дупка\" е реализирана неколкократно на учебните сцени в НАТФИЗ. Последното постановъчно решение принадлежи на проф. Иван Добчев и ще се играе до края на сезона в Театър НАТФИЗ - Сцена 47. \n   \n \t\n", "date": "2018.10.22", "title": " Горан Стефановски става почетен доктор на НАТФИЗ"}
{"url": "http://www.duma.bg/node/177554", "text": "Близо 100 000 граждани са потърсили съдействие от омбудсмана Мая Манолова от встъпването й в длъжност преди 3 години. От общо постъпилите 35 282 жалби повече от 32 000 са приключени, съобщи Манолова по време на отчетна пресконференция в събота. \nНай-честите жалби до институцията на омбудсмана са за нарушени потребителски права - 11 780, за нарушени социални права са 6077, 5511 са за изпълнително производство. За този период са отправени 3922 препоръки към държавни и общински органи, докладва Манолова. \nКато ключови приоритети тя посочи работата си за цялостната реформа в социалната система с изработването на трите важни закона - за хората с увреждания, за личната помощ и за социалните услуги. Предстои и изготвяне на законопроект за защита на гражданите при свръхзадлъжнялост и несъстоятелност като физически лица. Манолова подготвя и законодателни инициативи - за ограничаване на свръхправомощията на банките, защита на правата на гражданите от колекторските фирми при изкупуване на задълженията им и ограничаване на възможностите за злоупотреби от фирми за бързи кредити. \nОбщественият защитник припомни и успешните си кампаниите за ограничаване на правомощията на арбитражните съдилища срещу произвола на частните съдебни изпълнители, премахването на ДДС върху дарените храни, срещу некоректните работодатели, ранното пенсиониране на съкратените миньори, срещу измамите със земеделски земи, осигуряването на постоянна персонална помощ за деца сираци и срещу двойния стандарт при храните в ЕС.      \n \t\n", "date": "2018.10.22", "title": " Близо 100 000 души са поискали помощ от омбудсмана"}
{"url": "http://www.duma.bg/node/177553", "text": "Днес в карловската зала \"Васил Караиванов\" ще бъде обсъден Законопроектът за маслодайната роза. Обсъждането е инициирано от Веска Ненчева, народен представител от Карлово, колегите й от ПГ \"БСП за България\" и членове на комисията по земеделието и храни в НС проф. Светла Бъчварова, Георги Стоилов, Даниел Йорданов, Румен Георгиев, Цветан Топчиев. \nНа 23 октомври от 15 до 17 часа народният представител от \"БСП за България\" Христо Проданов и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86. \n    \n \t\n", "date": "2018.10.22", "title": "ПРЕДСТОЯЩО"}
{"url": "http://www.duma.bg/node/177530", "text": "Наградите на 34-тия международен филмов фестивал във Варшава - един от най-престижните филмови форуми в Европа, бяха раздадени преди дни. \"Ирина\" - дебютният филм на Надежда Косева, получи две отличия - актрисата Мартина Апостолова, която изпълнява главната роля, бе удостоена със Специална награда на журито, а призът на Екуменическото жури бе връчен на режисьорката. \nВ ролята на Ирина е младата актриса Мартина Апостолова. В останалите роли са Христо Ушев, Ирини Жамбонас, Касиел Ноа Ашер, Александър Косев, Красимир Доков. Сценарият е дело на Светослав Овчаров, Боян Вулетич и Надежда Косева. Оператор е Кирил Проданов, художничка - Ивелина Минева, художник по костюмите - Виктор Андреев, грим - Петя Симеонова, режисьорка по монтажа - Нина Алтъпармакова, композитор - Петър Дундаков, звук - Момчил Божков. Продуцент е Стефан Китанов. Филмът е продукция на \"Арт фест\" в копродукция с \"Фронт филм\", Доли медиа студио и Райт солюшънс. Световен разпространител на филма е френската компания \"Alpha Violet\", научи ДУМА от Светлана Дамянова от \"Арт фест\".   \n \t\n", "date": "2018.10.22", "title": "\"Ирина\" на Надежда Косева спечели две награди във Варшава"}
{"url": "http://www.duma.bg/node/177521", "text": "Учени от университета на Кентъки установиха в експерименти с мишки, че кетогенната диета (нисковъглехидратната, с голямо съдържание на мазнини) увеличава когнитивните способности и потиска развитието на появяващи се с напредването на възрастта невродегенеративни заболявания, съобщи сайтът MedicalXpress. \nВ рамките на експериментите две групи мишки, включващи по 9 гризачи на 12-14-седмична възраст, били подложени на кетогенна диета или приемали обичайната си храна. Оказало се, че 16 седмици по-късно при онези, които били на нисковъглехидратна диета, се подобрил балансът на чревната микрофлора, понижило се нивото на кръвната захар, увеличил се мозъчният кръвоток и се подобрило пречистването на нервните тъкани от бета-амилоиди - пептиди, за които се смята, че може да предизвикат болестта на Алцхаймер.   \n \t\n", "date": "2018.10.22", "title": "Кетогенната диета повишава когнитивните способности"}
{"url": "http://www.duma.bg/node/177555", "text": "Ако България продължи да се развива със средно добри темпове, ще са ни нужни 500 хиляди работници и специалисти в следващите 5 години, предвид демографските тенденции, миграцията и ръста на икономиката. Това заяви вчера по БНР председателят на Асоциацията на индустриалния капитал в България Васил Велев. Най-сериозна ще е липсата на инженерно-технически кадри, медицински сестри, учители, шофьори, работници в туризма и селското стопанство. \nБългария е едва на 12-то място по ръст на БВП за първото полугодие, а икономиките на почти всички страни от Централна и Източна Европа растат по-бързо от нашата, констатира той. Според Велев, за да ги настигнем, ще ни трябва догонващ, а не изоставащ растеж, какъвто имаме в момента. Той не пропусна и намаляващите инвестиции - както чуждестранни, така и местни. \nТемпът на инфлацията е обезпокояващо висок, смята Велев. Според някои наблюдатели тя е привнесена отвън и не зависи от нас, но тогава защо сме в тройката от ЕС с най-висока инфлация, пита шефът на АИКБ. \nПречката за нарастването на пенсиите е високият брой работещи в бюджетната сфера - 433 хиляди души, констатира за пореден път Велев. \"Като ги добавим към пенсионерите, които получават пенсии от бюджета, се получава така, че един зает в икономиката освен своята заплата, плаща на още един човек и десет стотни пенсионер или зает в бюджетната сфера. Това е и една от причините пенсиите у нас да не са високи - малко хора в икономиката, много хора в бюджетната сфера и ниска пенсионна възраст. Средно в страната трудовият стаж е 33 години и по този показател също сме на едно от последните места\", коментира Велев.     \n \t\n", "date": "2018.10.22", "title": " Прогнозират дефицит на 500 000 работници до 5 години "}
{"url": "http://www.duma.bg/node/177522", "text": "Талантливите изпълнителки от \"Карамел\" (\"Caramel\") обявиха кастинг за ново попълнение в звездното трио. Всеки желаещ може да подаде заявка за участие до 5 ноември на официалния сайт на Фен тв. След специално организиран подбор най-добрата в надпреварата ще застане редом до Никол и Карина от популярната група. \nЧаст от критериите за участие в конкурса са талант, харизма, работа в екип, привлекателна външност и пол - жена. В края на предварителния подбор одобрените момичета ще изпълнят песни от репертоара на \"Карамел\" пред квалифицирано жури. След прослушването най-добрата кандидатка ще получи професионален договор с \"Ара мюзик\". Заявки за участие в кастинга за нова звезда в  \"Caramel\" се приемат на    \n \t\n", "date": "2018.10.22", "title": "Обявиха кастинг за звезда в \"Карамел\""}
{"url": "http://www.duma.bg/node/177524", "text": "Най-колекционираното уиски в света - \"The Macallan Highland Single Malt Whisky\", отлежавало пет десетилетия, ще бъде предложено на търг у нас. Със съдействието на \"Residence Exclusive Club\" ценители в страната ще имат възможност през ноември да наддават за 1 от 200 бутилки, бутилирани за цял свят от този рядък колекционерски сингъл малц. Всяка от тях е ръчно номерирана, като в България пристига №123. Преди това уникалната за страната бутилка ще може да бъде видяна от всички почитатели по време на \"Whiskey Fest Sofia 2018\", който ще се проведе от 26 до 28 октомври в \"Sofia Event Center\". \nВ рамките на най-голямото и престижно уиски събитие в Централна и Източна Европа любители ще станат свидетели на още няколко уникални предложения от дестилерията - \"The Macallan 12 Double Cask\", \"The Macallan Edition 4\" и \"The Macallan Classic Cut 2018\". \nЗа най-запалените почитатели първите 100 бутилки от лимитираната серия \"The Macallan Edition 4\" ще бъдат продавани по време на феста. Общо 513 бъчви са използвани за бутилирането на 300 000 бутилки, представени на световния пазар, от които само 280 са резервирани специално за България. \nОсвен специалните предложения, гостите на събитието ще имат шанса да се насладят и на изцяло обновената визия и портфолио на марката. Повече информация на  .   \n \t\n", "date": "2018.10.22", "title": "За 50-годишно уиски ще наддават в София"}
{"url": "http://www.duma.bg/node/177533", "text": "След фанфарите за успешното ни европредседателство управляващите потънаха в тресавището от жестоки убийства, тежки катастрофи с много загинали, повдигнати обвинения за корупция към бивши министри. Плочките в ремонтирания площад пред НДК се надигнаха, ремонтират ремонта по ул. \"Граф Игнатиев\". Това е  реалната картина. Що се отнася до грандиозните \"успехи\" в международен план, референдумът в Македония беше шамар не само за управляващите в западната ни съседка, но и за родните ни властващи политикани. За разлика от нас, македонците отхвърлиха насилственото ухажване от европейските и задокеански лидери. За проваления референдум, разбира се, веднага бяха обвинени Русия и Путин. И въпреки показателния референдум, парламентът в Скопие прие, че ще се променят конституцията и името на държавата. Пътят й към НАТО е открит.    \n    Прави впечатление, че отново се предъвква \"грешката на Владимир Путин\" за македонските земи, включително и в коментари, които са добронамерено настроени към руския президент. За сведение на техните автори със своята фраза Путин твърдо отстоява и нашата българска позиция. Защо? Защото явно има съветници историци, които са запознати добре с научните проучвания на своите колеги от края на ХІХ - началото на ХХ в. \n    Ето някои примери от \"Голямата руска енциклопедия\" от онзи период. В средата на ХІХ в. интересът на руските учени към славянското население на Югоизточна Европа се засилва. Борбата на това население за освобождението му от турско робство намира отклик и съчувствие във всички слоеве на руското общество. Поради този интерес в енциклопедиите на Руската академия на науките намираме богата информация за българската история, българския език и борбата за църковна независимост в края на ХІХ и началото на ХХ век. Примерите са много и красноречиви. \n    В \"Енциклопедичния речник от 1891 г.\" пък срещаме следния текст: \"Западното българско царство, в което по-дълго се задържа династията на Шишмановците, просъществува във времето на по-продължителен период. В него са влизали територии от Македония, Албания, Северен Епир, Тесалия, долината на река Морава и териториите между София и Видин. Столица на Западна България при основателите на династията на Шишмановците е била Средец (София), след това Воден, а най-накрая Самуил я премества в Охрид. Четиридесетгодишното царуване на Самуил е отбелязано с постоянни войни с Византия. Той умира от мъка след тежкото поражение, което е нанесено на войските му при планината Беласица от император Василий ІІ, наречен Българоубиец. Василий ослепил 15 хиляди пленени българи и в такъв вид ги изпратил на Самуил. Българският цар при вида на своите войници с извадени очи паднал на земята и след два дни умрял неможейки да преживее този удар\". \n    Голямата руска енциклопедия отбелязва следното за българите в Македония и Одринско: \"За българското население в турските предели гордост и знаме все още е екзархията. Екзархист е равносилно на това се признаеш за българин, а патриархист - за грък, или (в последно време) за сърбин. Броят на екзархистите към момента е 130 127, а броят на патриархистите - 46 449\". Очертани са и областите, в които се е говорил нашият език - \"Българският език принадлежи към югоизточната група на славянските езици. Неговата област на ползване на север се ограничава от р. Дунав, на запад от Сърбия и Албания, на юг и югоизток - областите, където се говори гръцки език. На югозапад и югоизток гранични точки на ареала на българския език се явяват Охридското езеро, Косово, Солун и Адрианопол. Освен това и в Русия има български колонии: на юг Бесарабия и северозападно от Азовско море\". \n    Особено внимание заслужават резултатите от изследванията на руските учени в югоизточната част на Балканския полуостров от края на ХІХ и началото на ХХ век. Понастоящем под \"Македония\" се разбира сегашният вилает Солун и южният вилает Монастир. Южно от тази област, до самия Солун, областта се населява от гърци. На север от тях разпръснато живеят османски турци и главно славяни. Последните сами себе си наричат българи. Затова по-голямата част от изследователите ги отнасят към нашия етнос. Други обаче ги определят за сърби. Води се вражда между българската и сръбската партия, при което голяма част от населението не се смята за сърби, както това му се иска на председателя на сръбската партия господин Ганчович, защото те явно се смятат за българи\". \n    Това са само няколко епизода от изследванията, изясняващи етническата карта на югозападната част на Балканския полуостров, която днес попада в територията на Република Македония. Изводите от тези исторически изследвания са, че нашите предци с достойнство са защитавали своята българска идентичност, именно по македонските земи. \"Титаните\" на съвременната ни дипломация трябва да си вземат поука как се защитават националните ни интереси.     \nНас непрекъснато ни натискат да пренаписваме собствената си история, за да угодим на чужди интереси. Все още не е изсъхнало мастилото от Споразумението за добросъседство с нашите приятели от Скопие, а те вече правят опити да го ревизират. Оказа се, че Илинденско-Преображенското въстание е само Илинденско. С една дума: за тях Илинден, за нас Преображение. Искат да дискутират български цар ли е Самуил или македонски. Може да си представим какво ще следва, след като Македония бъде приета в ЕС и НАТО. А тя, рано или късно ще бъде приета, независимо от желанието на народа й, защото е нужна като територия на САЩ и на Запада. \nНе е нужно да си пророк, за да прогнозираш, че ще се поставят условия за автономия на Пиринския край с изучаване на \"македонски\" език и постепенно откъсване от България. Нашите роднини сърбите отсега започват да предявяват претенции към шопския ни край. Да не говорим за апетитите на нашите южни съседи. Това е реалността. Потънали в дребнави разпри, политиците ни не могат или не желаят да погледнат действителността. Конкретен пример е подготовката за допълнителни разговори с македонската страна. За съжаление интересите на България, за които жертваха живота си през последните повече от 100 години хиляди българи, са поверени в ръцете на обикновени чиновници. Преговорите с Македония ще водят хора, чиито интереси по всяка вероятност се свеждат до това коя ще е следващата западна страна, в която ще отидат за четиригодишен мандат. В нашата делегация липсват учени от ранга на акад. Г. Марков, акад. Д. Косев и редица други ерудирани учени, които достойно биха могли да защитят историческата правда. Във въздуха из Западните Балкани се носи слух - албанците искали да имат обща граница с България. Този слух е вреден и опасен както за България, така и за Македония. Време е в София и Скопие да се замислят кой има сметка да разпространява тази хипотеза. Има обаче една поговорка - двама се карат, третият печели. Дано да има достатъчно умни глави от двете страни на границата, които да проумеят какво ни казват с днешна дата народните мъдрости. \n                \n    \n \t\n", "date": "2018.10.22", "title": "Двама се карат, третият печели... "}
{"url": "http://www.duma.bg/node/177537", "text": "Това е рана, която все не зараства - ту се затваря, ту пак започва да кърви - проблемите около българите мохамедани. Не зараства и кърви, защото има сили, които никак, ама никак, не искат тя да се затвори, напротив ще им се все да кърви, да гнои и никога да не зарасне. И още повече - не искат да се забрави. Първом сред тия, които подхранват тая рана, са политиците, които си играят с това бедно и изстрадано планинско население. Не от вчера. Заради тесни партийни интереси и предизборни боричкания, заради някакви идеологически калъпи, заради временни външнополитически ползи. Христоматиен пример от историята: за да спечели изборите през 1914 г. Васил Радославов върна към исляма покръстените българи мохамедани от Западна Тракия. И сделката с турските имена докара погромаджиите на власт. Николай Хайтов нарече \"разкръстяването\" на Родопите най-голямата политическа грешка в българската история след подялбата на Българското царство между Иван Шишман и Иван Страцимир. Историкът Стайко Трифонов писа: \"Поставено е началото на една опасна спирала. Периодично се сменят турско-арабските имена на българите мохамедани с български. След това отново се връщат турските имена и така до наши дни\". \nСлед 9 септември 1944 г. новата власт от политическо късогледство и криворазбран интернационализъм не само направи крачка назад - принуждавайки възродените \"помаци\" (поставям тази дума в кавички, защото тя е омразна за днешните потомци на някога ислямизирани българи) да се \"обезбългарят\", но извърши престъпление, като обяви Дружба \"Родина\" за фашистка и подложи на гонения и преследвания дейците на това възродително движение, родило се сред самите българи мохамедани - без натиск и принуда. И това добро дело \"на ползу роду\" не остана ненаказано. През 1974-1976 г. бе извършено масово побългаряване на турско-арабските имена сред българите мохамедани. Вярно имаше и неразбиране и отпор от заблудени и фанатизирани елементи, поощрявани от имами и туркофили, имаше и \"милиционерска намеса\", но мнозинството българи мохамедани приеха с облекчение и като избавление българските си имена и бързо забравиха турските. Обаче Живковият \"възродителен процес\" от 1984 г. сред турскоезичното население отново обърна колата, за да се говори днес, че ако има нещо общо между помаците и турците, то е  \"вярата\", но и \"възродителният процес\".  Удари часът на демокрацията и от Народното събрание чухме един възторжен глас с тон на избавител: \"Връщаме ви имената!\". Какво върнаха: без -ов, -ев, -ова, -ева във фамилиите, както беше преди. А някои българи мохамедани се сдобиха за първи път с турско-арабски имена, тъй като носеха българско име още от рождението си.  \nОт притискане до стената и разправа със сила до кокетиране и притворна ласка - в такава широка амплитуда се движи отношението на българските управници към българите мохамедани през десетилетията.  \nСега отродителният процес сред българите мохамедани е съпроводен от фалшифициране на истината - и в исторически план (нямало насилствено помохамеданчване в Родопите), и в нашето съвремие: българите, изповядващи исляма, били отделен - \"помашки\" - етнос, нямащ нищо общо с българите. Има теории за произхода, които ги обявяват за  \"родопски турци\", за \"кумански турци\", за ... \nИстината за произхода на българите мохамедани е открита пред нас като разтворена книга, като ясно слънце е, но все ще се намери някой, който да я засенчва, да я помрачава, та ако може дори да й отнеме светлината. Ще познаете истината и истината ще ви направи свободни, четем в Евангелието на Йоан. Тия, които изопачават истината, отричат я, фалшифицират я, спекулират с нея, доукрасяват я с измислици, крадат историята и я препрочитат свойски, не са свободни. Те играят по чужда свирка, трансмисии са на чужда воля, целуват чужди кунки. И се превръщат в отродители, проводници на антибългарското, хулители на националната ни идентичност, дори в оплаквачки по Османската империя.  \nКои са силите, които ровят с мръсни пръсти в кървящата рана, за която говорим.  \nДвижението за права и свободи като откровена етнорелигиозна (ще добавя - и противоконституционна) партия се възползва от религиозните чувства на българите мохамедани и се опитва да изгради у тях турско самосъзнание. И не скрива намерението си да създаде единна етномюсюлманска общност чрез привличането на българите мохамедани. За жалост, има и резултати: в едно от преброяванията в селата от поречието на река Места 28 хиляди българи с мохамеданска вяра се писаха турци.  Откъде се пръкнаха турци в Якоруда след като до 1989 г. там нямаше нито един?  \nДа припомням ли реакцията на ДПС по предложението освободителят на Кърджали ген. Васил Делов да бъде удостоен посмъртно за почетен гражданин на града? Как да загърбим и хулните думи на Ахмед Доган и на Лютви Местан за Балканската война, с които те отрекоха освободителния й характер. ДОСТ не пада по-долу от ДПС, не може да скрие топлата си връзка с Турция. Няколкото опита да се създаде помашка партия не успяха, но това само увеличи апетита на ДПС и ДОСТ да се разпореждат господарски в районите с българи мохамедани, както и усърдно да работят за ислямизирането и турцизирането им. Родопа планина се превърна в разграден двор, в който шетат чалмалии, воини на исляма - фундаменталисти, те носят в поясите си не само корани, те са въоръжени и с \"научна\" книжнина, която трябва да набие в главите ни, че народността не струва пукнат грош, \"правата вяра\" е, която омесва в едно тесто всички човеци, вярващи в Аллаха, от Турция и Босна, че чак до Китай. В джамиите се раздава откровено антибългарска литература. Според справка на Евростат, България е на трето място след Германия и Франция по брой на джамиите. Неслучайно най-страховитите джамии в новото време бяха издигнати в селища, в които има българи мохамедани - с. Чепинци, Мадан, Рудозем, с. Търън и др., все храмове с космически размери.  \nНа всяка керемида... джамия - горчиво се шегува колегата Борис Данков. Сега в Кърджали вече пробиват облаците минаретата на нова джамия, нещо се позабави строителството, но се намериха пари - казват че са от изселниците в Бурса, но знае ли човек. Проектът е изработен в Турция и подарен на джамийското настоятелство. Това е мегаджамия - с площ от 1400 кв. м, ще побира 1500 богомолци. Построена е нависочко - в кв. Прилепци на десния бряг на Арда и ще се вижда отдалеч, та да се превърне в акцент на града, ако не и в символ някой ден. \"Аллах е велик\" ще се чува в цялата долина. Тогаз черквите в Гледка и в Кърджали съвсем ще се снишат и ще потънат вдън земя. И пред очите ни, щем не щем, ще изскочат познати гледки от Македония, където противопоставянето на храмовете и символите на християнството и мюсюлманството е доведено до абсурд, та въпросът \"Кой кого?\" е с повече от ясен отговор. \n Турците са в ръцете на исляма, сега поискаха да \"вържат\" и българите мохамедани. Да не забравяме и Турция, която се опитва майчински, нали е ана-ватан, да се грижи за мюсюлманите у нас, включително и за българите мохамедани. Към нескриваната намеса във вътрешните ни работи по време на избори, към \"благотворителността\" на турското религиозно \"мегаминистерство\" ДИАНЕТ, към спонсорирането на мюсюлмански храмове от южната ни съседка и от приятелски ней ислямски държави, към дейността на изселническите организации (има и помашки, и общи) трябва да добавим и голямата \"наука\", която раждат учени глави в Турция, за да докажат, че българите мохамедани са чисто и просто \"родопски турци\". Или са \"кумански турци\" - древно тюрско племе, загубило майчиния си език, тъй като било асимилирано от българите. Тиражират се и теории, че помаците са изповядвали исляма и преди падането на България под османско робство. Не само в Турция, но и в Гърция научната мисъл се напъва да изкара българите мохамедани какви ли не - помаци, тюрки, кумани, турци, траки, елини - само и само да не признае неоспоримото: че те са българи и  вярата, която изповядват, не е отнела народн остта И езикът им е български, а \"помашки език\" няма. \nВече два века книжовници - народоуци, краеведи, историци, езиковеди, етнографи, фолклористи изследват произхода, миналото и обичаите, песните и езика на помаците в Родопите и Тракия и не един и двама от българските писатели се докоснаха до различни страни от живота на българите с мохамеданска вяра. От родопските книжовници и днес може да се научи най-много какво е било и е в душата на българите мохамедани. И как различията във вярата са използвани от османските властници, а и по-сетне нашите управници са противопоставяли умишлено мохамедани и християни, но братя по кръв. Родоповедите пишат за българите мохамедани с познаване и с любов. Мнозина от българите в другите краища на страната и днес не са наясно с т.нар. помашки въпрос. Безпросветието около тази тема е масово. Това обяснява защо понякога с късогледството си, с безтактността си и най-вече с безпросветността си сме бъркали грубо в душите на своите събратя, с които сме сукали от една и съща майчина гръд, говорим един език, пеем едни песни. Мисля си, че си заслужава да се преиздадат някои от книгите на родопските книжовници, особено на Стою Н. Шишков и сбирките с родопски фолклор. \nАз пък продължавам да изтъквам силите, които поддържат кървящата рана, която е в центъра на нашия разговор. Може да се види чудно някому - сред заподозрените е и Главното мюфтийство, което българският бюджет започва да подхранва наред с Българската православна църква.  Мюфтиите работят срещу България Само едно доказателство. Според Главното мюфтийство у нас съществува \"помашки етнос\" и \"помашки език\". Висшите имами преди време направиха допитване - анкета сред мюсюлманите в България, която си е чиста спекулация, за да се внушава на изконното българско население от Родопите, че говори някакъв измислен \"помашки език\", че родопчанинът не е българин мохамеданин, а нещо друго - например \"помак\". Във възможните отговори на анкетата за езици не се сочи българският, който действително говорят потомците на ислямизираните българи, а само \"помашки\" редом с турски, ромски. Дори само тази позиция показва антибългарския характер на това уж социологическо проучване, в което има провокации: \"Каква е причината според Вас, част от мюсюлманите да използват български имена?\" и \"Коя страна приемате за Ваше отечество: България или Турция?\". Мюфтиите май са затънали до гуша в антибългарското блато. Като виждам как българските управници се загрижиха за ислямското вероизповедание, нищо чудно благодарение на бързо пълзящата ислямизация българската дъга на исляма да стане скоро факт. \nОще повече, че след победата на Ердоган на изборите вече нищо не може да го спре в набезите му за възкресяване на османизма на Балканите.  \nА в книгите на турските професори Илкер Алп и Хюсеин Мемишоглу са събрани накуп лъжи и фалшификации. И докато Илкер Алп от Одринския университет ги прикрива зад измислени документи и свидетелства за български зверства от 1878 до 1989 г., то Хюсеин Мемишоглу от Анкарския университет се прави на свидетел на български злодеяния над мюсюлманите. Макар че като \"социалистическа номенклатура\" се подвизаваше като доцент по история на БКП във ВМЕИ \"В. И. Ленин\" и е автор на книги, венцехвалещи участието на турците в антифашистката борба и в строителството на социализма. Правилно Елена Алекова го е нарекла \"носителят на жълтата фланелка\" в групата на историците папараци, един от пишман умниците, които използват \"помашкия синдром\".  \nЕвгения Иванова - професорката политоложка от Нов български университет, в съставения от нея сборник \"Помаците: версии за произход и съвременна идентичност\" открива \"все по-ясно очертаващите се тенденции за изтъкване на собствено етническо самосъзнание\", сиреч открива \"помашки етнос\". Еврика! И не отстъпва нито на йота. Още в книгата на преподавателя в УниБИТ Ибрахим Карахасан-Чънар \"Етническите малцинства в България\" (ИК ЛИК, 2000 г.)  помаците са наредени до арменци, армъни, власи, евреи, каракачани, роми, руси, татари и турци. Излязоха книги и на \"автори\" като Петър Япов, Ефрем Моллов, Мехмед Дорсунски, Никола Чуралски, Емел Балъкчи, Исмен Реджепов - изобилсващи  с  лъжи и фалшификации за българите мохамеда ни Срещу това \"изобилие\" от вредна, отродителна литература за съжаление малцина от българските учени се противопоставят. \n Тъжно, но и срамно е, че има български учени като изобретателката на \"помашкия етнос\" Евгения Иванова, Георги Зеленгора (декларирал своята национална идентичност като \"османлия\"), които четат превратно историята, направо лъжат, съчиняват небивалици и правят това едва ли заради някаква модерност или заради привързаност към \"чистата наука\". Те са обсебени от заразителните идеи на неолиберализма и мултикултурализма и тази зависимост се осъществява с инвестиции.   \nРазбира се, либералстващите учени, чалга историците и политици са тези, които предизвикват от време на време спорове: имало ли е турско робство, владичество, или е било присъствие; имало ли е насилствено помохамеданчване, или нашенци са приемали правата вяра \"доброволно\" и заради интерес и привилегии. В тези празни дискусии няма победител. Те само сеят съмнения у недоверчивия и безпросветен народ.  \n Ако река, че толкова им е шиникът, няма да е вярно, защото дьонметата невинаги са будалеви, но като чужди слуги са без свян и национална съвест. \nПреди време отец Боян Саръев предаде на Държавния архив в Кърджали документи и снимки за своята многогодишна дейност на ползу роду. Вижда се колко много народ благодарение на него се покръства. Отецът сам достига до разбирането, че Аллах не е неговият бог, и прави съдбовен избор - за това свое проглеждане и освестяване разказва в книгата си \"Гласът на викащия в пустинята\". Знае се, че той отвори очите на много българи мохамедани и те приеха православната вяра. За съжаление, според мен не получи подкрепата, която заслужаваше святото му дело - от Светия синод, от Пловдивската митрополия, от държавата и от обществото. Синът на отеца - Явор Саръев, продължава пътя на баща си, той изследва българите мохамедани в Гърция и ги защитава от турските и гръцките посегателства.  \nВ много от родопските селища  черквите са занемарени няма свещеници, камбаната не бие. Ще дам само един пример от с. Припек, Джебелска община. Там потомците на помохамеданчени българи са с български имена, мнозина са приели православната вяра, но всяка крачка към българизиране среща отпор от \"турската\" власт в Джебел. Мечтата да си построят черква май ще си остане мечта.  \nЯсно е, че един от пътищата за окончателното приобщаване на българите мохамедани е религията - приемане на православието, тогава всички различия изчезват. И не само с това. Мнозина от българите мохамедани не са силно религиозни, има и много атеисти. Но трябва да се започне с имената. Името да е българско, защото езикът е това, което ни прави неразделими и от една народност. Ще ми се да припомня думите на Салих ага Сиврията от Смилян, българин с мохамеданска вяра, посрещнал на нож ходжите, пратени от Цариград да учат миллета на турски език: \"Копаранас ще разменя, потуреся ще разменя, лю езикът не мога размени, оти ми е останал от майка\". Струва си да се припомнят тия думи, казани преди близо 150 години не къде да е, а във владенията на падишаха и то от влиятелен негов поданик, защото днес в демократична и свободна България се допуска обезбългаряване, отродяване, дори направо казано турцизиране. \"А българите мохамедани, изповядващи мюсюлманската религия, никога не са се смятали за турци\", казваше Светослав Духовников, и продължава: \"А и турците никога не са ни признавали за такива. За тях ние, българите мохамедани, винаги сме били \"по-други\" - хора от по-долна ръка, те никога не са хранили доверие към нас. Обидно ни назовават ту \"помаци\", ту \"ахряни\", т.е \"изостанали\". Техните представители винаги са били наясно, че нашият квас е по-различен от техния въпреки религията. Техните просветни и умни хора са също наясно с историческата истина за произхода ни, защото срещу историческите свидетелства не може да се върви\". Но ето че наши учени продажници и чужди пишман историци наемници \"вървят\" срещу историческата истина. А кой ще ги възпре, препъне или вразуми? Ако не българските учени. \n А що се отнася до историците, не друг, а най-големият български историк акад. Георги Марков бие тревога: \"Ако учените мълчат за фалшификациите за произхода на българите мохамедани, резултатите ще са като в Босна - клаха се християни и мюсюлмани, затова държавата да се намеси\".  \nЗасега държавата мълчи! И е тъжно! \n \n    \n \t\n", "date": "2018.10.22", "title": "РАНА, КОЯТО ОЩЕ КЪРВИ..."}
{"url": "http://www.duma.bg/node/177539", "text": "След признанието на Саудитска Арабия светът вече не е същия. Международното недоволство все повече ескалира и е на прага на жестоки ограничения и мерки, провокирани от извършената несправедливост, прикриване и отявлена безнаказаност. \nГоворителят на управляващата Партия на справедливостта и развитието Йомер Челик  посочи, че Анкара провежда свое независимо разследване по случая. Челик допълни, че страната му няма да позволи \"покриване\" на детайли по случая. \n„Смъртта на Хашоги трябва да бъде разследвана докрай и прозрачно“. Това заяви първият дипломат на Европейския съюз Федерика Могерини, като определи оповестените детайли около убийството на Хашоги в саудитското консулство в Истанбул като изключително притеснителни. \nВ Германия председателят на комисията по външни работи в Бундестага Норберт Рьотген призова страната да спре доставката на оръжие на Саудитска Арабия. Според депутата от Християндемократическия съюз на канцлера Ангела Меркел в рамките на ЕС и НАТО трябва да бъдат взети мерки като експулсиране на саудитски дипломати, ако Рияд не предприеме всеобхватни действия за изясняване на обстоятелствата около смъртта на Хашоги. По-рано в съвместно изявление Меркел и външният министър Хайко Маас посочиха, че досегашните разкрития, дадени от Рияд, са неадекватни. \nАмериканският президент Доналд Тръмп също заяви, че към този момент не е доволен от саудитските обяснения. Той обаче допълни, че това е само нужната първа стъпка в изясняване на случая.   \n \t\n", "date": "2018.10.22", "title": "Признанието за Хашоги разбуни света"}
{"url": "http://www.duma.bg/node/177534", "text": "\n  \nО.з. генерал-полковник Мирчо Асенов Стойков е роден на 20 октомври 1918 г. в с. Долно Уйно в бедно селско семейство, каквито са повечето от жителите на Кюстендилското краище. Завършва основното си образование в родното село, а през 1932 г. е ученик в Кюстендилската мъжка гимназия. Веднага се включва в марксистко-ленинските кръжоци, осъзнато приема левите идеи и става техен носител и разпространител. Приет е в РМС, следва история в Софийския университет, става член на БОНСС. От 15.11.1943 г. е войник в 13 пехотна допълнена дружина в Кюстендил, където участва в подготовка на войниците за бягство в партизанския Кюстендилски отряд и снабдяване на партизаните с оръжие. Изпратен на обучение в ШЗО, но още на следващата нощ бяга и постъпва в редовете на Кюстендилския отряд като партизанин. В Кюстендилския отряд заема длъжността командир на чета, а от май 1944 г. е комисар на отряда.  \nСлед 9 септември 1944 г. е назначен за учител по история в Кюстендилската мъжка гимназия. Дългът и убежденията му го призовават да вземе участие в първата фаза на Отечествената война като помощник-командир на партизанска дружина. Участва в операциите при Царево село, Враня и Страцин. От 1945 г. генерал Асенов е на служба в Българската народна армия в 13 гвардейски полк.  \nПрез есента 1945 г. е изпратен на едногодишен курс в Народното военно училищe - София. В този период в страната стават значими политически събития. На 19 февруари 1946 г. - празникът на Военното училище - няколко курсантски роти полагат военна клетва в присъствието на военния министър генерал Дамян Велчев. След речта на военния министър думата взима Георги Димитров - генерален секретар на ЦК на БКП и депутат от Народното събрание. В речта си той прави изложение по въпроса за националните идеали. Речта му е посрещната с \"Ура\" и бурни овации, но предизвика смут сред офицерите от МО. По този повод започва разследване, питат и майор Асенов защо е извикал \"Ура\". \"Защото дядо ми и баща ми са воювали за националните идеали\", е неговият отговор.  \nСлед завършване на курса Мирчо Асенов постъпва в 1-ви танков полк в София, а през 1948 г. е изпратен в Академия \"Фрунзе\" в Москва. Завършва я  с отличен успех и след завръщането в България от  ноември 1951 г. е назначен на длъжност командир на 7-ма  Мотострелкова дивизия в Ямбол. Службата му в дивизията е свързана с много проблеми, породени от изострената военно-политическа обстановка, утвърждаването на нови организационно-щатни структури, смяна на кадровия офицерски състав, преходен период на превъоръжаване. 1956 г. е година на изключително важни международни и вътрешнопартийни събития. Проведен е Априлският пленум на Българската комунистическа партия. С указ през 1957 г. Мирчо Асенов е назначен за началник на Управление \"Кадри\" на Българската армия. Предстои съкращение на много офицери от армията, с добра подготовка, команден стаж и войскови опит. За целите по предложение на Министерството на отбраната Министерският съвет приема постановление със следното съдържание:  \"Отпуска се стипендия от осемдесет лева за всеки съкратен офицер, който пожелае може да се запише в Софийския университет без конкурсен изпит. Кандидатите могат сами да избират специалност. Признават се изпитите на онези, които са положили преди влизането им в казармата. Предоставят се безплатни квартири според възможностите в общежитията на институтите\". Над 90% от съкратените военнослужещи се записват, с предпочитание към техническите и икономическите специалности. Мнозина впоследствие стават директори на крупни заводи, обединения и научни институти, дейни строители на социализма в България. През 1958 г. Мирчо Асенов вече е генерал-майор, а през 1961 г. е удостоен за слушател в академията на Генералния щаб в Москва, която завършва със златен медал. От 1967 г. е командващ 2-ра армия. Той е и политическо лице, участва във висшите органи на властта. По време на службата му се провеждат редица мащабни учения. През 1971 г. е назначен за заместник-министър на отбраната. Отговаря за общите въпроси, Гранични войски, участва в различни комитети и комисии, бил е и главен инспектор на БНА. Мирчо Асенов на Х конгрес на БКП е избран за кандидат-член, а на ХI, ХII и ХIII конгрес - за член на ЦК на БКП. Народен представител е в VI, VII, VIII и IX Народно събрание. Автор е на мемоарната книга \"Горещи пътеки\". За безупречната си служба в редовете на Българската армия и висока обществено-политическа дейност е награден два пъти с орден \"Георги Димитров\", а през 1989 г. му е присвоено високото държавно отличие - \"Герой на социалистическия труд на Народна република България\". \nГенерал-полковник Асенов остана в спомените като строг, взискателен и много човечен. Не накърняваше човешкото достойнство. Държеше на честта на пагона. Образец на родолюбие, висок интелект и всеотдайна служба на народ и родина!   \n \t\n", "date": "2018.10.22", "title": " За честта на пагона "}
{"url": "http://www.duma.bg/node/177542", "text": "Русия няма да промени позицията си по отношение на името на Република Македония. Това стана ясно от съобщение на руското посолство в Скопие, публикувано в туитър. \n„Русия призна Република Македония под нейното конституционно име преди повече от 26 години и няма да промени своята позиция“, е написано в туитъра на руското посолство. \nВ същото време евроатлантическата общност от Вашингтон до София и Атина приветства историческото решение на македонския парламент за извършване на конституционни промени, които се изискват за прилагането на Договора от Преспа, слагащ край на продължилия 27 години спор с Гърция за името, пише БГНЕС. \n„САЩ вярват, че Договорът от Преспа е исторически шанс за укрепването на стабилността, сигурността и благоденствието в целия регион”, заяви говорителката на Държавния департамент Хедър Науърт. Похвали към правителството на Зоран Заев дойдоха от Виена, която председателства Съвета на Европейския съюз, Гърция и много други държави, включително България. \nПромените в Конституцията бяха подкрепени в петък от 80 депутати, включително 8 народни представители от ВМРО-ДПМНЕ.     \n \t\n", "date": "2018.10.22", "title": " Москва: За нас съществува Република Македония"}
{"url": "http://www.duma.bg/node/177540", "text": "Президентът на САЩ Доналд Тръмп заяви, че ще изтегли си от сключения с Русия Договор за ликвидиране на ракетите със среден обсег на действие, съобщи ТАСС. Той обоснова решението си с довода, че Москва нарушава споразумението, но не съобщи подробности. Президентът дори заплаши, че САЩ ще разработят нови оръжия, освен ако Русия и Китай не приемат сключването на нов договор.  \nТръмп още не е подписал указ за излизането от договора, но намерението му бе направено часове преди визитата на съветника му по националната сигурност Джон Болтън в Русия.  \nДоговорът бе подписан през 1987 г. в Москва между лидерите Михаил Горбачов и Роналд Рейгън. СССР и САЩ се задължиха да унищожат ракетите с обхват от 3000 до 5500 км. Той бе едно от основните споразумения между САЩ И СССР в архитектурата на ядрената сигурност и контрола над въоръженията. До 1991 г. СССР унищожи всичките си 1752 ракети със среден обсег, а САЩ 859 ракети. \nРешението на Доналд Тръмп за напускане на договора е деструктивно, заяви сенаторът републиканец Ранд Пол, цитиран от ТАСС. \"Ето защо Джон Болтън не трябва да се допуска в сфери, свързани с външната политика на САЩ. Това ще унищожи десетилетия работа по двустранния контрол над въоръженията, започната от Рейгън. Не трябва да правим това, а да се стремим да решим свързаните с този договор проблеми и да се движим напред\", написа Ранд Пол в туитър. \nРусия и САЩ не са изчерпали дипломатическите възможности за спасяване на договора, заяви изпълнителният директор на американската Асоциация за контрол на оръжията Дарил Кимбал. Той напомни, че от началото на мандата на Тръмп официални представители на двете страни са се срещнали само веднъж, за да обсъдят предполагаемото нарушаване на договора от страна на Русия. Тогава Москва отхвърли обвиненията, поиска технически детайли и подчерта, че също има въпроси, свързани с използването на ракети от американската система за противоракетна отбрана за настъпателни цели. Създадената през 1971 г. асоциация е една от най-известните американски неправителствени организации по укрепване на международните режими за разоръжаване и неразпространения на оръжията.  \nРусия отхвърля обвиненията на САЩ. \"Нееднократно се казваше от руска страна, че американците нямат никакви основания да обвиняват Русия в нарушаване договора\", заяви зам.-министър Сергей Рябков. Дипломатът заяви, че ако САЩ продължат едностранно да излизат от международните споразумения, Русия ще предприеме ответни мерки, включително от военен характер. \"Но не ни се иска да стигаме дотам\", каза Рябков. \n\"Недодяланата и груба американская политика предизвика все по-голямо неодоблрение в много страни и широки крлътговме на международната общественост. Във Вашингтон не трябва да подценяват тези промени в настроенията\", добави дипломатът.  \nСАЩ обвиняват Русия в нарушение на договора заради изпитанията на крилата ракета 9М729 с радиус на действие от 3000 км. Руската страна обаче парира, че няма нарушение на договора, защото обхватът на тази ракета не надхвърля 500 км.  \nВ същото време Москва обвинява Вашингтон, че нарушава договора с разполагането на пускови установки в Румъния в рамките на изгражданата системата за противоракетна отбрана (ПРО). Русия смята, че от тези установки може да се изстрелват не само противоракети (или ракети прехващачи) на вече изстреляни вражески ракети, но и крилати ракети, дори с морско базиране, взети от кораби или подводници. Това бе обяснено и от президента Владимир Путин на голямата му пресконференция през декември 2017 т.  \nРуската страна се безпокои и от наличието в САЩ на безпилотници, чиято далекобойност е 1100 км. По своите възможности и характеристики те са близки до определението за крилати ракети.   \n    \n \t\n", "date": "2018.10.22", "title": "Тръмп вади САЩ от важен ядрен договор  "}
{"url": "http://www.duma.bg/node/177541", "text": "Атакуваха канадското посолство в Атина \nГрупа от десетима маскирани мъже са атакували посолството на Канада в гръцката столица Атина, като са хвърлили бутилки с боя по сградата, разбили са стъклата на входа с чукове и след това са избягали от мястото, съобщават гръцките медии. Засега никоя групировка не е поела отговорност за нападението. Инцидентът е станал около 6 часа сутринта в неделя. Мексико поиска 30 млрд. от САЩ \nБъдещият президент на Мексико Андрес Мануел Лопез Обрадор, който ще поеме поста на президент на 1 декември, покани американския президент Доналд Тръмп да инвестира в страните от Централна Америка и Мексико $30 млрд. Целта на инвестицията е намаляване на миграцията към САЩ. Във вторник американският президент Доналд Тръмп информира властите на Хондурас, Гватемала и Салвадор, че ще спре да предоставя финансова помощ на тези страни, ако не бъдат предприети мерки за ограничаване на незаконната миграция към САЩ. \nИ в Хърватия протестират за пенсии \nНяколко хиляди души са протестирали в столицата на Хърватия заради плановете на правителството да повиши възрастта за пенсиониране на 67 години и да ореже пенсиите за онези, които се пенсионират рано. \"Не е ли такова предложение за пенсиониране безотговорно към нашите работници пенсионери?\", изтъкна Кресимир Север, един от лидерите на синдикатите, организирали протеста, пред тълпата в центъра на Загреб. \n    \n \t\n", "date": "2018.10.22", "title": "Кратки новини"}
{"url": "http://www.duma.bg/node/177543", "text": "Мащабен протест в Сао Паоло срещу крайнодесния кандидат за президент Жаир Болсонаро, съобщава Ройтерс. Подобни масови демонстрации бяха организирани и в други големи градове на Бразилия. \nВ протестите се включиха предимно жени, които недоволстват от риториката на омразата, използвана от Болсонаро срещу гейовете, жените и чернокожите. Демонстрациите бяха организирани по призива на „Жени, обединени срещу Болсонаро“ – група в социалната мрежа фейсбук, която призова хората в 26 бразилски града – включително Рио де Жанейро, да излязат на улицата. \nАкцията се организира само седмица преди балотажа на президентския вот, който трябва да се състои на 28 октомври. Според проучванията Болсонаро има най-голям шанс да спечели изборите с 59 на сто подкрепа пред левия кандидат и бивш кмет на Сао Паоло Фернандо Хадад, който се очаква да получи 41 на сто от гласовете.   \n \t\n", "date": "2018.10.22", "title": "Масови протести срещу Болсонаро в Бразилия"}
{"url": "http://www.duma.bg/node/177523", "text": "Учени от Харвардския университет в САЩ откриха закуската, която способства за намаляване нивата на стрес и в същото време се продава на напълно достъпна цена, пише \"Комсомольская правда”. В експеримента са участвали три групи доброволци, които в продължение на месец са консумирали различни продукти сутрин. Първата е закусвала яйца, втората - едри овесени ядки, а третата - овесена каша полуфабрикат. В края на изследването станало ясно, че най-добре са се справили със стреса доброволците, които всеки ден са изяждали по едно или две яйца. \nНай-малко стресоустойчиви са се оказали тези от участниците в експеримента, които са похапвали инстантна овесена каша. Причината е рязкото повишаване на кръвната захар и последващият бърз спад след консумацията на този продукт. В подобни случаи организмът произвежда хормона на стреса кортизол, което може да причини симптоми на панически атаки - страх, слабост и студена пот. \nСпоред учените за резултатна борба със стреса за закуска е добре да се хапва омлет с карфиол или броколи. След това е хубаво да се изпие чаша сок от тиква или да се изядат шепа тиквени семки. Последните са добър източник на магнезий и помагат да овладеем чувството на тревожност.   \n \t\n", "date": "2018.10.22", "title": "Яйцата са идеалната закуска срещу стреса"}
{"url": "http://www.duma.bg/node/177544", "text": "Хиляди демонстранти се събраха в центъра на Лондон, за да призоват за втори референдум за излизането на Великобритания от Европейския съюз, предадоха Асошиейтед прес и ДПА. \nБроят на участниците в протестното шествие в Лондон с искане за нов референдум за \"Брекзит\" надхвърли 700 000, заявиха организаторите, цитирани от Би Би Си. Хиляди активисти от цялата страна пристигнаха с около 150 автобуса за участие в проявата. Обявената бройка на участниците в протеста е неофициална. Лондонската полиция не предоставя редовно данни за броя на участниците в протестни прояви. \nКметът на британската столица Садик Хан бе сред политиците, участващи в протестното шествие, чиято кулминация е пред парламента. Той заяви в туитър, че това е \"исторически момент в нашата демокрация\". \n\"В момента е ясно, че двата варианта, които може да ни предложи премиерът, е неизгодна сделка по \"Брекзит\"-а или липса на каквато и да било сделка\", каза кметът пред журналисти. Той отбеляза, че преди 2,5 години на бретанците са обещавали съвсем не това и те \"трябва да имат възможност да покажат, че искат да останат в Европейския съюз\". \nПротестът, организиран от групата \"People's vote\" (Народен вот), е подкрепян от британския в. \"Индипендънт\", чиято онлайн петиция за втори референдум за \"Брекзит\" е подписана от близо 900 000 човека. \nПрез юни 2016 г. британците с малко мнозинство гласуваха за излизане от Европейския съюз. Министър-председателката Тереза Мей изключва възможността за нов референдум за \"Брекзит\". Социологическите проучвания показват, че страната е дълбоко разделена по въпроса. В. \"Сънди таймс\" обаче написа вчера, че чиновниците в Лондон спешно обмислят сценарий за провеждане на втори референдум по въпроса за членството на Великобритания в ЕС. \nМеждувременно бившият лидер на Британската партия за независимост Найджъл Фараж организира демонстрация в подкрепа на \"Брекзит\" в Северна Англия, последното от поредицата събития, организирани от групата \"Излизане означава излизане\". \nВеликобритания трябва да напусне ЕС на 29 март догодина, но преговорите са затруднявани от разногласия, особено за границата между Северна Ирландия и Ирландия, която ще бъде единствената сухопътна граница между Великобритания и ЕС след \"Брекзит\". Има все по-големи страхове от напускане без сделка, което може да причини хаос на границите и в икономиката.\n   \n \t\n", "date": "2018.10.22", "title": "Британците искат нов референдум "}
{"url": "http://www.duma.bg/node/177526", "text": "Концертната платформа \"Аларма пънк джаз\" на БНР се завръща към фестивалния формат и в продължение на три дни ще празнува 10-годишнината си. Началото ще бъде дадено днес (22 октомври) в клуб Mixtape 5, B-Side, с The Cavemen от Оукланд, Нова Зеландия - гаражна хорър-рокендрол четворка с влияния от Cramps, Stooges, Литъл Ричард, Хасъл Адкинс, Motorhead и Бъди Холи. Преди тях на сцената ще излязат Igralom от Ниш - група, участвала два пъти на \"Аларма пънк джаз\" през последните години. В музиката на триото (Димитрие Симович - бас, вокали, Младен Мариянович - китари, и Марко Томович - барабани) си дават среща екс-югославската пост-пънк традиция, туарегските рифове и транс рокът. Музикантите ще направят премиера на втория си студиен албум Sunovrat, чийто продуцент е Крис Екман от Dirtmusic. \nВторият фестивален ден (23 октомври) ще е в Първо студио на БНР, като акцентът пада върху съвременната азиатска музика извън мейнстрийма и традиционното звучене. За целта ще гостуват Chinabot и нейният създател - Сафи Вонг от Камбоджа. Почитатели на фестивала ще станат свидетели и на Lafidki - проект на звуков художник и концептуален колажист, сбор от идеи, които синтезират множество недостатъчно представени истории, географии, музикални жанрове и културни знаци в убедителни, цветни звукови материали. С него в момента е на турне и Pisitakun от Банкок, Тайланд. Артистът използва разнообразни вдъхновения в песните си - исторически и политически събития, синтетични звуци и странни музикални инструменти. На това турне представя новия си албум Sosleep. Преди Pisitakun и Lafidki от сцената ще звучи и специален сет на Симитчиев Mytrip - една от редките (и концептуални) появи на проекта на Ангел Симитчиев на сцена в рамките на 2018 г. \nВъв фокуса на последната (голямата) вечер на фестивала (24 октомври) в Първо студио ще е световната премиера на белградския авангарден джаз квинтет Fish In Oil със специален гост Марк Рибо, един от малкото хора днес, които с ръка на сърцето може да бъдат наречени \"живи класици\". Китарата му е неизменна част от някои от най-важните албуми на Джон Зорн и Том Уейтс. \nВратите на залите на всяка от фестивалните вечери отварят в 20 ч., а концертите ще започват 30 мин. по-късно. Билети се продават онлайн в системата на EpayGo и на касите на EasyPay в цялата страна.                        – Marc Ribot  – Marc Ribot  – Marc Ribot Trio  – Fish In Oil  – Fish In Oil  – The Cavemen  – The Cavemen  – Lafidki  – Mytrip   \n \t\n", "date": "2018.10.22", "title": "\"Аларма пънк джаз\" празнува три дни  "}
{"url": "http://www.duma.bg/node/177525", "text": "Михаела Филева подари на своите фенове красива аудио-визуална наслада с клипа към песента \"Цяла нощ\". Поп изпълнителката представи най-новото си видео, открояващо се със зашеметяващи ефекти и чувствена хореография. В него певицата се потапя в море от светлини и впечатляващ 3D мапинг заедно със своя собствен холограмен образ. \nПарчето може да бъде открито под номер 1 във втория самостоятелен албум на младата звезда \"Нова страница\", който излезе тази пролет. Музиката е на Боян Христов, Веселин Ценов- Algoriddim и Владимир Ампов-Графа по текст на Илия Григоров, Михаела Филева и Мила Стоянова. \nВпечатляващото видео е заснето от режисьора Любомир Печев в един от най-новите интериори на филмовото студио - офиса на \"Boyana Events\", с участието на специалисти в областта на свeтлинното инженерство и триизмерния мапинг. Клипът вече може да бъде видян в официалния канал на \"Монте мюзик\" в YouTube, като за по-малко от час след премиерата привлече стотици положителни коментари от фенове.   \n \t\n", "date": "2018.10.22", "title": "Михаела Филева подари на феновете \"Цяла нощ\""}
{"url": "http://www.duma.bg/node/177531", "text": "Столичната галерия \"Арте\" представя за трети път самостоятелна изложба на Атанас Шаренков (1943-1992) - сега по повод 75 години от рождението на художника. Експозицията включва непоказвани картини, собственост на семейството на автора. Живописец, реставратор, преподавател и изкуствовед, завършен колекционер - това е само част биографичния портрет на твореца Шаренков. Той е автор на единствената в света пълна класификация на писмените източници по технология и техника на живописта за период от над две хиляди години. Тези писмени източници той превежда, събира и тълкува в книга от четири тома - \"Старинни трактати по технология и техника на живописта\", безценен труд за изкуствоведи, колекционери, реставратори и студенти. Преди всичко Атанас Шаренков е художник. Картините му впечатляват с деликатни багри, непривични гледни точки на композицията и със специфична живописна техника. Градската художествена галерия в Хасково от 2009 г. заслужено е преименувана в галерия \"Атанас Шаренков\". \n\"Мястото на Атанас Шаренков в съвременното българско изобразително изкуство е твърде своеобразно и все още недостатъчно оценено. Освен значителен художник, той беше и изключително съвестен и значим учен \nизследовател, пише проф. д-р изк. Чавдар Попов.  \nИзложбата се базира на една представителна извадка от живописното творчество на художника. Атанас Шаренков работеше почти единствено тънкослойна живопис, което гарантира дълговечността на картините му. Както сам понякога споделяше, в бъдеще те няма да се нуждаят от реставрация. Изключителен познавач на технологиите в областта на пластичните изкуства, по този начин той формулираше творческото си кредо - изкуството е призвано да побеждава времето. Неговата техника, както и изобразителният му почерк, придават на платната му свойството на своеобразна \"кръстоска\" между акварел и маслена живопис. Вълнуваше го българският пейзаж, който той интерпретираше в духа на онова, което условно можем да наречем поетичен, \"магически\" реализъм. Образното въздействие възниква на базата на сложната, многосъставна композиция, обединяваща фигури, предмети, пейзаж и пространство в едно органично цяло. \nКато автор, ощастливен с множество дарования и притежаващ огромна ерудиция, Атанас Шаренков беше в пълния смисъл на думата ренесансова личност. Впечатляващо е огромното му дело, осъществено за толкова кратко време!\", подчертава проф. д-р изк. Чавдар Попов. \n    \n \t\n", "date": "2018.10.22", "title": "Живопис от Атанас Шаренков показва галерия \"Арте\" "}
