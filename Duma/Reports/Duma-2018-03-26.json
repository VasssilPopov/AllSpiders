{"url": "http://www.duma.bg/node/163501", "text": "Вече над 30 години дръм енд бейс и джънгъл музиката бележи постоянно развитие и разрушава бариерите между различните стилове. Почти няма голям фестивал в света, който да пропусне представители на тази енергична музика в своята програма, а динамичното развитие на \"Хилс ъв рок\" води до естественото добавяне на нова сцена с тематичното име \"Хилс ъв бейс\". В двете вечери на фестивала - 20 и 21 юли, ще участват емблематични имена, които ще превземат сцената след полунощ с мощен, качествен звук и уникална мултимедия. \nПотвърдените 17 участници са гаранция за грандиозно шоу: Голди - най-разпознаваемото лице на дръм енд бейс и джънгъл музиката от началото на нейното съществуване, Хай контраст - един от най-уважаваните музикални продуценти в електронната музика, Матрикс & Фючърбоунд - през последното десетилетие почти няма техен сингъл, който да не попадне в топ 40 за най-слушана песен във Великобритания, Фрикшън, който дълги години определяше дръм енд бейс звученето в БиБиСи радио 1, Каликс & Тийбий, които ще предложат миксиране на 6 плейъра и 3 миксера, дуото от Украйна Агресор Бънкс - братята Александър и Николай, Дайнамайт мс и Лингуистикс, а към тях ще прибавим и родните HMSU артисти Л33, Хай рол, Огоньок, Ейсидтрип, Тарджи, Екса и Фейт за пълно фестивално изживяване. \nФестивалът \"Хилс ъв рок\" се реализира за втора поредна година и е част от програмата на Пловдив - Европейска столица на културата 2019. Продажбата на билети започна на 23 март.   \n", "date": "2018.03.26", "title": "Нови 17 артисти се включват в \"Хилс ъв рок\""}
{"url": "http://www.duma.bg/node/163498", "text": "Учените отдавна знаят, че от месото под въздействието на високи температури може да се отделят химически вещества, които провокират развитието на устойчивост към инсулин, на стрес и възпаления. Американските специалисти откриха още една заплаха, която се крие в пърженото месо, информира БГНЕС. Изследователи от Харвардския университет измериха кръвното налягате на 103 941 души. Всички участници са консумирали говеждо и пилешко месо, както и риба. Установено е, че хората, предпочитащи месо, приготвено на открит огън, на грил или просто пържено, са страдали от високо кръвно 15 на сто повече. При доброволците, консумиращи над 15 порции пържено месо месечно, рискът от хипертония е 17 процента по-висок от участниците, прибягващи до същото месо 4 пъти в месеца. Според изследователите това може да е свързано с особените химически съединения - хетероцикличните ароматични амини. Те се появяват в месото под въздействието на високите температури и повишават кръвното налягане.     \n", "date": "2018.03.26", "title": "Пърженото месо вдига кръвното"}
{"url": "http://www.duma.bg/node/163502", "text": "Диан Христов, единодушно избран за \"Най-красивият мъж на България\", се включи в нов латино проект. При температура минус 25 градуса той записа първия си съвместен клип със създателя на уникалната група \"Максимус\" Иван Иванов-Айвъна. Парчето е по музика на Димитър Гетов, а жената чудо, за която се пее, е Йовита Георгиева, позната като първа подгласничка на \"Мис България 2017\", но единодушно призната за най-красивата на конкурса за красота. В клипа \"Тя е чудо\" Диан влезе в ролята не само на перфектен модел и танцьор, какъвто е познат на широката аудитория, но и като певец и съпродуцент. \nПо време на снимките на клипа, реализиран в хотел на Българското Черноморие, често е спирал токът и всички пътища в този момент са били затрупани. Обратно на всички очаквания, Диан е разгорещил страстите, когато е заснел кадрите с костюма си тип Джеймс Бонд, във... ваната. Ненадейно водата била пусната и най-красивият мъж на България трябвало да смъкне артистичните си дрехи и за радост на всички фенки, които ще гледат клипа, да остане в по-оскъдно облекло. Дори и без дрехи, само по вратовръзка на дизайнерката Ангелина Данова-Анджи, Диан изглежда зашеметяващо. \nПродуцентът Иван Иванов е познат повече от 20 години в света на шоубизнеса. Последната му песен с Алфредо Торес стана суперхит на миналото лято. \nЛеандър Франциско е роден в страната ни в семейството на майка българка и баща кубинец. Завършил е хореографското училище и латиното и регетонът са в кръвта му. Дори когато ходи по улиците, пее и танцува. \nПоследният от групата - Явор, е завършил НАТФИЗ \"Кръстьо Сарафов\" и еднакво добре пее и танцува като истинска артистична натура. \nТова е първият музикален клип на тандема - Айвън - Диан, но зашеметяващите момчета са заредили още много такива, с които да вдигат градусите. Не е случаен и фактът, че композиторът Митко Гетов, познат като майстор на шлагерната песен, направил много от най-известните парчета на Георги Христов и Кичка Бодурова, останал възхитен от вокалите и певческите данни на Диан Христов. \n\"Максимус\" и Диан Христов на 7 юни ще открият тържествено със супер латино шоу 18-ото издание на \"Модна фиеста Албена\" - най-голямото лайфстайл събитие на лятото.   \n", "date": "2018.03.26", "title": "Красавец влезе в латино проект "}
{"url": "http://www.duma.bg/node/163499", "text": "Италианските фолк метъли \"Блодига скалд\" се завръщат в България. Бандата ще забие отново в столичния клуб \"Live & Loud\" на 13 май. Билетите се продават в системите на \"Ивентим\" и eTicketsMall. Цената е 12 лв. В деня на концерта - 15 лв. Вратите на клуба ще бъдат отворени в 20 ч., а шоуто започва в 21 ч. \n\"Блодига скалд\" е създадена през 2014 г. в Рим. Стилът на бандата е инспириран от \"Финтрол\", \"Ензиферум\", \"Чилдрен ъв Бодъм\", \"Икуилибриум\" и др., научи ДУМА от \"ICreative Events\", организатор на събитието.   \n", "date": "2018.03.26", "title": " Фолк метъл парти с \"Блодига скалд\" от Италия "}
{"url": "http://www.duma.bg/node/163519", "text": "Рязкото застудяване на времето последните дни причини сериозни поражения върху овощните насаждения. Унищожени са кайсии, праскови и череши в овощни градини в Североизточна България. Щети има в Пловдивско, съобщи БНТ. 50% от кайсиите в Североизточния регион са измръзнали още при застудяването в края на февруари, когато температурите паднаха до минус 16 градуса. Завръщането на зимата през миналата седмица обаче напълно попари надеждите на производителите от региона, които отглеждат над 16 хил. декара овошки. \"За съжаление удари втори студ от тази седмица, което порази и останалите пъпки, които бяха живи. Това измръзване оставя без поминък доста от нашите членове\", казва Николай Колев - председател на Съюза на Дунавските овощари. Освен че няма да има реколта, цената на плодовете, които ще бъдат внесени у нас, ще бъде в пъти по-висока, защото студеният фронт премина и през Италия и Гърция, прогнозират овощарите. \nГолеми са щетите и по дръвчетата, засети по поречието на Тунджа. Там температурите са паднали под минус 10 градуса и са измръзнали всички плодни пъпки. Производителите на праскови в област Сливен са притеснени, защото това е основният им поминък. Надеждата на производителите е, че след установяването на щетите земеделското министерство ще признае зимното измръзване за природно бедствие и ще ги компенсира. Експерти вече оценяват щетите, а след това ще се определи размерът на обезщетението за овощарите. Такова обаче ще получат само производители с изцяло унищожена реколта.   \n", "date": "2018.03.26", "title": "Щетите по прасковите и кайсиите ще ударят цените"}
{"url": "http://www.duma.bg/node/163520", "text": "Очаква се над 450 хил. българи да пътуват около предстоящите празници по Великден, съобщи министърът на туризма Николина Ангелкова. Тя уточни, че в тях влизат пътуванията в страната и в чужбина. Основно се планира пътуванията да са насочени от големите градове в страната към малките и селата. Прогнозата е да има и много чуждестранни посетители, които ще се насочат основно към по-големите градове. \nВсе повече българи избират да пътуват в България. През миналата година сънародниците ни са реализирали около 9 млн. нощувки в местата за настаняване с 10 и повече легла. Само през лятото в периода юли - септември близо 2 млн. български граждани на 15 и повече години са осъществили туристически пътувания. От тях над 1,6 млн. души са избрали да посетят място в страната, а около 300 хил. са пътували зад граница. \nПосещенията на чужди туристи през зимния сезон, който и тази година ще бъде по-дълъг, са близо 895 хил. в периода декември - януари. Те се увеличават със 17% спрямо същия период година по-рано. Очакваме и за другите месеци от сезона да постигнем нарастване, коментира още тя.     \n", "date": "2018.03.26", "title": "450 хил. българи ще пътуват по Великден"}
{"url": "http://www.duma.bg/node/163521", "text": "Лятното разписание с редовните полети до словенската столица Любляна влезе в сила. Те ще се изпълняват три пъти седмично - в понеделник, четвъртък и неделя, от авиокомпанията Adria Airways, съобщиха от столичния аеропорт. \nЗапочват и ежедневните полети на Wizz Air до Атина. С авиокомпанията може да се лети до новата за летище София дестинация - Ница, в дните понеделник и петък. На 27 март започват редовните полети на Wizz Air до португалската столица Лисабон и испанския град Малага. И до двете дестинации ще може да се лети всеки вторник и събота. \nАвиокомпанията Ryanair също има нова директна линия - до крайбрежния кипърски град Пафос. Полетите започват от 26 март и ще се изпълняват три пъти седмично - в понеделник, сряда и петък. През летния сезон са планирани и голям брой чартърни полети от летище София до Турция, Египет, Италия, Мароко, Гърция, Тунис. Най-голям брой чартърни полети се очаква да има в периодите май - юни и септември - октомври, което се обуславя от климатичните особености на дестинациите, към които е насочен трафикът.   \n", "date": "2018.03.26", "title": "Увеличават се чартърните полети на летище София"}
{"url": "http://www.duma.bg/node/163522", "text": "БДЖ удължава с 14 дни срока за подаване на оферти за ремонт на 9 локомотива на дружеството, съобщиха от компанията. До изтичане на крайния срок във вторник вечерта заявление за участие е подала само една фирма. През миналата седмица две жп компании обвиниха ръководството на БДЖ, че е обявило обществена поръчка за ремонт на локомотиви с предизвестен кандидат. Ръководствата на локомотивния завод \"Експрес Сервиз\" ООД и българо-хърватското дружество \"БДЖ-Кончар\" АД смятат, че обявената на 12 февруари поръчка за ремонт и поддръжка на 9 локомотива в тригодишен период за 4 млн. лв. без ДДС е предопределено да бъде спечелена от ЖП \"Тракция\". Министерството на транспорта защити ръководството на държавното дружество, както и отхвърли обвинението за непрозрачност на поръчките, случаят беше определен като свада между две компании. \nУправителят на \"БДЖ - Пътнически превози\" Пламен Пешаров коментира, че целта на удължаването на срока е да се даде възможност на повече компании не само от България, но и от целия ЕС да участват. \n    \n", "date": "2018.03.26", "title": "Удължиха срока на скандалната поръчка за ремонт на локомотиви"}
{"url": "http://www.duma.bg/node/163504", "text": "Поради заболяване на водещия доц. Лъчезар Каранлъков обявената за днес, 26 март, среща на Филхармоничното общество на тема \"Отново Брамс, но и Венгеров\" няма да се състои. Организаторите се извиняват за неудобството.   \n", "date": "2018.03.26", "title": "Отменя се днешната среща на Филхармоничното общество"}
{"url": "http://www.duma.bg/node/163505", "text": "Поради изключителния интерес към продуцирания от НДК концерт на оперната прима Александрина Пендачанска на 2 април в зала 1, Националният дворец на културата пуска допълнителни билети от 35 и 25 лв. С предстоящия спектакъл под наслов \"Това съм аз\" певицата ще отбележи своя 30-годишен творчески път, започнал от сцената на зала 1. Пендачанска ще си партнира с оркестъра на Пловдивската държавна опера под диригентството на Мартин Пантелеев, а в спектакъла ще видим и кадри от емблематични роли от репертоара й. НДК пуска допълнителни билети по 30 лв. и за концерта \"Танго\" на 11 април в кино \"Люмиер Лидл\" (зала 11), дело на световноизвестните музиканти Людмил Ангелов и Веско Ешкенази. Той ще премине под патронажа на посолството на Аржентина. От сцената ще звучат произведения на майсторите на аржентинското танго Астор Пиацола и Карлос Гардел. Включени са творби и на Ариел Рамирес и Хулио Сандерс. Билети за двата концерта може да се купят от Билетния център на НДК, а резервации може да бъдат правени през онлайн платформата на НДК.     \n", "date": "2018.03.26", "title": "НДК пуска допълнителни билети за два концерта"}
{"url": "http://www.duma.bg/node/163507", "text": "Развита държава не е тази, в която бедните притежават автомобили, а тази, в която богатите използват обществения транспорт. Това е едно от твърденията на Майк Викинг, който е изпълнителен директор на Института за изследване на щастието в Копенхаген и водещ експерт по въпросите на щастието. В работата си за субективното благополучие и качеството на живот, Майк пътува до множество места по цял свят, за да открива и изследва глобалните тенденции на жизнената удовлетвореност. Само човек, напълно отдаден на щастието, би могъл да седи в кафенета в различни точки на света и да брои усмивките на минувачите. \nСлед повече от половин милион продадени екземпляра от \"Малък наръчник по хюга\", Майк Викинг се завръща с нова книга, в която разкрива малки тайни за щастието, събирани от всички краища на света. \"Малък наръчник по люка\" излeзе у нас на 20 март - Международния ден на щастието, а днес, 26 март, бестселъровият автор пристига в България, за да се срещне с многобройните си почитатели.  Разговорите с Викинг, организирани от българските му издатели от \"Хермес\", ще се състоят в София - на 27 март от 18.30 ч. в Книжния център \"Гринуич\", бул. \"Витоша\" 37, и в Пловдив -  на 28 март от 18 ч. в Културния център \"Тракарт\", подлез \"Археологически\". \nНикой не знае повече за щастието - или както датчаните го наричат, люка, от Майк Викинг. Макар да вярва, че можем да научим много от датчаните как да се радваме на малките неща, той е убеден, че ключовете към щастието се намират на много места по света. В този наръчник Викинг ни повежда на пътешествие в търсене на тези ключове. Любопитните идеи и практики от всички краища на планетата - от Япония и Австралия до Холандия и Великобритания, предоставят лесноприложими идеи как да намерим повече хармония и смисъл във всекидневието си.   \n", "date": "2018.03.26", "title": "Датски експерт по щастието гостува у нас"}
{"url": "http://www.duma.bg/node/163506", "text": "Художествената галерия в Добрич и галерия \"8\" във Варна са наредили в две зали в Добрич експозиция на художника Иван Кирков (1932-2010). Изложени са рисунки и гвашове, събрани и запазени от Борис Стателов, собственик на първата частна галерия, открита през 1988 г. във Варна. \nДатировката им показва, че това са ранни рисунки на автора - от 40-те г., както и по-късни работи. Критиците определят Иван Кирков като \"живописен феномен\", \"легендарно име в българското изкуство\", \"талантлив радикалист\" в различните художествени жанрове. Има много самостоятелни изложби. \nВ Добрич той е автор на фреско в огледалната зала \"Нели Божкова\", както и на мозаични пана в Драматичния театър \"Йордан Йовков\".     \n", "date": "2018.03.26", "title": "Две галерии редят изложба на Иван Кирков"}
{"url": "http://www.duma.bg/node/163508", "text": "Акцентът на днешното събитие от програмата \"Обединени в изкуството\" в Сити Марк арт център в София, бул. \"Янко Сакъзов\" 30, е Австрия. Проектът се реализира с финансовата подкрепа на Културната програма за Българското председателство на Съвета на ЕС 2018 г. на Националния фонд \"Култура\". Той представлява синтез на съвременната литература, музика и кино под формата на шест вечери от февруари до юни. Участват изтъкнати български и чуждестранни имена от трите изкуства, а входът е свободен. \nВ раздела \"Литературни вечери\" с водещ Светлозар Желев, днес от 19 ч. публиката ще се срещне с писателя Захари Карабашлиев, който ще представи младата писателка Ирена Иванова. Тя е авторка на стихосбирката \"Хълбоци и пеперуди\" (ИК \"Жанет 45\"), която през 2015 г. получава номинация за Националната награда \"Иван Николов\". Същата година печели първа награда за белетристика от Шуменския литературен конкурс \"Боян Пенев\". Нейни текстове са преведени на словенски, испански, гръцки, английски, чешки и турски и са включени в европейски поетични антологии. Ирена е основателка на Театралното ателие \"Експериментика\". През 2017 г. поставя спектакъла \"Очи сини коси черни\" по едноименния роман на Маргьорит Дюрас в ОТ \"Възраждане\" в София. През 2016 г. става един от организаторите на Творческата академия \"Валери Петров\", съвместно с НДК. А през 2017 г. основава Творческата академия \"Заешка дупка\", която събира писатели, сценаристи и драматурзи. За ролята си във филма \"Безбог\" Ирена Иванова получава няколко европейски награди. \nВ актьорската част ще се изявят студенти от класовете на Леонид Йовчев и Ани Васева от Театралния колеж \"Любен Гройс\". \nГл. ас. д-р Ангел Заберски-син е поканил за свой помощник гл. ас. д-р Илиян Парасков, който също е преподавател в НБУ, заедно да представят свои студенти - джаз певци и инструменталисти. Заглавието на \"музикалното уравнение\" днес е \"Саундтрак\" и съдържа музика от най-известните филми и мюзикъли от средата на ХХ в. до наши дни.  \nВ раздела \"Кино Европа\" с водеща доц. Петя Александрова довечера ще бъдат представени два филма от Австрия и един от България, заснети през 2016 г. Това са \"Гората на ехото\" - реж. и сц. Лус Оливарес Капел, \"Мимикрия\" - реж. и сц. Нора Фрайдел, и \"Добри\" - сц. Орлин Милчев и Радослав Петров, реж. Орлин Милчев (с награда за най-добър български късометражен филм на фестивала УРанно пилеФ и трета награда в националната програма на фестивала \"В Двореца\").   \n", "date": "2018.03.26", "title": "Вечер на Австрия в Сити Марк арт център "}
{"url": "http://www.duma.bg/node/163503", "text": "Швейцарската естрадна певица Лиз Асиа почина на 94-годишна възраст в болница в Цюрих, съобщи вестник \"Блик\", позовавайки се на информация на бившия секретар на певицата Жан Айхенбергер, цитиран от БГНЕС. Лиз Асиа спечели първото издание на конкурса през 1956 г. с песента \"Refrain\". Това е и най-големият успех в кариерата на Асиа. По-късно тя често е канена на конкурса в качеството на почетен гост. През 50-те години Асиа се снима и в няколко филма.  \n    \n", "date": "2018.03.26", "title": "Почина първата победителка в конкурса \"Евровизия\" "}
{"url": "http://www.duma.bg/node/163500", "text": "Колекция от няколкостотин непоказвани досега негатива на снимки на легендарната британска поп група \"Бийтълс\" бяха продадени на търг за 253 000 лири, съобщи Би Би Си. Снимките изобразяват моменти от турне на групата в САЩ. Колекцията бе в центъра на вниманието на традиционните търгове с вещи, свързани с легендарната ливърпулска четворка, които ежегодно се устройват в английския град Нютън ле Уилоус от аукционната къща \"Омега окшънс\". Автор на снимките е фотографът Майк Мичъл, който в момента на техните гастроли през 1964 г. е бил само на 18 години. Първоначално той е заснел пристигането на \"Бийтълс\" във Вашингтон на гара \"Юниън стейшън\". След това - и кадри от пресконференцията преди концерта на Уошингтън колизеум, самия концерт на откритата сцена, както и изява на групата в Балтимор. На търга бе продаден и автомобилът \"Мерцедес AMG\", който Джордж Харисън си купува за 85 000 лири. Той го притежава в продължение на 16 години. Новият собственик го придоби за 43 200 лири. Продадена бе и книгата за регистрации на хотел \"Бул\" в английския град Питърбъро, в която са се подписали четиримата музикант и техният мениджър Браян Ъпстейн. Датата е 2 декември 1962 г.   \n", "date": "2018.03.26", "title": "Продадоха негативи от турне на \"Бийтълс\" в САЩ"}
{"url": "http://www.duma.bg/node/163523", "text": "Българските превозвачи се заканиха да организират стачка из цяла Европа, ако Брюксел промени правилата, регламентиращи тяхната дейност. Представители на транспортния бранш, обединени под \"Инициатива за бъдеще в тежкотоварния автомобилен транспорт в България\", приеха специална декларация, според която протестните действия ще бъдат организирани от 23 април. \nНай-големите възражения на превозвачите са срещу изискването на всеки 3 седмици те да се прибират у дома за седмична почивка, като пътуването да се смята за работно време. Става въпрос за изисквания в директивата за командироването. Заместник-министърът на транспорта Ангел Попов твърди, че  в Европейската комисия се обсъждат не 3, а 6 седмици, а понятието \"у дома\" може да бъде заменено с \"експлоатационен център\". Колко фирми могат да си позволят да откриват такива центрове в Европа и колко ще им струва, питат превозвачите. Това искане би довело до сериозни загуби за бранша и фалити, защото фирмите ще бъдат принудени да увеличат персонала си или да връщат камионите си. \nНашите шофьори плащат по 100 евро за хотел и се прибират да спят в камиона, за да пазят стоката, заяви Петко Ангелов, председател на Камарата на автомобилните превозвачи. Подготвяните промени предвиждат седмичната почивка да е в хотел. Някои от големите държави вече са въвели това изискване. Една от големите български фирми е регистрирала 217% увеличение на застрахователните искове заради кражби в Южна Франция и има ли охраняеми паркинги, след като ЕК иска да въведе тази норма, питат превозвачите. \nДруга промяна, против която са те, е идеята след третия ден да се плаща на командирования шофьор минималната ставка в съответната държава. Според статистиката делът на транспорта в БВП е 17% и обемът му е между 2 и 3 млрд. лв. \n    \n", "date": "2018.03.26", "title": "Наши превозвачи готвят протести в Европа  "}
{"url": "http://www.duma.bg/node/163493", "text": "Ръководителите на страните от ЕС одобриха насоките за работа по време на следващата фаза на разговорите с Великобритания за \"Брекзит\", но определиха юни като краен срок за напредък по ключовия въпрос, свързан със Северна Ирландия. В публикувания на сайта на Европейския съвет документ се казва, че европейските страни са решително настроени за \"възможно най-тясно сътрудничество с Обединеното кралство в бъдеще\". Специален акцент се поставя върху търговското и икономическото сътрудничество, но също така \"и други области, в частност борбата срещу тероризма и международната престъпност, външната политика, безопасността и отбраната\". \nВ същото време ЕС подчертава, че \"всякакво споразумение с Обединеното кралство трябва да се базира на баланс между права и задължения и да обезпечава равноправни условия\". В документа се отправя и ясно предупреждение към Лондон, че \"страна, която не е член на съюза и която не желае да има същите отговорности като страните членки, не може да има и съответните права и не може да се ползва от същите преимущества като тях\". \nВ позицията на ЕС се напомня още, че четирите свободи на ЕС (на придвижване на хора, услуги, стоки и капитали) са \"неразривни и не могат да бъдат предмет на \"избор от меню\" посредством участие в единния пазар, което се основава на секторален подход и може да наруши цялостта и успешното функциониране на единния пазар\". \nМеждувременно британският вестник The Guardian пише, че се увеличава броят на британците, разочаровани и ядосани от резултата на референдума за \"Брекзит\", които напускат Великобритания в търсене на по-добро бъдеще за тях и децата им. Някои от тях имат собствен бизнес, други имат хубава работа с добра заплата. За едни това е шанс за промяна в кариерата. Вместо да се изолират като имигранти, повечето искат да се впишат в местните общества на приемащите ги страни. \nПоловината от британците се готвят за икономически трудности непосредствено след \"Брекзит\", показва ново проучванe, поръчано от вестник The Independent. Само една четвърт от жителите на Обединеното кралство вярват, че Великобритания ще бъде по-просперираща непосредствено след \"Брекзит\". \nВ дългосрочен план обаче 43 процента смятат, че страната им ще е по-добре извън Европейския съюз, а 36 процента мислят обратното. Седем от всеки десет британци признават, че не са имали ясна представа за живота след напускане на ЕС, а 28 процента казват,че знаят какво точно да очакват от \"Брекзит\". На големия въпрос за или против оставането в ЕС 53 процента предпочитат да останат в ЕС, а 47 процента са за напускане. \nThe Sunday Times пише на свой ред, че провеждащите се протести срещу \"Брекзит\" заради годишнината от задействането на член 50 от Лисабонския договор, който урежда механизма за напускане на Европейския съюз, не са в крак с реалността. Изданието посочва, че за разочарование на протестиращите това решение е било одобрено в Камарата на общините с 498 срещу 114 гласа, а още по-лошо за недоволните от \"Брекзит\" е зелената светлина, която Брюксел даде за преговори за отношенията между Обединеното кралство и ЕС. \nSunday Express отбелязва, че координаторът за \"Брекзит\" Ги Верховстат подготвял план за \"споразумение за асоцииране\", за да запази Великобритания по-близо до Европейския съюз, но председателят на Европейския съвет \"запушил устата му\".  Подготвяният от Верховстат план за асоцииране предвиждал по-мек \"Брекзит\", но Доналд Туск казва, че \"за съжаление ние подготвяме споразумение за разделяне, а не за асоцииране\", като припомня за резултата от референдума. \nСлед срещата президентът на Европейския съвет Доналд Туск заяви още, че блокът ще използва \"положителната инерция\" за справяне с \"нерешените въпроси\", включително как да се избегнат граничните проверки между британската провинция Северна Ирландия и Ирландия. Това ще бъде обсъждано \"успоредно\" с разговорите за бъдещите търговски отношения. \"Лидерите ще преценят през юни дали ирландският въпрос е разрешен и как да се направи обща декларация за нашето бъдеще\", каза той пред репортери. \n    \n", "date": "2018.03.26", "title": "ЕС смъмри Лондон по отношение на \"Брекзит\"  "}
{"url": "http://www.duma.bg/node/163490", "text": "Турция е готова да проведе нови военни операции срещу терористичните групировки в граничните райони със Сирия. Това обяви в Самсун президентът Реджеп Ердоган, след като турските войски завзеха кюрдския анклав Африн. \"Недопустими са призивите за ограничаването на антитерористичните операции в сирийските райони западно от река Ефрат. За Турция няма значение къде действат терористите, ние сме готови да направим всичко за тяхното унищожение\", отбеляза той. Ердоган твърди още, че населението на редица сирийски градове, включително Манбидж, иска турската намеса. По думите му именно Западът се държи като окупатор. \"Никой няма право да заявява, че Турция окупира Сирия\", добави президентът. \nМеждувременно в Сирия при обстрел от Източна Гута срещу Дамаск бе убито 12-годишно момче, а други 7 са ранени. Всички те играели футбол, съобщи държавната агенция САНА. Обстрелът е бил насочен към спортния комплекс \"Ал Фейха\" в столичния квартал \"Мазра\". В комплекса се провеждала футболна тренировка, когато върху него се изсипали ракети. Някои от ранените са в много тежко състояние, един от тях ранен от шрапнели в главата. \n    \n", "date": "2018.03.26", "title": "Ердоган с нови операции в Сирия"}
{"url": "http://www.duma.bg/node/163492", "text": "В арктическите ледове заседнаха двете американски атомни подводници \"Хартфорд\" и \"Кънектикът\". Те са трудни за откриване, въоръжени са с крилати ракети \"Томахоук\" и имат огромна бойна мощ. Инцидентът стана по време на 5-седмични учебни стрелби, съобщиха руските медии. Подводниците трябвало да изплуват и да изстрелят ракетен залп по условни цели в Русия, но дебелият леден пласт им попречил. Това даде повод да бъдат взети на подбив в руските социални мрежи. \"Ще им се наложи да се обърнат към Русия за ледоразбивач\", написа във \"В контакте\" Ксения Рябовая. \"За да не засядат в ледовете, трябва просто да дружат с Русия\", добавя Леонид Чекменев. Според военния анализатор Алексей Подберьозкин подводниците на САЩ са правени не за екстремни условия и могат да пробият лед само с дебелина от 0,5 метра. \nВ същото време пособие във вид на комикс, в което НАТО губи конфликт с Русия, е издадено от Кибер института на военната академия на САЩ (ACI). Това съобщи IEEE Spectrum, месечно списание на Института на инженерите от електротехниката и електрониката. \nСюжетът на комикса включва мащабен конфликт между НАТО и Русия през 2027 г. след обединение на Молдова и Румъния. Според пособието Русия води високотехнологична война, започва кибератака, поразява безпилотниците на противника, а след това атакува танковете на алианса. Накрая руските войски завладяват консулство на САЩ в един от победените градове. \"Нашата мисия е да се предотврати стратегически сюрприз за армията\", поясни подполковник Натали Ванета от института. По думите й комиксите помагат на военнослужещите \"да разберат до голяма степен непостижими неща\".     \n", "date": "2018.03.26", "title": "Подводници на САЩ заседнаха в Арктика"}
{"url": "http://www.duma.bg/node/163494", "text": "Протест в Загреб срещу Истанбулската конвенция \nВ хърватската столица Загреб се проведе многолюден протест срещу намерението на правителството да ратифицира Истанбулската конвенция, предаде Би Би Си. Според протестиращите конвенцията ще легитимира еднополовите бракове и ще увеличи правата на транссексуалните лица. \"Ние сме срещу джендър идеологията\", заяви консервативната лидерка Желика Маркич. Протестиращите настояват за оставката на премиера Андрей Пленкович, който е внесъл конвенцията за ратификация.  Българи хванати с 6 кг хероин в Румъния \nГраничните власти в Румъния са заловили двама българи с 6,2 килограма хероин на ГКПП \"Калафат\", съобщиха медии. Те са на 24- и 26-годишна възраст. Те влизали в Румъния с автомобил, регистриран в България, но граничните полицаи решили да проверят автомобила обстойно. Така открили тайник в страничните части на задната седалка на колата. В специално пригоденото място имало скрити 12 пакета хероин, всеки с тегло от 500 грама. Двамата са предадени на българските власти.    Германия задържа Пучдемон \nГерманските власи задържаха бившия каталунски лидер Карлес Пучдемон при преминаване на границата. Той се връщал от Финландия и влязъл от Дания на път за Белгия. В. \"Паис\" съобщи, че Мадрид е получил официално потвърждение от Берлин за задържането на Пучдемон.  \n \"Островът\" от боклук в Тихия океан е много по-голям \n\"Островът\" от боклук в северната част на Тихия океан се оказа много по-голям от досегашните оценки и продължава да се разраства, съобщиха световните агенции. Над 79 000 тона пластмасови отпадъци плуват на площ от 1,6 млн. кв. км в океана. Масата му е 16 пъти по-голяма от предишните изчисления.   \n", "date": "2018.03.26", "title": "Кратки новини"}
{"url": "http://www.duma.bg/node/163495", "text": "Отровеният двоен агент Сергей Скрипал е имал близка приятелка, но тя е твърде наплашена, за да отиде в полицията в Солсбъри и да даде показания, твърди \"Телеграф\". \nИзданието се позовава на източници от обкръжението на бившия руски разузнавач. По данни на вестника приятелката на Скрипал дошла  в Солсбъри от Русия. Тя започнала отношенията с него, защото той бил финансово осигурен. Анонимен приятел на двойката сподели пред вестника: \"Той (Скрипал) й казал, че е руски мултимилионер и те започнали да си общуват. Полицията дори не знае, че тя съществува. Само на много малко хора е известно за техните отношения\". \nДруг познат на Скрипал и неговата приятелка каза, че жената е \"невероятно\" наплашена и много се страхува да даде показания в полицията за последните дни преди неговото отравяне.      \n", "date": "2018.03.26", "title": "Приятелка на Скрипал отказва да говори"}
{"url": "http://www.duma.bg/node/163496", "text": "Близкият изток е в навечерието на ново геополитическо разклащане, след като САЩ изтеглят базата си в Катар, констатира израелският аналитичен портал DEBKAfile, свързан с израелското разузнаване. При посещението на саудитския престолонаследник принц Мохамед бин Салман във Вашингтон е взето решение за предислоциране от Катар в Саудитска Арабия на най-голямата военна база на САЩ в Близкия изток. В Катар са разположени над 11 000 военнослужeщи на САЩ и на страните от международна коалиция срещу \"Ислямска държава\". \nЕдноврeменно се появиха и съобщения, че Вашингтон е решил да напусне турската военна база Инджирлик. По данни на в. \"Уолстрийт джърнъл\" САЩ вече са преместили или ще започнат скоро да прехвърлят бойна авиация и друго военно имущество и техника в американски бази в Източна Европа и Афганистан. Причината според западните анализатори са сложните отношения между Анкара и Вашингтон заради кюрдите, турско-руската сделка за закупуването на ракетите С-400, водената независимо от НАТО турска военна политика. \nНовата коалиция Катар-Турция-Иран промени баланса в региона до степен, която никой не си е  представял, твърди DEBKAfile.      \n", "date": "2018.03.26", "title": "САЩ напускат базите в Катар и Турция"}
{"url": "http://www.duma.bg/node/163489", "text": "САЩ преминават \"през най-опасния момент\" в своята история, написа в туитър бившият високопоставен дипломат и един от теоретиците на американската външна политика Ричард Хаас. \n\"Доналд Тръмп е настроен да води война на три фронта: политическа срещу Боб Мълър (специалният прокурор, разследващ \"руската връзка\" - ред.), икономическа срещу Китай и други търговски партньори, а също истинска срещу Иран и/или Северна Корея. Това е най-опасният момент в съвременната история на САщ и до голяма степен това е предизвикано от самите нас, а не от някакви събития\", написа Хаас. \nМежду другото в статията си \"Накъде да вървим. Преустройство на американската външна политика\", публикувана през 2017 г. в сп. \"Форийн афеърс\", стратегът написа, че лозунгът \"Америка преди всичко\" е лош, защото всяка държава ще започне да се слага на първо място и тогава няма да мисли за американските интереси, а само за своите. Международният ред след Втората световна война може да бъде ремонтиран, но не трябва напълно да бъде разтурян. И не трябва да се забравя колко ползи донесе този ред именно на САЩ, добави дипломатът. Според него САЩ не трябва да се изолират, да зарежат борбата за климата и международната помощ.   \n", "date": "2018.03.26", "title": "Америка минава през най-опасния момент"}
{"url": "http://www.duma.bg/node/163525", "text": "Ремонтът на столичната улица \"Първа българска армия\" в кв. \"Орландовци\" ще струва 3 млн. лева. Общата дължина на участъка от ул. \"Мара Бунева\" до бул. \"Илиянци\" е от малко над 2 километра. Това става ясно от обществена поръчка на Столичната община. \nПроектът предвижда пълен ремонт на пътното платно, изграждане на нови тротоари, обновяване на съществуващите зелени площи, както и на част уличното осветление. Предвижда се изграждане на нови стълбове. Също така ще бъдат изградени нови  PVC тръби, разположени в северния и южния тротоар на ул. \"Първа българска армия\". Трябва да бъдат подменени още и част от водоснабдяването, канализацията и отводняването. \nУлицата не е ремонтирана от 25 години и жителите на квартала нееднократно са подавали жалби, но без резултат. Шосето е осеяно с огромни и дълбоки дупки, през които кола почти не може да мине, а при дъжд улицата става езеро.      \n", "date": "2018.03.26", "title": "Тръгва ремонт на столична улица от 2 км за 3 млн. лева"}
{"url": "http://www.duma.bg/node/163526", "text": "Жители на столичния квартал \"Орландовци\" излязоха на протест с искане да се вземат мерки срещу преминаването на тежки камиони и коли с висока скорост през квартала им. \"Проблемът е жесток. На нашата улица се намират две училища  и децата не могат спокойно да отидат на училище\", разказаха протестиращите. Според тях районната администрация им обръщала внимание само когато наближавали избори. Многократно е говорено за поставянето на \"легнали полицаи\" и знаци, но това не се е случило, оплакаха се още хората. Заедно с ръководствата на двете училища жителите ще търсят съдействие от столичния кмет Йорданка Фандъкова. \nДва пернишки квартала пък излязоха на протест заради лошите пътища. В знак на недоволство хората от квартал \"Каменина\" блокираха движението по пътя от Перник за Радомир и Кюстендил в района на пътен възел \"Марина бара\". Улиците \"Марина бара\", \"Горски извор\", \"Градище\", \"Самодивска\" и \"Черковна\" са без асфалт, в кал и дупки. Ще излизаме и ще затваряме пътя всяка събота, докато не видим багери или някаква техника, която да работи по улиците, заканиха се недоволните. \nЗа квартала е имало обществена поръчка и за изграждане на водопроводна мрежа, и за инфраструктурата. Те са спечелени, има фирми, но никой не работи. \n    \n", "date": "2018.03.26", "title": " Софийски квартал на протест срещу тежките камиони"}
{"url": "http://www.duma.bg/node/163524", "text": "Пари от кутия с дарения бяха откраднати от църква в Раковски. Кражбата е станала от католическия храм \"Свети Михаил Архангел\" в града. Предполага се, че тя е извършена от деца. \nСпоред отец Румен Станев извършителите влезли в храма, счупили кутията и взели част от парите. \"Сумата e може би не много голяма - 20-30 лева. Въпросът е принципен. Посяга се на пари за бедните\", посочи духовникът. По думите на отец Румен храмът и преди е ставал обект на посегателства. \"Ние не обвиняваме тези хора. Молим се за тях, да осъзнаят какво вършат\", допълни той.    \n", "date": "2018.03.26", "title": "Откраднаха дарения от църква в Раковски"}
{"url": "http://www.duma.bg/node/163527", "text": "Над 650 души са се подписали в петицията за запазване на ППМГ \"Акад. Никола Обрешков\" в Бургас. Акцията на родители, ученици и преподаватели започна след опасността паралелка от елитното училище да бъде закрита. Заедно с подписката, която ще бъде изпратена до министъра на образованието и науката, тече и електронна петиция, в която са се включили над 2400 души. \nПодписалите се заявяват категоричната си позиция срещу политиката на МОН да се увеличи приемът в професионалните гимназии за сметка на профилираните. Предварителното решение бе да се съкрати с една паралелка приемът на осмокласниците за учебната 2018-2019 г. Очаква се окончателното решение на министъра да стане ясно в края на месеца. \nПодписалите се не приемат мотива за съкращаване на паралелка поради недостиг на ученици, защото той не отговаря на истината. Освен това са категорични, че когато нещо работи, то не трябва да се закрива, а математическата гимназия е най-желаната в Бургас. В класацията на БАН за този вид училища бургаското е на второ място в страната. \n    \n", "date": "2018.03.26", "title": "Над 3100 души се подписаха за спасяването на  математическа гимназия"}
{"url": "http://www.duma.bg/node/163529", "text": "На 27 март от 15 до 17 часа народният представител от \"БСП за България\" Георги Свиленски и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.   \n", "date": "2018.03.26", "title": "ПРЕДСТОЯЩО"}
{"url": "http://www.duma.bg/node/163530", "text": "При предстоящата във Варна среща ЕС - Турция на президента Реджеп Ердоган не бива да му бъде спестено категоричното настояване за освобождаване на хвърлените зад решетките турски журналисти. За това настоя председателят на УС на СБЖ Снежана Тодорова. \n\"Разбираме за колко трудни и важни теми ще трябва да се търсят умели дипломатически решения на предстоящата среща. Но в СБЖ сме категорични, че сред тези теми е недопустимо да липсва твърдото настояване пред турския държавен глава за освобождаване на намиращите се в затвора турски журналисти и за стриктно спазване на принципа на свободата на словото\", призовава Тодорова. Занимаващите се с \"голяма политика\" по всякакви начини трябва да бъдат принудени да се ангажират по-активно със защитата на свободата на словото и в Турция, и навсякъде по света, заявяват от СБЖ. \nДен преди срещата на върха във Варна службите блокираха улици. Разговорите между лидерите на ЕС и турския президент започват около 19 ч. в резиденция \"Евксиноград\". Ердоган води във Варна два самолета антураж, съобщават турски медии. \nПрезидентът Румен Радев пък дипломатично отклони поканата за среща с турския си колега преди няколко дни. \"Предлагам тя да се състои в рамките на предстоящата Среща на върха на НАТО през юли в Брюксел, където ще имаме възможност да обсъдим по-задълбочено развитието на сътрудничеството и диалога на най-високо равнище между нашите страни\", пише Радев до Ердоган. \n    \n", "date": "2018.03.26", "title": "СБЖ напомня на Ердоган за арестуваните турски журналисти "}
{"url": "http://www.duma.bg/node/163531", "text": "Националният съвет на БСП прие декларация, в която призовава правителството да подкрепи наследниците на тракийските българи, пострадали от нечуван геноцид през 2013 г. Документът е по повод Деня на Тракия 26 март. Социалистите настояват \"справедливото искане за обезщетението на тракийските българи да бъде поставено пред турската страна на най-високо ниво\". БСП подчертава, че тракийският въпрос не бива да потъва в забвение. Членовете на НС приеха поканата на Съюза на Тракийските дружества да се включат в отбелязването на Деня на Тракия. \nНа пленума бе припомнено, че през 2008 г. по предложение на евродепутатите от БСП Маруся Любчева и Евгени Кирилов Европейският парламент прие резолюция, с която обвърза членството на Турция в ЕС с обезщетенията за имотите на тракийските българи, т.е. със законните права на наследниците им. \nВ декларацията на БСП се допълва, че посредничеството на страната между Европа и Турция не бива да е за сметка на българския национален интерес. \"Изказването на турския президент Ердоган за душевните граници до Кърджали е провокация към националния суверенитет и териториалната цялост на България. То е неприемливо. Премиерът Бойко Борисов да заяви тази позиция на срещата на 26 март\", допълниха първоначалния текст на позицията си социалистите. Да бъдем единни и единодушни в националните си приоритети независимо от политическите си възгледи и пристрастия, призовават от БСП. \nМеждувременно стана ясно, че в края на април в София ще пристигне делегация на ПЕС в София. Преди това, в началото на април, Корнелия Нинова ще посети Черна гора и Албания, където ще се срещне с лидерите на партии от политическото семейство. Както ДУМА вече писа, за 16 май в София е насрочена среща на премиерите, комисарите и председателите на леви партии от Европа.   \n", "date": "2018.03.26", "title": "Левицата пита за тракийските обезщетения за тракийците"}
{"url": "http://www.duma.bg/node/163532", "text": "Отчет за изхарчените миналата година пари и бюджет за 2018 г. прие Националният съвет на БСП. Структурите по места отново ще получат увеличение на субсидията си, а от доклада на Корнелия Нинова и заместника й Кирил Добрев стана ясно, че за последните 4 години местните организации са получили четворно увеличение на средствата от \"Позитано\" 20. Ръководството на БСП смята, че по този начин те ще са по-добре обезпечени за реализиране на местни политики и инициативи. Добрев обаче настоя за по-добра финансова дисциплина, призова и за по-добра събираемост на членския внос.  \nЩе продължи дейността си и създаденият м.г. Фонд за политически инициативи. Той ще отпуска средства на проектен принцип на организациите, които имат добри обществени инициативи. Предвидено е увеличение при финансирането на партийни обучения, както и за дейността на Младежкото обединение, което през май ще проведе конгреса си. \nЗаделено е специфично финансиране - освен субсидия за организациите допълнително подпомагане ще има за \"смесени\" и малки общини. За разпределението на средствата ще отговаря и ново звено на \"Позитано\" 20 - \"Регионална и местна политика\". Акцент в дейността на новата структура ще бъдат местните избори и работата с кметове.  \n151 ще са щатните бройки в централата на БСП. НС определи и сума, с която да финансира пускането на своя телевизия. Какъв ще бъде видът й, как ще се разпространява и концепцията й, тепърва предстои да бъде уточнено.   \n", "date": "2018.03.26", "title": "Ще има повече пари за структурите по места"}
{"url": "http://www.duma.bg/node/163540", "text": "След като повече от година БСП следваше ГЕРБ с около два процента, социалистите стопиха разликата. Според проучване на агенция АФИС левицата получава подкрепата на 24,7% от избирателите, 24,6% са за гербаджиите. Според социолозите разместването е заради покупката на ЧЕЗ от \"Инерком\" и подозренията за задкулисие при сделката. \n2-3 процента са се стопили и сме наравно, но това не е достатъчно, констатира на вчерашния пленум на НС на БСП Корнелия Нинова. Проучванията са доказали тезата на БСП, че държавата трябва да участва в икономиката не само с регулаторни функции, а и чрез собственост. Нинова отбеляза, че ГЕРБ изпълняват алтернативния бюджет на БСП, но незаконно - еднолично премиерът раздава средства без гласуване от парламента.   \n", "date": "2018.03.26", "title": "БСП изпревари ГЕРБ - 24,7% срещу 24,6% "}
{"url": "http://www.duma.bg/node/163534", "text": "На 23 март, след тежко боледуване, на 59 години почина  Марин Стоянов общински съветник от БСП в Столичния общински съвет. Член на Постоянните комисии по инженерна инфраструктура и енергийно планиране  и по обществен ред и сигурност. Член на ръководството на БСП в район \"Надежда\". Поклон пред светлата му памет! Градски съвет на БСП в София     \n", "date": "2018.03.26", "title": "Почина общинският съветник от БСП Марин Стоянов"}
{"url": "http://www.duma.bg/node/163535", "text": "До критичното ниво от 395 см, при което река Тунджа започва да залива улици и къщи в Елхово, остават по-малко от 20 сантиметра, показваха последните данни за равнището на реката вчера. През последните два дни водният стълб в града се задържа около 375 см. Реката е заляла най-ниските части от градския парк, стадиона и кооперативния пазар, но не се налага евакуация на хора. \nБлизо 1,7 метра остават, за да прелее река Струма при Бобошево. Високото ниво на водите не създава на този етап рискове от наводнения. \nМеждувременно алтернативното трасе, което заобикаля свлачището, затворило главния път между  Смолян и Мадан в района на село Тикале, бе пробито. То е дълго около 1 км и се разширява. На този етап обаче не може да се предприемат действия по разчистване на падналите земни маси, защото при преовлажняването има риск от отцепване на нови скали и кал. \"Евентуални нови срутвания, или разчиствания с взривове, може да доведат до падане на големи маси в корито на река Черна и да се образува стена, която да спре течението. Така ще имаме още един проблем с язовир, който да е проводник на голяма речна вълна\", коментират експерти. \n    \n", "date": "2018.03.26", "title": "Струма и Тунджа стигнаха критични нива"}
{"url": "http://www.duma.bg/node/163536", "text": "След протест на жители на Нови хан срещу плановете за добив на кварцов пясък край селото, фирмата концесионер на находището се отказа от намеренията си за постигане на споразумение между спорещите страни. Проявата бе вчера от 14,30 ч. Протестиращите заявиха опасенията си, че качеството на въздуха ще се влоши, тъй като кварцовият пясък е с високо съдържание на силициев диоксид. Фините частици от него остават по-дълго във въздуха, отколкото обикновените прахови частици, и продължителното им вдишване може да увреди белите дробове. Предвижда се добив на 80 хил. тона пясък на площ от 67 декара в землището на селото до края на годината. \nМалко след протеста Министерството на енергетиката излезе със съобщение, че концесионерът \"Ватия холдинг\" АД засега се отказва от добива в находище \"Побит камък\". Договорът на фирмата е сключен на 6 февруари 2007 г. за срок от 20 години. Концесията е предоставена във връзка с приватизационна сделка на \"Ватия\" АД - правоприемник на фирма с държавно участие \"Ватия\", в село Негушево, уточняват от ведомството. Оттам разясняват, че процедурата за удължаване на срока е сходна с тази на предоставяне на нова концесия. При нея трябва да бъдат изпълнени всички законови изисквания, които гарантират защитата на населението и опазването на околната среда. \nЗа временния отказ на фирмата концесионер е информиран и кметът на община Елин Пелин Ивайло Симеонов. \n    \n", "date": "2018.03.26", "title": "Отказват се от добива на кварцов пясък край Нови хан засега"}
{"url": "http://www.duma.bg/node/163537", "text": "40 пътници от Париж до София с полет на \"България от еър\" са влезли в страната на 20 март, без да преминат през задължителна паспортна проверка на граничния контрол. По искане на премиера Бойко Борисов 13-те гранични служители, които са били на смяна, ще бъдат уволнени. Той е извикал вътрешния министър, главния секретар на МВР и директора на ГД \"Гранична полиция\", за да му докладват по случая. Скандалът с пропуска в контрола на летището гръмна през уикенда след сигнал в медии от анонимни служители по сигурността.  \nПътниците от Франция преминали свободно покрай гишетата, без да бъдат спрени, тъй като в този момент нямало нито един служител на \"Гранична полиция\". Когато се върнали на работните си места, те започнали да проверяват документите на останалите пътници от самолета. Министърът на вътрешните работи Валентин Радев обяви, че е разпоредил проверка на случая. Той коментира, че \"е недопустимо на най-добре пазената и най-хвалената сухопътна граница да се случват подобни неща\". Той призна, че това се е случвало и преди и ще провери дали има наказани.   \nОт \"Гранична полиция\" обясниха, че установяват причините за пропуска в контрола. В МВР пък броят колко пътници не са били проверени от иззетите записи от камерите. От ведомството на Радев успокояват, че сред влезлите без проверка няма издирвани лица. Не е ясно обаче дали не е имало хора с фалшиви документи. Граничните полицаи се били оправдали с лични причини като обяд или почивка за цигара. \nВлизането на 40 души в страната, без да преминат граничен контрол, се случва на фона на поредния атентат във Франция. ДУМА припомня, че наскоро Борисов за пореден път обвини някои страни в ЕС за несправедливо отношение към България и за измисляне на причини за отказ от членство в Шенген. В началото на февруари в Брюксел премиерът за пореден път се похвали, че страната най-добре пази границите си.  \n  \n  \n    \n", "date": "2018.03.26", "title": "Уволняват 13 граничари на летището, допуснали пътници без проверка"}
{"url": "http://www.duma.bg/node/163538", "text": "На този етап България няма да гони руски дипломати заради отравянето на двойния руски шпионин Сергей Скрипал и дъщеря му Юлия във Великобритания. Това обясняват от петък насам управляващите у нас и отричат информациите в британските вестници \"Таймс\" и \"Гардиън\" и американската телевизия Си Ен Ен, че България също ще експулсира руски дипломати. Трите престижни медии се позовават на анонимни чуждестранни дипломати, присъствали на срещата на върха в Брюксел. \n\"До 20 европейски страни се подготвят да изгонят руски дипломати, свързани с шпионската мрежа на Москва\", пише \"Таймс\". Той уточнява, че съгласуваните действия ще предприемат Франция, Германия, Полша, Ирландия, Нидерландия, Естония, Латвия, Литва, България, Чехия, Дания и още до 9 държави. Старши чуждестранен дипломат пък казва пред Си Ен Ен, че Германия, Франция, Дания, Латвия, Литва, Естония, Чехия, Холандия, България, Ирландия и няколко други страни \"вероятно ще изгонят руснаци в понеделник\". \nБългария няма да гони руски дипломати без повече доказателства за ролята на Русия в отравянето на бившия шпионин Сергей Скрипал, заяви в петък премиерът Бойко Борисов пред журналисти в Брюксел. \"Всички вярваме на позицията на Великобритания, но във висока степен на вероятност, значи има и друга вероятност. Припомних времето, когато Саддам Хюсеин беше обвинен за химическото оръжие, впоследствие Тони Блеър се извини. Последствията в тази страна и до ден днешен са чудовищни. Това е общото решение и ние го подкрепяме\", обобщи той. Борисов прогнозира, че другата седмица ще има масово отзоваване на дипломати, когато ЕС отзове своя в Москва. Докато съществува висока степен на вероятност, но няма твърди доказателства, не можем да обсъждаме отзоваване на български дипломати от Русия, категоричен бе премиерът и допълни, че все пак ще го обсъди и с \"Обединени патриоти\". Борисов не бил оптимист за мирното развитие на света, защото в момента било много по-тежко от Студената война. \nНяма взето решение от българската държава да се гонят руски дипломати, обяви малко по-късно пресцентърът на Министерството на външните работи. \nДУМА припомня, че на срещата на върха в четвъртък лидерите на ЕС взеха решение посланикът на ЕС в Москва Маркус Едерер да бъде извикан за консултации, а след това да започне и координираното изгонване на дипломати. Лидерите на ЕС излязоха с позиция за отравянето на двамата Скрипал в Солсбъри на 4 март. Те подкрепиха британската позиция и в общото им изявление се казва, че е \"много вероятно Русия да седи зад атаката със забранено вещество срещу бившия руски агент\". Миналата седмица Великобритания изгони 23 руски дипломати от Лондон заради отравянето на Скрипал. Русия пък изгони в ответ 23 британски дипломати, затвори британското консулство в Санкт Петербург и Британския съвет. Москва категорично отрича да има нещо общо със случая Скрипал.     \n", "date": "2018.03.26", "title": " Властта уверява: Няма да гоним руски дипломати "}
{"url": "http://www.duma.bg/node/163533", "text": "Визията на БСП за развитието на България ще бъде основна тема на предстояща широка национална партийна среща. Определена от ръководството като \"миниконгрес\", тя ще събере общински и областни председатели, кметове, общински съветници, депутати и членовете на Националния съвет на левицата. Датата на форума ще бъде определена от Изпълнителното бюро, но се очаква съвещанието да е през май. Форумът ще представи алтернативната концепция за бъдещето на страната, документи ще бъдат представени и от различните съвети към НС на БСП. \n\"Сделката с ЧЕЗ е най-ярък пример за задкулисие и далавери. Ако я допълним с предварителния договор, сключен със Софийската митрополия, и с информацията, която събрахме за размерите на санирането, което изпълняват фирмите на г-жа Върбакова в цялата страна, вече няма съмнение кой стои зад нея\", обобщи Нинова. Тя подчерта, че БСП е започнала битката срещу паралелната държава и трябва да я доведе докрай - до нейното осветяване. Нинова припомни, че по искане на БСП парламентът създаде анкетна комисия, оглавявана от социалиста Жельо Бойчев, която търси истината.  \nПозицията на БСП остава непроменена - спиране на сделката, започване наново и включване на държавата като равноправен кандидат, участващ в закупуването на ЧЕЗ. \"Тази сделка най-ясно доказва тезата ни за ролята на държавата в икономиката - не само с регулаторни функции, а и чрез собственост в ключови за икономиката сектори. За съжаление управляващите загубиха време, за да им се докаже тази теза\", заяви Нинова. Тя цитира и проучване, според което мнозинството българи, включително и десни избиратели, смятат, че държавата трябва да придобие собственост. Това е основен идеологически спор между нас и десните партии. Интересно, че и ГЕРБ възприеха частично нашата теза, отбеляза тя. \nНинова добави, че времето е доказало и друга теза на БСП. \"Трета година правим алтернативни бюджети и твърдим, че може да има по-висока събираемост - средно с около 1 млрд. годишно. През последните седмици излезе информация за 16 млрд. несъбран ДДС. Това подкрепя не само тезата ни за бюджетирането, но и позицията ни при вота на недоверие за системата БАЦИС, която е пробита. При добра събираемост са възможни и социалните политики, на които държим - преизчисляването на пенсиите, общинско и държавно здравеопазване, политиките за младежка заетост и др.\", обясни Нинова. Според нея се е доказало, че БСП може да прави по-добри бюджети от тези на управляващите.  \n\"ГЕРБ започна да изпълнява нашия алтернативен бюджет, само че заобикаляйки закона. Имам предвид допълнителните плащания, които министър-председателят прави като еднолично решение и \"дарение\" с парите на данъкоплатците в различни сектори - полиция, здравеопазване, общински болници... Плащат се пари, които не са минали през бюджета и НС, макар да бяха заложени в нашия алтернативен бюджет. Внушението беше, че социалистите могат само да харчат и не могат да правят разчети. Времето доказа, че сме били прави, и вече изпълняват този алтернативен бюджет, но по незаконен начин\", продължи Нинова.  \nЛидерът на БСП отбеляза и друга теза, която се е доказала - за проблемите в строителството на пътища и магистрали. \"С ремонтите се занимавахме още с Димчо Михалевски, лека му пръст, предупреждавахме за качеството и кражбите от строителство. И тази наша теза се потвърди. А решението до всяка дупка да има полицай или чиновник просто няма да коментирам, то е несъстоятелно и смешно\", добави тя. \nИзнесените заседания на ИБ на БСП продължават. Утре бюрото ще заседава в Пазарджик.   \n", "date": "2018.03.26", "title": " На \"миниконгрес\" БСП ще подготви визията си за България "}
{"url": "http://www.duma.bg/node/163528", "text": "Технологичното училище \"Електронни системи\" към Техническия университет в София, което подготвя елитни ИТ специалисти, е заплашено от унищожение. Причината е, че в Закона за предучилищното и училищното образование (ЗПУО), който смени старата училищна уредба и е в сила от август 2016 г., сред видовете училища няма предвидено учебно заведение към висше училище. За това алармираха родители в редакцията на ДУМА още в четвъртък. Редакцията се свърза с училището, откъдето заявиха, че директорката е заета, но ще ни изпратят подробна информация по случая. До момента това не е направено.  \nПроверка на ДУМА установи, че в сайта на ТУ-София в структурата на вуза фигурират две професионални училища - Професионалната гимназия по компютърни системи и технологии в гр. Правец и Технологичното училище Електронни системи в София. Първото е създадено през 1986 г., второто - през 1988 г. и досега са подготвили хиляди елитни кадри за ИТ сектора. В получената от ТУ акредитация през 2012 г. те също са отбелязани в структурата на университета. Срокът на акредитацията на ТУ обаче изтича на 14 юни и не е ясно дали гимназиите ще останат при новата акредитация. На 1 януари обаче ректорът е утвърдил структурата и училищата са включени в нея. \nНа родителите обаче ръководството на училището в София е съобщило, че то може да се окаже незаконно, тъй като не съответства на образователния закон. Проблемът е, че в него преподават професори, доценти от университета, хора с докторска научна степен и елитни специалисти от ИТ фирми, които нямат педагогическата квалификация, изисквана от ЗПУО, и по закона не могат да са учители. Освен това, директорът на училището сега се назначава от ректора на ТУ-София, а не от Регионалното управление на МОН, както иска законът. Финансирането му е от бюджета на ТУ, не от държавата, както е в ЗПУО. По думите на родителите, за проблема са били уведомени и министър Красимир Вълчев, и шефката на ресорната комисия в НС Милена Дамянова, автор на закона. Досега нищо не е решено, а от МОН натискат училището да се подчини на ЗПУО, да бъде извадено от ТУ и да премине към МОН.  \nЩе бъде загубен целият образователен опит на училищата към ТУ в Правец и София, натрупан за повече от 30 години и доказал се като изключително ефективен, негодуват родителите. Ще бъде ликвидирана и ефективната учебна програма със специални предмети още от 8 клас, които според ЗПУО може да съществуват в задължителната програма чак след 10 клас. И какъв е този закон, който унищожава образованието, питат те. Според тях, когато е правен законът, никой не се е сетил дори, че има и такива две училища към университет. Подобен проблем имаше и с езиковите гимназии, които бяха заплашени от унищожаване, но за тях се сетиха навреме и ги уредиха, а нас са ни хвърлили на боклука, възмущават се родителите, които се притесняват и дали децата им ще получат дипломите си за средно образование. Те организират подписка и искат да се запазят уникалният модел и статутът на гимназиите в София и Правец, чиито възпитаници веднага се реализират във висше училище или на трудовия пазар. От МОН обаче казват, че не може да се променя закон заради едно училище. В гимназията се обучават 526 ученици.     \n        \n", "date": "2018.03.26", "title": "Елитно училище е заплашено от унищожение  "}
{"url": "http://www.duma.bg/node/163497", "text": "Стотици хиляди подрастващи, млади хора и техните родители излязоха на протест в САЩ с искане за затягане на законодателството за притежание на огнестрелно оръжие. Демонстрацията, която се проведе под наслов \"Марш за нашия живот\", бе проведена в редица големи градове в страната, включително Ню Йорк, Вашингтон, Чикаго, Денвър и Лос Анджелис. \nАмериканските медии не пропуснаха да отбележат, че протестът, иницииран от младите хора, е най-големият в страната от годините на Виетнамската война (1956-1973) насам. Една от най-масовите акции бе тази в Ню Йорк, където на улиците излязоха най-малко 175 хил. души. \"Разтърсващо! В Ню Йорк към \"Марш за нашия живот\" се присъединиха 175 хил. души\", написа кметът на града Бил де Блазио в профила си в социалната мрежа туитър. \nПротестът бе подкрепен и от редица знаменитости, сред които и Пол Маккартни. Пред американския телевизионен канал CNN легендарният музикант от \"Бийтълс\" заяви, че се присъединява към акцията заради Джон Ленън, чийто живот бе отнет на 8 декември 1980 г. Той бе застрелян с пет куршума в гърба в нюйоркския квартал \"Манхатън\", докато се разхождаше със съпругата си Йоко Оно. \nНосейки тениска с надпис \"Можем да сложим край на насилието с оръжие\", Маккартни се включи в марша, \"само за да подкрепя хората\". \n\"Не знам дали можем да сложим край на насилието с оръжието\", каза Маккартни. \"Но това е, което можем да направим, и затова съм тук\", допълни бившият \"бийтълс\", като същевременно поясни: \"Един от най-добрите ми приятели бе убит тук, за мен е важно\". \nКъм настоящия момент държавният глава на САЩ Доналд Тръмп все още не е реагирал на демонстрациите, въпреки че заради марша се наложи да бъде променен маршрутът на неговия кортеж на път за имението му във Флорида - Мар а Лаго. \nУчастниците в \"Марш за нашия живот\" поискаха от властите да засилят контрола над оръжията. Акцията е организирана след трагедията в гимназията в Паркленд, Флорида, където 19-годишен младеж застеля 17 души и рани 14 други. Извършителят - Николас Круз, бивш възпитаник на учебното заведение, е бил изключен по дисциплинарни причини. Полицията успя да го задържи малко след инцидента. По-късно стана ясно, че Круз се е сдобил с винтовка AR-15 още през 2017 г. - при това, след като е преминал необходимата проверка. \nТрагедии като тази в Паркленд често се използват като аргумент за затягане на контрола на продажбата и движението на оръжия в САЩ. След стрелбата в гимназията учениците призоваха за провеждането на масови протести.  \nВ САЩ въпросът за контрола над придобиването и притежанието на огнестрелни оръжия е един от най-деликатните за обществото. Традиционно представителите на Демократическата партия настояват за по-строги закони в тази област, докато републиканците защитават правото на гражданите да притежават огнестрелно оръжие. Защитник на тези права е Националната стрелкова асоциация на САЩ (NRA).     \n", "date": "2018.03.26", "title": " Масови протести срещу оръжията в САЩ "}
{"url": "http://www.duma.bg/node/163491", "text": "\"Фейсбук\" е крадял личните данни на своите потребители дори и чрез игрите, твърди бившият мениджър на компанията Санди Паракилас. Паракилас е работил във \"Фейсбук\" от 2011 до 2012 г. Той е отговарял за спазването на правилата за защита на данните на потребителите. В интервю за \"Вашингтон пост\" специалистът споделя, че данни за клиентите са \"крадени\" и чрез големия брой популярни игри на компанията, включително \"Кенди краш\" и \"Фармвил\". Той разкри, че всеки път, когато потребител приеме приложение чрез фейсбук, се появява \"прозорец\", в който се иска разрешение за достъп до публични данни за него, но приложението получавало и достъп до информация, която потребителят съхранява като тайна. \nЕврокомисарят Вера Юрова иска от \"Фейсбук\" по-нататъшни обяснения за изтичането на данни. Пред в. \"Билд ам зонтаг\" тя се конкретизира: \"В каква степен са засегнати европейските потребители. Злоупотребата с данните на 50 млн. клиенти на фейсбук е абсолютно неприемлива.\" \nСпоред проучване на същия вестник 60% са на мнение, че фейсбук има негативни последици за демокрацията, а 89% смятат, че мрежата може да влияе на политическите мнения на своите клиенти.   \n", "date": "2018.03.26", "title": "\"Фейсбук\" краде данни чрез игри"}
