{"url": "http://duma.bg/node/155245", "text": "Одит за състоянието на държавната фирма \"МОБА\", която охранява обекти на Министерството на отбраната, е предаден на прокуратурата и финансовата инспекция още миналата седмица. Тази теза застъпиха вчера вицепремиерът Красимир Каракачанов и зам.-министърът Анатолий Величков. Намерете пряката връзка между внасянето на документите в прокуратурата и последвалата атака през вестници и медии, заяви Величков, след като ден по-рано БСП алармира, че фирмата умишлено се води към фалит. \nЗа извършен одит в предприятието обаче така и не става дума в писмен отговор на министъра Каракачанов от 29 септември т.г. Тогава той дава информация за финансовото състояние на търговските дружества на МО. Каракачанов съобщава само за създаване на работна група, която да оцени ситуацията и да подготви план за оздравяването на дружеството. \"За третото тримесечие на 2017 г. \"МОБА\" ЕООД отчита загуба в размер на 20 хил. лв. Същата загуба е значително намалена спрямо предходното тримесечие на 2017 г., съответно загуби от 213 за първото и 300 за второто тримесечие. Предвид отрицателния финансов резултат, натрупаните задължения и увеличаване на минималната работна заплата в страната са предвидени действия за създаване на работна група от експерти в Министерството на отбраната, които да извършват преценка на ситуацията и да продължат оздравяване на дружеството\", заявява само преди месец министърът. \nОсновната цел на министерството е \"МОБА\" да охранява максимален брой обекти, за да може да се заздрави. Ведомството обаче призна, че от 2014 до 2016 г., т.е. по време на второто правителство на Бойко Борисов, държавната фирма е натрупала задължения за над един милион лв. МО се похвали, че са орязали със 7000 лв. разходите на администрацията в закъсалата фирма, били взели мерки за разплащане с НАП. Установихме политически назначения, включително имаше двама управители с по няколко хиляди лева заплата, съобщи Величков. Поисках в разговор със зам.-финансовия министър Кирил Ананиев да плащаме 30% от задълженията, което ни позволи да можем да изплащаме заплатите на работниците, добави зам.-министърът. В публикацията от 1 ноември \"Охранителна фирма на МО тласкана към фалит\" е допусната фактическа грешка. Поднасяме своите извинения на управителя на \"МОБА\" ЕООД Николай Наков Наков, за когото поради пълно съвпадение на трите имена сме написали, че е юрист, свързан с партия \"Воля\" и Веселин Марешки. По телефона вчера г-н Наков от \"МОБА\" бе категоричен, че няма нищо с регистрирания във Варненската адвокатска колегия Николай Наков Наков и не е бил кандидат-депутат от \"Воля\". \nДържим да уточним, че на пресконференцията във вторник членът на Изпълнителното бюро на БСП Атанас Зафиров не е споменавал името на управителя на фирма \"МОБА\" и не го е обвързвал с партия \"Воля\". Така че министър Каракачанов можеше да си спести високопарните обвинения към БСП в \"откровени лъжи\". Грешката си е наша...   \n", "date": "2017.11.02", "title": " Каракачанов дал на прокуратурата \"одита\" на \"МОБА\" "}
{"url": "http://duma.bg/node/155234", "text": "Българският лекарски съюз прогнозира фалити не само на още болници, но и на лечебни заведения в доболничната помощ. Според лекарите не трябва да се подценяват дейностите в това перо. От съюза са категорични, че този подход ще влоши качеството на медицински дейности в първичната и специализирана извънболнична помощ. \nБългарският лекарски съюз свика извънреден управителен съвет относно гласуваното разпределение на рамката за бюджет 2018 на НЗОК. Според организацията увеличението в болнична помощ е задоволително, особено като се вземе предвид, че от 10 години няма коригиране на цени за клиничните пътеки. Лекарите обаче настояват за ръст и на средствата за извънболнична помощ, тъй като ако това не се случи, предстоят фалити и в тази сфера. \nСпрямо последния бюджет реалното увеличение на НЗОК е 407 млн. лв. От тях за болнична помощ са насочени 148,5 млн. лв., за медико-диагностични дейности - 5,5 млн. лв., за медицински изделия са предвидени 10 млн. лв., за първичната доболнична помощ - 7,2 млн. лв. Едва 2,9 млн. лв. са предвидени за специализираната извънболнична помощ. \"Колегите ни са в  невъзможност да издържат практиките си, а това неминуемо ще генерира напрежение между пациенти и лекари\", опасяват се от БЛС. От заседанието на съюза стана ясно, че съсловната организация застава единодушно зад колегите си от извънболнична помощ, като настоява за увеличение в бюджета на НЗОК. \nПретенциите на БЛС са за първичната доболнична помощ да се предвидят още 10 млн. лв., а за специализираната да се увеличат с още 13 млн. лв. Организацията припомня, че в проектобюджета, който съюзът изпрати до институциите през юли, исканите суми за извънболнична помощ бяха значително по-високи. Позицията на лекарската организация е, че липсата на достатъчен ресурс в доболничната помощ ще се отрази крайно негативно на достъпа на пациентите до здравеопазване, а от друга страна, ще създаде условия за противопоставяне на работещите в доболничната и болничната помощ. \n    \n", "date": "2017.11.02", "title": " БЛС прогнозира фалит и на доболнични лечебни заведения  "}
{"url": "http://duma.bg/node/155235", "text": "БЧК събра 191 517 лв. за хората, пострадали от наводнението в Бургас, съобщиха от неправителствената организация. Дарителската акция започна от 27 октомври. \nНа 1 ноември бяха раздадени хранителни и хигиенни пакети на засегнатите от наводненията жители на село Братово и кв. Долно Езерово в община Бургас. \nБЧК предостави на пострадалите общини професионални изсушители на наводнените къщи, предназначени за употреба в тежки бедствени ситуации. Тяхната функция е да абсорбират водата в наводнените помещения за много кратко време. \nОт организацията припомнят, че Националната дарителска кампания продължава. Всеки може да се включи: чрез SMS на кратък номер 1466 на цена 1 лев към всички мобилни оператори. Дарителските SMS-и за кампаниите на БЧК са освободени от ДДС. На банковата сметка на БЧК: BG29UNCR70001506750406 \nUNCRBGSF \nБанка: УниКредит Булбанк \nАдрес: ул. \"Калоян\" 3, София 1000, България     \n", "date": "2017.11.02", "title": "БЧК събра над 191 хил. лв. за пострадалите от наводнението в Бургас"}
{"url": "http://duma.bg/node/155236", "text": "Жители на Стария град и работещи там изразиха бурно недоволството си по повод влизащия в сила от началото на ноември нов пропускателен режим в района. Малко след 10 часа те блокира входа на архитектурния резерват при бариерата на улица \"Съборна\".  \nБунтът бе заради липсата на официална информация и диалог с общината за начина на достъп на автомобилите на живеещите и работещите там. Досега са се провели няколко срещи между представителите на Сдружение на собствениците, работещите, живеещите и инвеститорите в архитектурен резерват \"Старинен Пловдив\" и общината. От сдружението заявяват, че са готови да преминат към гражданско неподчинение, включително и до пълно блокиране на достъпа до Стария град. За днес те планират да блокират целия архитектурен резерват.  \nНяма как да допуснем паркиране на коли по улиците, по тротоарите и на кръстовищата в Стария град, заяви ресорният заместник-кмет Златин Велев по повод протестите. Той подчерта, че са проведени много срещи с всички представители на квартала.  \nСнимка БНР   \n", "date": "2017.11.02", "title": "Пловдивчани блокираха улица към Стария град"}
{"url": "http://duma.bg/node/155237", "text": "Досъдебното производство срещу кмета на Асеновград д-р Емил Караиванов е прекратено. Срещу градоначалника бяха повдигнати две обвинения - че не е спрял незаконно строителство в защитената зона Метошката махала в Асеновград и за присвояване на пари в големи размери от договори за почистване на дъждоприемни шахти. Гръмки новини за задържането на Караиванов в края на май шестваха в медиите точно в навечерието на празника на града. \n\"В постановлението си за прекратяване прокуратурата ясно е записала, че това се прави поради липса на данни за извършено престъпление. Няма отклонени и присвоени публични средства, липсват данни за фиктивни дейности и документи, които общината да е съставяла за тях. Това го доказва разследването на прокуратурата, а не кметът на Асеновград, подчертавам\", коментира Караиванов, който управлява града за втори мандат. \nКметът добави, че с прокурорския акт за прекратяване отпадат и всички ограничителни мерки като забрана за пътуване и гаранции на всички лица, които са били разследвани освен него. Става дума за главния архитект на община Асеновград Костадин Атанасов, съсобствениците на фирма \"Запрянови 03\" - Георги и Вакрил Запрянови, и др. Те бяха разследвани за незаконно събаряне на имот и последваща процедура за нов строеж. \"Оказа се, че нищо от онова, което бе подадено като сигнали - жалби от асеновградчани по случая с това застрояване в квартал \"Метошка махала\", не е вярно. И това го признава прокуратурата с решението си. Като действащ кмет още през август бях писмено уведомен, че прокуратурата вече разполага с официално писмо от Министерството на културата, според което въпросният имот не попада в охранителен режим и за него не се иска допълнително съгласуване\", обясни Караиванов. Той уточни, че по аналогичен ред стоят и изцяло свалените обвинения по процедурата за възлагане и последващото изпълнение на дейностите за поддържане на дъждоприемните шахти. От първоначално огласените сигнали и обвинения са отпаднали абсолютно всички. \nКъм историята с \"Метошка махала\" бе пришит и депутатът от БСП Манол Генов. През юни Сотир Цацаров поиска имунитета му по две обвинения. Първото бе за купуване на гласове. Освен това прокуратурата твърдеше, че има доказателства, че през март 2017 г. Генов подбудил главния архитект на Асеновград Константин Атанасов да извърши престъпление, като допусне осъществяването на строителство без изискуемото съгласуване на проектната документация. \nКараиванов съжали, че очевидно прибързаното и непрецизирано обвинение и огласяване на непроверени обстоятелства е нанесло сериозен удар върху община Асеновград като имидж и върху името му като неин кмет.   \n", "date": "2017.11.02", "title": " Обвиненията срещу кмета на Асеновград паднаха "}
{"url": "http://duma.bg/node/155238", "text": "В Деня на народните будители лидерът на БСП Корнелия Нинова и депутати от \"БСП за България\" от комисията по култура в НС представиха програмата \"културен чек\" пред творци и дейци на културата. \"Честит Ден на народните будители. Те съхраниха националния ни дух и ни дадоха самочувствие на народ, притежаващ уникалност. И днес имаме будители - тези, които предават знанието си на другите, тези, които с таланта си развиват култура и духовност, тези, които с родолюбие пазят българщината. Продължавайте да будите. Имаме нужда от вас\". С тези думи Нинова поздрави участниците в срещата с празника. Тя беше категорична, че културата има нужда от реални действия и \"културният чек\" е една от стъпките, които са залегнали в алтернативните бюджетни политики на БСП за 2018 г.  \nНинова обясни, че програмата е част от европейската инициатива \"Гаранция на ЕП за младежта\". \"Предлагаме 15 млн. лв. от бюджета да бъдат отделени за \"културен чек\". Две са целите ни - да помогнем на творците и на културата и да стимулираме младите да се образоват, да търсят, да познават българското изкуство и култура\", подчерта тя. \nВъвеждането на културния чек с покритие от 200 лв. означава, че всички българи, навършили 18 години, ще могат да посещават театри, концерти, кинопрожекции, изложби, да си купят книга, да отидат в музей. БСП предвижда това да става в модерна интернет платформа, която ще бъде представена след 2 седмици. Нинова отбеляза, че засега идеята не среща разбиране у управляващите, но левицата ще я отстоява. \nНинова представи и предложенията на БСП в сектор култура. \"Предвиждаме нарастване на средствата за култура до 1% от БВП, това е наша последователна позиция. Настояваме да се увеличат с 50 млн. лв. парите за създаване и популяризиране на съвременно изкуство, а с 30 млн. лв. средствата за опазване на движимо и недвижимо културно наследство, археологически проучвания, консервация, реставрация на паметници на културата\", обясни тя. Левицата предлага и 5 млн. лв. допълнително за работни заплати в културните институти. Ще започнем и обществени дискусии, докато мине бюджетът разчитаме и на вашата енергия и позиции, призова Нинова. \nВ срещата участваха музикантът Дани Милев, актьорът Веселин Плачков, художникът Иван Токаджиев и други, които приветстваха инициативата на левицата за \"културен чек\" и споделиха проблемите, които стоят пред творците. Певицата Мариана Попова коментира, че предизборните обещания на БСП в сферата на културата не са забравени. По думите й голямата идея, за която говорят всички музиканти, е Законът за повече българска музика в ефира на телевизиите и радиата, както е навсякъде в Европа. Според нея важното е артистите да имат самочувствие.     \n", "date": "2017.11.02", "title": " Творци и дейци на културата подкрепиха \"културния чек\" на БСП"}
{"url": "http://duma.bg/node/155239", "text": "\"Аз не приемам, че трябва да дойдат еврокомисари, както се случва напоследък, и да ни кажат, че 0.2% от БВП за наука и за научни изследвания са крайно недостатъчни. И ни дават дори конкретни цифри - поне 10 пъти повече\". Това заяви президентът Румен Радев в приветствието си вчера към учените в БАН на тържеството за Деня на народните будители. Ние имаме нашия исторически пример - много по-показателен от указанията, които ни се дават отвън, и трябва да се вслушаме в него, допълни той. \nВ другите езици няма думата Будителство, това е наша духовна категория, подчерта президентът. Науката е неделима част от нашия суверенитет и сигурност, трябва да инвестираме в изследванията, ако искаме да сме модерна европейска държава, категоричен бе Румен Радев. Той благодари на учените за усилията им в толкова трудни за работата им условия. Благодари и на младите учени, че поемат щафетата в толкова трудна дейност като науката. Президентът заедно с председателя на БАН акад. Юлиан Ревалски връчи наградите \"Марин Дринов\" на млади учени до 35 години, отличени от академията, както и наградите \"Иван Евст. Гешов\" на изследователи до 30-годишна възраст. Тържеството бе почетено от лидерката на БСП Корнелия Нинова, от много депутати, ректори, учени, преподаватели, както и от ректора на Харковския държавен университет. \nПо-рано вчера президентът Радев на церемония в Гербовата зала на \"Дондуков\" 2 се срещна с българския патриарх Неофит и с представители на държавни институции, организации и сдружения в областта на образованието, науката, културата и изкуството. \n    \n", "date": "2017.11.02", "title": "Няма нужда Европа да ни казва да даваме повече пари за знанието"}
{"url": "http://duma.bg/node/155240", "text": "Стотици учени от БАН и Селскостопанската академия излязоха в Деня на народните будители вчера на протестно шествие срещу целенасоченото унищожаване на науката у нас от страна на властта. Протестът е организиран от браншови синдикати в науката от КТ \"Подкрепа\" и КНСБ и бе подкрепен с нарочно съобщение от КНСБ като цяло. Да се изпълнят ангажиментите, поети от кабинета в програмата 2020 - публично финансиране за науката 1% до 2020 г. при 0,18% за 2018 г., настояват учените в декларацията, която внесоха вчера в МС и НС. И още - да се изпълнят изискванията на ЕС за преодоляване на изоставането на науката у нас чрез засилено публично финансиране (5-6% от БВП), както и още 75 млн. лв. за изследвания над предвидените за догодина. Средната заплата на работещите в науката, която сега е около 700 лв. в двете академии, да е равна поне на средната за страната (1061 лв. в момента). Като отделна точка в декларацията е искането ССА да излезе от структурата на земеделското министерство и да е самостоятелно юридическо лице. \nЗа поредна година властта обрича учените и науката на мизерия и нищета, изоставането във финансирането спрямо средните нива на ЕС е огромно, а за идната година отново се дават средства само за покриване на увеличената средна заплата, заяви един от организаторите - Здравчо Здравчев от КТ \"Подкрепа\". Имаме споразумение между БАН и ССА с аргументирано предложение как да става заплащането на труда в науката, в която останаха да работят само идеалисти, допълни той. Първата институция на нова България, създадена преди Освобождението, е БАН, но хората, които създадоха България, днес са обречени на мизерия целенасочено, заяви Здравчев.          \n Шествието на учените премина през централните улици на столицата, изследователите поднесоха цветя пред паметниците на Левски, на братята Кирил и Методий пред Националната библиотека. При преминаването на шествието покрай парламента при учените излязоха само няколко депутати от БСП, на които учените връчиха декларацията си. Шествието бе предвождано от голям транспарант: \"Чуйте! Разберете! Събудете си! Без науката България е без бъдеще!\"    \n", "date": "2017.11.02", "title": "Мъчениците на духа протестират срещу убийството на науката  "}
{"url": "http://duma.bg/node/155242", "text": "Разбрахме се с колегите от БСП да разговаряме за вота на недоверие към кабинета, заяви лидерът на ДПС Мустафа Карадайъ в парламента. Според него това е част от политическия процес. \"Социалистите имат решение на техния конгрес. Ние се запознахме с него. Ще се координираме и официално ще седнем да обсъдим темата и въпроса\", подчерта Карадайъ. По думите му предложената тема за вота, корупцията, е една от важните за страната. \"Във всички международни доклади се дава отрицателна оценка на това явление у нас. Управляващите също не отричат, че корупцията съществува на всички нива. Тя е основен бич за обществото и е добре политиците сериозно да се занимават с темата\", заяви Карадайъ. \nЛидерът на ДПС коментира, че оставката на Николай Петров била морален акт, но след влезли в сила съдебни решения Валери Симеонов все още е вицепремиер. \"Преди вота на недоверие има по-важни неща, които трябва да се случват, а и се случват. Вече има оставката на един министър, за която от ГЕРБ твърдят, че е само морален акт. Получихме информация за оградата и каналджийството. Видяхме агресия срещу възрастни хора, има влязло в сила съдебно решение на Бургаския съд за езика на омразата. Важният въпрос е какво прави ГЕРБ при наличието на тези факти. Валери Симеонов все още е вицепремиер\", припомни Карадайъ. Той попита какъв тогава е моралът на ГЕРБ. \n Зам.-председателят на ГЕРБ кой знае защо припозна в думите му нова коалиция. Не смятам, че обществото е готово да приеме като алтернатива БСП и ДПС в алтернативно управление, коментира Цветан Цветанов. \n  \n    \n", "date": "2017.11.02", "title": " ДПС ще разговаря с БСП за вота на недоверие"}
{"url": "http://duma.bg/node/155243", "text": "В специална декларация градският съвет на БАС в София призова сръбския президент Александър Вучич да не обръща внимание на искането на Димитър Главчев за преименуване на Димитровград в Цариброд. ДУМА припомня, че преди дни пресслужбата на Народното събрание обяви, че на срещата си с Вучич Главчев обяви, че местните искали да върнат старото име на града. \"Председателят на парламента информира президента, че при разговорите си с представителите на българското национално малцинство са били поставени няколко въпроса. По отношение на името на Димитровград са отбелязали, че има две решения на Общинския съвет в тази посока, но те няма как автоматично да бъдат приведени в действие без законодателна промяна\", съобщиха от НС. От БАС припомнят, че това е трети опит за смяна на името на града. \nВ декларацията си антифашистите припомнят, че на референдуми през 1993 и 2004 г. местните са гласували за запазването на името Димитровград. От БАС смятат, че инициатори на опита за преименуване през 2004 г. са среди, свързани с \"Отворено общество\" и обявили се в подкрепа на САЩ по време на бомбардировките над Съюзна република Югославия. \n\"Георги Димитров още от времето на антихитлеристката съпротива досега е българският политик с най-голям принос за дружбата и приятелството между нашите два народа. Надяваме се, че няма да допуснете грешка, удовлетворявайки молбата на политик, бил той и председател на НС\", пише в декларацията.     \n", "date": "2017.11.02", "title": " БАС призова Вучич да не преименува Димитровград"}
{"url": "http://duma.bg/node/155244", "text": "Евродепутатите Георги Пирински от Групата на Прогресивния алианс на социалистите и демократите, Костадинка Кунева от Сириза и експерти от комисията по социални въпроси и заетост в ЕП се срещнаха вчера с колегите си от социалната комисия в НС. Целта на разговора беше да се види каква е нагласата на българските народни представители във връзка с председателството на ЕС в сферата на социалната политика и кои са важните теми, по които трябва да засилим контактите, заяви за ДУМА Пирински. По думите му една от основните разисквани теми е била Европейският стълб на социалните права, който предстои да бъде утвърден на 21 ноември в Гьотеборг. \"Това ще даде старт на поредица от практически действия за приемане на резолюции и решения за изпълнение на 20-те принципа в областта на социалната политика. Основната цел на Европейския стълб е създаването на справедлив общоевропейски пазар на труда и осигуряването на по-добра защита на работниците в ЕС. Инициативата е насочена към страните от Еврозоната, като има възможност останалите държавни членки да се присъединят, ако желаят. Идеята е тази рамка да послужи като ориентир за политики в области, които ще доведат до създаването на добре функциониращи справедливи пазари на труда и социални системи\", обясни Пирински. \nЕвродепутатът отбеляза, че на разговора са коментирани и нивата на безработица у нас. Според Пирински тревожен е високият процент на сивата икономика, която ограбва хората. Обсъдени са били и проблемите, свързани с командироването на работници според новото законодателство, и за необходимостта България и другите европейски страни ясно да заявят своите притеснения и да предложат решения на казуса. \n    \n", "date": "2017.11.02", "title": " Пирински обсъди с депутати социалните предизвикателства пред България"}
