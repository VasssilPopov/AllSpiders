{"url": "http://www.duma.bg/node/170132", "text": "Журналистът Симеон Колев, познат най-вече като дългогодишен водещ на сутрешния блок \"Стартер\" по БГ Радио, провокира ценители с втората си книга. В \"Наръчник за употреба и експлоатация на мъжа\" авторът споделя свои размисли за любовта, секса и брака, шеговити инструкции, съвети за самосъхранение, насочени към представителките на нежния пол, идеи за успешно справяне с децата и мнения по актуални теми като социалните мрежи, веганството, баловете и тютюнопушенето. Изданието съдържа варианти на текстове, публикувани в сайта Edna.bg. \nПремиерата на книгата със специални допълващи коментари от Мадлен Алгафари ще се състои днес, 2 юли, от 19 ч., в столичния Jasmine Gastro Bar. Гостите на събитието ще имат възможността да се включат в разговор със Симо за мъжете, жените, връзките и нещата от живота като цяло. А за доброто настроение ще се погрижат популярни лица като Ани Салич, Диана Любенова, Богдана Трифонова и Петър Бакърджиев, които ще прочетат и коментират част от най-интригуващите откъси от книгата.       \nДа си жена е трудно. В повечето случаи трябва да свършиш не само своята работа, ами и тази на мъжа, че и на детето... освен ако не знаеш как да ги накараш да я свършат сами, но случаят рядко е такъв. \nТози наръчник е предназначен за дами на всякаква възраст, с всякакъв статус, семейно и материално положение, дами с всякакви проблеми и дори такива, които твърдят, че не познават проблеми.     ЗА СИМЕОН КОЛЕВ \nСимеон Колев работи в БГ Радио от самото му създаване. Роден е в София през 1977 г. Учил е в руско училище, после в две квартални, в Югозападния университет, а най-накрая в НБУ. Завършва и двата университета и в момента е магистър по политология и международни отношения. Обича работата си, неочакваните подаръци, хубавите книжарници, умните хора, колекционерските играчки и хотелите с хубави закуски. Не може да свикне с ранното ставане. В свободното си време често пътува, кара колело и чете исторически книги. Води различни събития и участва в мероприятия, които подобряват средата. Не ходи с костюми, но тези, които притежава, са шити по поръчка. \"Наръчник за употреба и експлоатация на мъжа\" е втората му книга. * * * \n\"Егмонт\" е водещо издателство за книги и периодика в България. Мисията на компанията е да създава качествено и иновативно съдържание, което вдъхновява, образова и забавлява. \nВ портфолиото на издателството влизат утвърдени автори като Елиф Шафак, Дж. К. Роулинг, Рик Риърдън, Сара Дж. Маас, Джон Грийн, Вероника Рот и Стефани Майър. Сред основните му партньори са световни гиганти като Disney, Mattel, National Geographic, Hasbro, Microsoft и Mojang. \nИздателството е част от водещата скандинавска медийна група Egmont с активности в 30 държави и над 6200 служители. Създадената през 1878 г. компания се развива в сфери като кино, телевизия, книги, списания, електронна търговия и дигитални услуги. Egmont е фондация, която дарява над 13 милиона евро годишно за осигуряване на по-добър живот на деца и младежи.     \n \t\n", "date": "2018.07.02", "title": "Симеон Колев провокира ценители с втора книга"}
{"url": "http://www.duma.bg/node/170129", "text": "Изследователи от Токайския университет създадоха биохибриден робот, който е изграден на основата на жива мускулна тъкан от плъх, метален скелет и пластмаса. Устройството имитира движението на човешки палец, може да премества малки предмети, да сгъва ставите. Описанието е публикувано в сп. \"Science Robotics\". \nМускулите на робота се свиват, когато към тях се подаде електрическо напрежение. За да се движи изкуственият палец като човешки, инженерите са възпроизвели работата на двойка мускули - антагонист и протагонист. Когато един от мускулите се свива, другият се отпуска. Материалът за мускулите на робота са тънки хидрогелови пластинки, покрити с миобласт от плъх - млади мускулни клетки, от които след това се развива мускулната тъкан. \nСтавите на новия робот може да се свиват почти под прав ъгъл, което дава възможност да се изпълняват сравнително сложни задачи, пише още научното издание. Сега роботът е в състояние да вдигне предмет и да го премести. Въпреки това живата тъкан има определени ограничения, например устройството може да работи само във водна среда, защото при постоянно движение мускулът се износва бързо. Срокът на годност на робота засега е не повече от седмица.   \n \t\n", "date": "2018.07.02", "title": " Направиха робот с мускули от плъх"}
{"url": "http://www.duma.bg/node/170130", "text": "Специален развлекателен парк за нудисти се откри в Париж. Посетителите му имат възможност да се забавляват, скачайки на батут или играейки на мини-голф, съобщи Фокс нюз. Телевизионният канал обаче отбелязва, че някои от атракционите ще може да се ползват единствено в по-облечен вид - с шорти или долно бельо, за да се гарантира безопасността на хората. \nПо преценки на нудистките организации броят на феновете на голотата на публични места в района на френската столица възлиза на около 88 хил. Всяка година в страната пристигат около 4 млн. души, любители на нудисткия отдих. Франция винаги се е ползвала със славата на предпочитана дестинация за почитателите на живота без дрехи. През септември м.г. във Венсенския лес в Париж бе обособена специална зона за голи посетители.   \n \t\n", "date": "2018.07.02", "title": "Развлекателен парк за нудисти откриха в Париж"}
{"url": "http://www.duma.bg/node/170131", "text": "Кръшкачите най-често се издънват на третата си изневяра, установи сайт за извънбрачни запознанства, цитиран от \"Метро\". Порталът стигнал до този извод, след като провел анкета сред 1000 от своите потребители. \nОколо 63% от участниците в проучването заявили, че са били хванати в изневяра от брачния си партньор и това най-често се случвало при третото кръшкане. 11% се издънвали още при първия си опит, 12% - при втория, и 21% - при третия. \nТова се дължало на факта, че с увеличаване на изневерите кръшкачите ставали по-самоуверени и не полагали старание да заличат следите от извънбрачната си връзка. При първото кръшкане хората били параноични и нервни, но след това добивали по-голяма самоувереност. \n39% от анкетираните били изловени в кръшкане заради съобщения в телефона, 22% заради имейли, 20% заради лъжи къде се намират в момента, 14% заради това, че са били забелязани с любовника. 86 на сто от мъжете пък признали, че са изневерявали на любимите както преди, така и след брака.   \n \t\n", "date": "2018.07.02", "title": "Хващат кръшкачите на третата изневяра"}
{"url": "http://www.duma.bg/node/170167", "text": "Ремонт на пътни участъци в Южна България започва днес, съобщиха от МРРБ. В рехабилитацията на повече от 80 километра пътища ще бъдат вложени над 57 млн. лв., повечето от които са предоставени безвъзмездно от оперативната програма \"Региона в растеж\".  \nЩе се рехабилитират над 50 км от третокласния път Чирпан - Симеоновград, който е алтернативен маршрут на магистрала \"Марица\", и от пътя Поповица - Хасково. \nДругият проект за пътна рехабилитация засяга 32 км от второкласния път Момчилград - Крумовград - Ивайловград. Инвестицията е за над 20 млн. лв. с ДДС, част от които идват от Програмата за трансгранично сътрудничество с Гърция. Със средства от ОП \"Региони в растеж\" 2014-2020 г. в рамките на три лота ще бъдат рехабилитирани 50 км от пътя Чирпан - Симеоновград, който е алтернативен маршрут на автомагистрала \"Марица\" и на пътя Поповица - Хасково. \n    \n \t\n", "date": "2018.07.02", "title": "Започва ремонт на над 80 км пътища в Южна България"}
{"url": "http://www.duma.bg/node/170168", "text": "Акцизът за нагреваемите тютюневи изделия да се повиши от 1 октомври 2018 г. и сегашните 152 лв. за килограм тютюн да станат 177 лв. за кг, предвиждат промени в Закона за акцизите и данъчните складове, внесени от ГЕРБ и \"Обединени патриоти\". Ако предложението на групата депутати от ГЕРБ и \"Обединените патриоти\", предвождана от шефа на бюджетната парламентарна комисия Менда Стоянова, бъде прието, от 1 октомври 2018 г. ще поскъпнат тютюневите стикове за \"Айкос\", която в момента е единствената бездимна технология, предлагана у нас. \nКато аргумент за предложението си депутатите от управляващата коалиция посочват, че така е редно, тъй като и обикновените цигари, и бездимните изделия съдържат тютюн и трябвало акцизът да е еднакъв. Не се отчита обаче ефектът върху здравето от едните и другите, независимо че премиерът Бойко Борисов неведнъж е декларирал, че здравето на българите му е най-важно и с този мотив възрази на намеренията на коалиционния си партньор Валери Симеонов да върне пушенето в отделни зали в заведенията.   \n \t\n", "date": "2018.07.02", "title": "Готвят по-висок акциз за бездимните цигари "}
{"url": "http://www.duma.bg/node/170169", "text": "В условията за летище София се предвижда концесионерът да построи трети пътнически терминал. Той трябва да бъде изграден до десетата година. Това съобщава министърът на транспорта Ивайло Московски, когато правителството взема решение за подновяването на концесията, която бе спряна от служебния кабинет на Огнян Герджиков. Московски обяснява, че консултант на сделката е консорциум между Световната банка и ЕВБР. Очаква се процедурата да се проведе по новия Закон за концесиите. При оценяването на офертите най-висока тежест ще има концесионното възнаграждение - 55%, техническото предложение има тежест от 45%. Сред минималните изисквания към участниците е да оперират поне едно международно летище с над 10 млн. превозени пътници годишно. От тях се искат още активи за 200 млн. евро за всяка от последните три години и опит при финансиране поне на един проект в инфраструктурния сектор, надвишаващ 400 млн. евро. \nПредвижда се годишното концесионно възнаграждение да е 10% от приходите, но не по-малко от 18 млн. лв. Концесионерът ще има задължение за инвестиции не по-малко от 600 млн. евро. Финансовият министър Владислав Горанов приветства рестарта на концесията, но има 2 предложения. Обезщетенията по концесионния договор да са обвързани с дълга на концесионера към заемодателите към датата на прекратяване на концесионния договор. Другото е, че липсва съпоставимост между задълженията на концедента и концесионера при съществуващо замърсяване, съответно при началната дата на концесията и към края на срока. Премиерът Бойко Борисов настоява да се обясни, че искаме нови влакове да купим, защото вече изнемогват железниците. \n    \n \t\n", "date": "2018.07.02", "title": " Искат от концесионера на летище София нов терминал "}
{"url": "http://www.duma.bg/node/170170", "text": "Данъчни облекчения да получи всеки, ако даде жилище, което не ползва, за социални нужди. Това е една от идеите, които се предлагат в Националната жилищна стратегия до 2030 г., публикувана за обсъждане на сайта на МРРБ. Данните показват, че броят на необитаемите жилища в страната расте и те са близо една трета - 1 220 416. В същото време все повече хора нямат шанс да се сдобият със собствен жилищен имот или имат нужда от подкрепа, за да вземат под наем. Затова една от основните задачи при управление на жилищния фонд в България е да се намери начин броят на необитаемите жилища да бъде намален и да се повиши тяхната използваемост, посочват от МРРБ. \nБроят на жилищата надхвърля броя на домакинствата, а жилищното потребление е сравнимо с това в ЕС - 550 жилища на 1000 обитатели. Проблемът е, че финансовата достъпност до жилище се влошава. През 2015 г., по данни на НСИ, цената на жилищата надхвърля над 6,6 пъти доходите. Друг проблем е, че общественият жилищен фонд е 2,4%. Той трудно се управлява поради разпръснатостта му сред частни жилища в етажна собственост, а общините разполагат с ограничени ресурси за неговото поддържане. Изводът е, че е необходимо да се намерят механизми за адаптиране на съществуващия жилищен фонд и рационалното му използване. Една от идеите е да се реализират изменения в сферата на данъчното облагане, като се предвидят стимули за предоставяне на необитавано жилище за социални цели, посочват от МРРБ. \n    \n \t\n", "date": "2018.07.02", "title": "Предлагат данъчни облекчения, ако дадеш жилище за социални нужди"}
{"url": "http://www.duma.bg/node/170171", "text": "\"Влизането на България в Банковия съюз преди влизането във валутния механизъм е безумие. Няма нормална страна, която би приела такова условие. Това е безумие, защото това не гарантира, че след това ще влезем във валутния механизъм. Няма правни инструменти в ЕС, които да ни гарантират, че като влезем в Банковия съюз, ще ни вкарат след това във валутния механизъм\". Това коментира доцентът от БАН Даниела Бобева, която бе вицепремиер в кабинета на Пламен Орешарски, пред БНР по повод обявената от премиера Бойко Борисов в Брюксел кандидатура на страната ни за едновременно приемане в Банковия съюз и в механизма ERM ІІ – т.нар. чакалня за еврозоната. \nСпоред нея, \"за съжаление, целият валутен механизъм се превърна в един политически пазарлък и то само по отношение на България\". \nНито една държава извън еврозоната не е проявила интерес за участие в банковия съюз, защото той е \"изцяло непривлекателен за държавите, които са извън еврозоната“, посочи още бившият вицепремиер. \nДори и страната ни да подаде документи на 12 юли, Бобева не е оптимист в какъв срок страната ни би могла да стане част от ERM-ІІ, заради противоречивите политически сигнали, които получаваме отвън.   \n \t\n", "date": "2018.07.02", "title": "Даниела Бобева: Безумие е влизането в Банковия съюз, преди да сме в еврозоната"}
{"url": "http://www.duma.bg/node/170172", "text": "В България 70,2% от от хората не са били на туристическо пътуване през 2016 г., като за 50,1% от тях това е било по финансови причини, за 15,8% - по здравословни съображения, а за 18,1% - заради работата или учебни занятия. В целия Европейски съюз една трета от населението не е ходило на туристическо пътуване през 2016 година, като близо половината са посочили финансови причини като основна пречка, сочат данни на \"Евростат\". \nБлизо половината - 48%, от европейците, които не са пътували изобщо за туризъм, сочат като причина финансови съображения. 20 процента от тях не са пътували по здравословни причини, а 20% - защото не им се пътува. 13% от анкетираните са си останали у дома по семейни причини. Най-често финансови причини се изтъкват в Гърция - 75%, Португалия - 66%, и Хърватия - 62%.Най-голяма липса на интерес е изразена в Швеция - 60%, Словакия - 57%, и Португалия - 53%.Здравословни причини са изтъквани най-често в Чехия - 40%, и в Германия - 39%. \nМеждувременно от пресслужбата на ЕК съобщиха, че от вчера пътниците, които резервират пакетни туристически ваканции, ще се възползват от по-големи права като потребители. Новите правила ще защитят и потребителите, които резервират други форми на комбинирано пътуване, включително персонализираните пакети, при които пътуващият избира различни елементи от един-единствен пункт за продажби онлайн или офлайн. Новите правила също така ще въведат закрила за \"свързаните пътнически услуги\", когато пътуващият закупува туристически услуги в една точка на продажба, но посредством отделни резервации или, след като е резервирал една пътническа услуга чрез един уебсайт, е приканен да резервира друга услуга на друг уебсайт, поясни Вера Йоурова, комисар по въпросите на правосъдието, потребителите и равнопоставеността между половете. \n    \n \t\n", "date": "2018.07.02", "title": " Над 70% от българите не пътуват за туризъм  "}
{"url": "http://www.duma.bg/node/170135", "text": "Изложба на съвременно изкуство \"Китай и държавите от Централна и Източна Европа\" се открива днес, 2 юли, в 19 ч. в Китайския културен център в София, ул. \"Раковски\" 77. Експозицията, чийто куратор е Джин Джънчън, преди всичко има за цел да отрази многоликостта на изкуството, както и равноправието в него, изразено в идеята, че никой не представя по-популярна тенденция, никой не доминира, няма йерархични или други различия. Така, както в рамката за сътрудничество \"16+1\" няма големи и малки държави, няма големи и малки народи. Намерението е да се представят различни като форма творби: маслена живопис, произведения с туш, графики, акварели, рисунки с молив, фотографии, дигитални изображения, керамика, инсталации, скулптури, мултимедия и други, на творци от различни възрасти. До 5 август любителите на изкуството ще могат да видят над 100 картини от 27 творци от Китай и държавите от Централна и Източна Европа. По същото време Китайският културен център в София ще представи и изложба на продуктите на културната индустрия и по-точно тези, свързани с творчеството на художниците.     \n \t\n", "date": "2018.07.02", "title": "Изложба на китайски и европейски художници"}
{"url": "http://www.duma.bg/node/170138", "text": "85-годишнината на проф. Светозар Донев ще бъде чествана на 3 юли от 11 ч. във ВИП залата на Софийската опера и балет. Ще бъде представена и биографичната книга на Марин Бончев \"Светозор Донев - режисьорът\". \nПроф. Светозар Донев е сред най-изтъкнатите творчески личности на съвременното българско театрално и музикално изкуство. Той е професор по актьорско майсторство и оперна режисура в Националната музикална академия \"П. Владигеров\". Бил е член на журито на Международния конкурс за млади оперни певци в София, на певческия конкурс в Билбао, на Женевския певчески конкурс, на конкурса \"Мадам Бътерфлай\" в Маями бийч, Барселона, на певческия конкурс във Вервие - Белгия, и на конкурса в Памплона - Испания. \nТворческият си път на режисьор проф. Светозар Донев започва от драматичния театър, където поставя класическа драматургия от световния репертоар. След специализациите си по оперна режисура в Лондон, Москва и Париж, той окончателно свързва името си с музикалната сцена. Неговите постановки в най-големите оперни театри на България на \"Риголето\", \"Тоска\", \"Аида\", \"Лучия ди Ламермур\", \"Така правят всички\", \"Севилският бръснар\", \"Травиата\", \"Дон Карлос\", \"Набуко\", \"Норма\", \"Борис Годунов\" се радват на голям успех и признание сред публиката и критиката. В Държавния музикален театър Светозар Донев е поставил близо 50 оперетни и мюзикълни заглавия, някои от които са жанрови постижения и до днес. Сред тях са и \"Прилепът\", \"Веселата вдовица\", \"Хубавата Елена\", \"Царицата на чардаша\", \"Исус Христос суперзвезда\", \"Евита\", \"Моята прекрасна лейди\". \nПостановките на Светозар Донев в Испания, Швейцария, Украйна и Чехия са гордост за българската музикална режисура. Общо 200 са на брой - драми, опери, оперети, мюзикъли, радиопиеси и телевизионни спектакли. Проф. Донев е бил директор и главен художествен ръководител на Държавния музикален театър в София. Бил е и директор и главен художествен ръководител на Софийската опера и балет.   \n \t\n", "date": "2018.07.02", "title": "Светозар Донев чества юбилей "}
{"url": "http://www.duma.bg/node/170134", "text": "Детски програми и концерти в Борисовата градина, Южния парк, парк \"Заимов\" и на други места на открито организира през летните месеци дирекция \"Култура\" на Столичната община с вход свободен. За първата седмица от юли събитията на лятната сцена в Борисовата градина са: 4 юли от 19.30 ч. \"Остров на музиката\" - концерт на джаз формация \"София\", 6 юли от 19 ч. концерт на Софийския духов оркестър (на снимката), 7 юли от 11 ч. \"Микрофонът е ваш\" - детско шоу в три части на \"Арт театър\", 7 юли от 19 ч. концерт на Софийския духов оркестър, 8 юли от 11 ч. детско представление \"Един необикновен рожден ден, или пакости край тортата\" на Жар театър. На лятната сцена при НДК, до бул. \"Фритьоф Нансен\" на 8 юли от 18 ч. концерт ще изнесат Дамската вокална група \"Наслада\" и Детската вокална група \"Сладкишчета\". На пл. \"Бански\", пред РЕМ-София, на 3 юли от 19 ч. концерт ще изнесе \"София брас\", на 6 и 7 юли - джаз формация \"София\".     \n \t\n", "date": "2018.07.02", "title": " Концерти на открито в София"}
{"url": "http://www.duma.bg/node/170137", "text": "Истинска феерия от светлина, танц, мистика, свещена история и хумор по Йордан Радичков вдигнаха на крака публиката на откриването на тазгодишното издание на \"Театър пред театъра\". Със спектакъла \"България - земя благословена\", режисиран от Борис Радев, Народният театър даде начало на деветдневния маратон от представления на откритата сцена, издигната пред театъра. \nРадев събра в спектакъла едни от най-големите звезди на Народния театър - Георги Мамалев, Параскева Джукелова, Дарин Ангелов, Стоян Алексиев, Васил Драганов, Теодор Елмазов и Пламен Пеев, както и танцьорите от балет \"Арабеск\", ансамбъл \"Българе\", музиканта Костадин Генчев и вокална група \"Багри\". Музиката на спектакъла е дело на Асен Аврамов, хореографка е Ангелина Гаврилова, костюмите са на Адриана Найденова, а визиите - на Любомир Йотов. Втори асистент режисьор е Олга Недялкова.   \n \t\n", "date": "2018.07.02", "title": "Спектакъл по Радичков откри \"Театър пред театъра\""}
{"url": "http://www.duma.bg/node/170136", "text": "Какво странно нещо са поетите... поетът, по-точно... Уж е невидим сред мравуняка, сред популацията в панаира на суетата, но в незнаен час застава пред другите и започва да реди думи... Така става. Ето един мой събрат, допреди малко не знаех кой е, а ми връчи тънка книжица, правейки ми мълчалив комплимент, че тънката му песнопойка е за човек с тънък вкус... Погледнах корицата: Димитър Генчев. Време за пречистване. Хроники. Зачетох се, защото заглавието ми наостри сетивата. И старият ми навик - да отворя книгата на случаен текст - си каза думата. И аз съм на десета страница на поетичната книжица. \nСтихотворението \"Инферно\" е с мото от Жан-Пол Сартър: \"Адът - това са другите.\" И още от първия стих разбирам, че не сме на Вавилонската кула: \"Жестоко време е, приятелю...\" Прочитайки този първи стих, усетих, че сме си дошли на думата. И поетът Димитър Генчев, чиято анотация е на гърба на корицата, застана пред мен. И тутакси разбрах, че е роден 52-ра година на миналия век в Нова Загора, че е завършил Юридическия факултет на Софийския университет, че е бил прокурор... и т.н. По-важното е, че е автор на шест поетични книги: \"Сърдечни климати\", \"Звездни дъждове\", \"Съчки в огъня\", \"Жарава от думи\", \"Споделени светове\" и последната засега \"Време за пречистване\". Хубави заглавия... Вече съм решен да остана при неговото \"Инферно\", нали казах мотото и първия стих. Ще застана в стихотворението като на остров, от което място ще разпращам концентричните кръгове на неговите послания... \"Жестоко време е, приятелю\" и аз се доближих до поета, а той продължи: \"По булевардите събират гилзи,/ а служба \"Чистота\" отмива/ останките от пръснати сърца./ Дрогирани деца блуждаят/ в морето от надменно безразличие.\" \nМай няма защо да спирам да обхвана целия терен на стихотворението, юристът и поетът Димитър Генчев ме изправиха в съдебната зала на нашето време, а аз пожелах да продължа да чета: \"От Енското училище обесници/ съперница на клуп провесват./ На разфасовано в мазетата вони./ Изкормил майка си синът./ А някакъв несвестен Кочо/ в безумие дечицата си жертвал./ Като нелепа въпросителна/ виси професорът на люлката,/ и няма кой да пише експертиза/ за убийството на Любовта...\" \nИ оставам изумен от това, което ми говори един български поет-прокурор... Поетът-прокурор са един човек и продължават да нагнетяват съвременната картина, а аз се питам в кой век става това, но си отговарям: В двадесет и първия, в нашия ден, продължи да четеш: \"Убийците на сънища чевръсто/ трошат витражите на изгрева...\" Какъв хубав поетичен образ - \"убийците на сънища трошат витражите на изгрева\". Тук нещо май прескачам, защото... \"Каналите гъмжат от съучастници,/ сътрудници, съперници, шамани,/ угодници, продажници и шмекери,/ от про- и анти-еднодневки./ Прибоят разглобява гласовете./ Коя година сме по Оруел?/ Дали не полудява нацията,/ или в Апокалипсис, стадом/ пропада безвъзвратно в Ада?\" \nКакво мащабно и жестоко стихотворение, то всъщност е книгата на живота на поета Димитър Генчев, който ми нашепва финала: \"Април преваля, още няма щъркели!/ Маршрута древен ли са сбъркали?/ Училищни касапници - на Запад./ На Изток - легион шахиди./ Мигът на онзи Фауст - мелодрама./ Днес Фауст е зает неизлечимо/ с опасната игра на Бог./ Днес в кома е надеждата/ от сенките, загробили деня./ Последното спасение/ е Словото.\" \nСтихосбирката \"Време за пречистване\" ще бъде представена в НЛС \"Старинният файтон\" днес, 2 юли, от 18 ч, а от 21 ч. - по телевизия \"Поглед\". \n    \n \t\n", "date": "2018.07.02", "title": "Време за пречистване"}
{"url": "http://www.duma.bg/node/170133", "text": "Красота и разруха в едно пресъздават  фотографските импресии с участието на балетните  артисти от трупата на Старозагорската опера Франческо Бориело (Италия) и Нанако Имаи (Япония). Снимките са направени в рушащото се читалище \"Светлина-1861\" в град Шипка. Автор на фотосите е Здравко Менчев, абитуриент в Гимназията с преподаване на чуждестранни езици \"Ромен Ролан\" в Стара Загора. \nЗа кандидатстудентските изпити в НАТФИЗ, специалност филмово и телевизионно операторство той трябва да подготви като част от своето портфолио 10 кадъра с определена тема. Младежът вече има идея с фотосесията в читалището, а и лично познава талантливите балетни артисти, които са в състава на Държавна опера-Стара Загора вече повече от година и имат и своите впечатляващи солистични изяви. \n\"Кадрите са част от мой по-голям проект. В него снимам, най-общо казано, изкуството в изоставени и груби места. Искам да покажа каква сила има изкуството и как може да възражда, да вдъхва нов живот в хора и места\", споделя авторът. \nИзвестният фотограф от Стара Загора Радостин (Рад) Димитров, който снима и всички спектали на Операта, коментира кадрите на Здравко Менчев така: \"От фотосите лъха естетика и копнеж за летене. Рушащите се елементи на архитектурата са като разбито всекидневие, от което двойката танцьори отлита. А кой не иска да лети?! По друг начин казано, в тези фотоси има мистерия, движенията повеждат зрителя към романтично приключение, което всъщност е отражение на неговия вътрешен свят. Безспорно Здравко Менчев владее езика на изображенията и съм сигурен, че и в бъдеще ще се развие като добър разказвач на истории пред обектива.\" \nСлед срещата на 19 юни в Шипка бе обявено, че започва процедура по обявяването на читалище \"Светлина-1861\" за паметник на културата. Това съобщи лично министърът на културата Боил Банов. Според него за ремонт на емблематичната сграда ще са необходими минимум 3 млн. лв. Едва след получаването на статут на недвижима културна ценност ще може да се кандидатства за финансиране и по програми към Министерството на културата. От 26 юни започна укрепването на покрива на сградата на читалището и подготовката и за зимата. \nВсички фотоси може да бъдат разгледани на:   \n \t\n", "date": "2018.07.02", "title": "Балетна фотосесия в порутено читалище на Шипка"}
{"url": "http://www.duma.bg/node/170148", "text": "Неидентифицирани безпилотни самолети са свалени в близост до руската военновъздушна база \"Хмеймим\" в Сирия, съобщава Ройтерс, позовавайки се на РИА Новости и Интерфакс. \nРуски военни представители обявиха, че няма пострадали и материални щети. \nПротивовъздушната отбрана в руската база е засилена след масирана атака с безпилотни самолети през януари 2018 г. \nПредставител на базата информира, че противовъздушната отбрана е унищожила безпилотни самолети, захождащи към \"Хмеймим\" през нощта. \n\"Противовъздушната система в руската военновъздушна база унищожи всички въздушни цели\", поясни източникът. \nМеждувременно въоръжените сили на Израел съобщиха, че са разположили допълнителни танкове и артилерия по границата със Сирия като предпазна мярка, информира Ройтерс. \nЕврейската държава предприема действията в отговор на засилените въоръжени сблъсъци по границата между сирийската армия и бунтовници. \n\"Силите, разположени тази сутрин като част от подготовка и бойна готовност, са в отговор на развитието на сирийската страна на Голанските възвишения\", обяви армията на Израел в туитър.   \n \t\n", "date": "2018.07.02", "title": " Русия свали безпилотни самолети в Сирия"}
{"url": "http://www.duma.bg/node/170149", "text": "Силните дъждове причиниха наводнения в редица райони в североизточната и централната част на Румъния и отнеха живота на четири души, предаде БНР. \nХиляди жилища са наводнени, стотици хора са евакуирани, национални пътища са блокирани от наводненията. Хидролозите издадоха червен код за опасност от наводнения в централните окръзи Брашов и Ковасна. В североизточните окръзи е в сила оранжев код. \nПороен дъжд и тежка метеорологична обстановка доведоха до наводнения и евакуация на територията на почти цяла Сърбия. Това съобщава Македонската информационна агенция (МИА). \nВ Сърбия от вечерта на 29 юни има проблеми с наводнени улици, частни имоти. \nТрафикът е затруднен. Голяма буря удари град Суботица. Там са наводнени улици, един човек е ранен. В град Стеотреац електрозахранването е прекъснато Оттам са евакуирани общо 30 души. \nПрез изминалата седмица усложнено бе положението както в България, така и в Гърция.   \n \t\n", "date": "2018.07.02", "title": "Наводнения в Румъния и Сърбия"}
{"url": "http://www.duma.bg/node/170150", "text": "Посланикът на САЩ в Естония подава оставка заради спорни коментари на президента Доналд Тръмп относно съюзниците на американците в Европа, информира \"Политико\". \nДипломатът Джеймс Мелвил ще се пенсионира в края на юли след серия скандални коментари на Тръмп по адрес на ЕС. \nМелвил е посланик на САЩ в балтийската държава от 2015 г. \nПо-рано вчера посланикът на САЩ в Естония Джим Мелвил обяви намерението си да се пенсионира от 29 юли след 33 г. държавна служба, потвърди говорител на Държавния департамент. \nСписание \"Форин полиси\" пише, че преждевременното пенсиониране е свързано с коментари на Тръмп по адрес на съюзниците в Европа. \nМелвил написал във фейсбук, че е време да напусне, след като Тръмп нападна ЕС, че се възползва от САЩ и че \"НАТО е толкова лошо, колкото и НАФТА\". \nДжеймс Мелвил е третият посланик на САЩ, който се пенсионира преждевременно през последната година.   \n \t\n", "date": "2018.07.02", "title": "Посланикът на САЩ в Естония хвърли оставка заради Тръмп"}
{"url": "http://www.duma.bg/node/170151", "text": "Лидерът на КНДР Ким Чен-ун е поискал от китайския президент Си Дзинпин да помогне за прекратяване на санкциите срещу Пхенян след историческата среща с държавния глава на САЩ Доналд Тръмп. \nТова пише японски вестник, позовавайки се на източници от двете държави, цитиран от АФП. \nКим е отправил молбата по време на третата си среща със Си в Пекин през миналия месец. Китайският президент обещал да положи максимални усилия, за да му удовлетвори молбата, пише вестник Yomiuri Shimbun. \n\"Усещаме голяма болка заради икономическите санкции. Сега, след успешно приключилата среща на върха между САЩ и КНДР, искам (Китай) да работи за отмяна на санкциите\", отбелязал Ким пред китайския лидер, допълва вестникът. \nРъководителят на КНДР е поискал от Си Дзинпин да помогне за облекчаване на санкциите и е призовал Китай да подкрепи Пхенян в разговорите с Вашингтон за ядрено разоръжаване, пише още вестникът. \nСи от своя страна заявил пред Ким Чен-ун, че подкрепя реформите и усилията на КНДР и ще сътрудничи на Пхенян. \nТой призовал Северна Корея да продължи да се консултира с Китай, докато води преговори със САЩ. \nВ същото време обаче разузнаването на САЩ подозира КНДР, че тайно продължава да разработва ядрено гориво в секретни обекти, информират американски медии, позовавайки се на източник, запознат с информацията. Според разпространяваната информация Пхенян е увеличил производството на уран за създаване на ядрени оръжия, въпреки че лидерът на Северна Корея сключи споразумение с президента на САЩ Доналд Тръмп да прекрати ядрената програма по време на срещата в Сингапур.   \n \t\n", "date": "2018.07.02", "title": " Ким Чен-ун поискал помощ от Пекин за сваляне на санкциите"}
{"url": "http://www.duma.bg/node/170153", "text": "Британски министър скъса доклад за \"Брекзит\" \nБританският министър на околната среда Майкъл Гоув е скъсал правителствен доклад, в който се споменават варианти за евентуално митническо споразумение с ЕС след \"Брекзит\", пише \"Гардиън\". В пристъп на гняв Гоув скъсал доклада, тъй като съображенията му относно предложенията са били омаловажени. Поддръжници на \"Брекзит\" като Гоув се обявяват против митническо партньорство с ЕС, което би задължило Обединеното кралство да събира митата на ЕС от името на съюза.  Известен престъпник избяга от френски затвор с хеликоптер \nРедуан Фаид е избягал, след като трима тежковъоръжени съучастници са приземили хеликоптер в двора на затвора в град Ро в департамента Сен-е-Марн, югоизточно от Париж. Избягалият е известен престъпник във Франция, който е вкаран зад решетките за серия грабежи. През 2009 г. той публикува книга за израстването си в престъпни квартали в Париж. Безплатен обществен транспорт в почти цяла Естония \nОбщественият транспорт в 11 от 15 окръга в Естония вече е безплатен за всички пътници. Решението влезе в сила днес. Инициатор на мярката е министерството на икономиката, което поема задължението да покрие всички разходи за билети в обществения транспорт. Според ведомството безплатният обществен транспорт ще насърчи жителите да се откажат от използване на автомобили. Освободените финансови средства в резултат на реформата ще бъдат използвани за ремонт на инфраструктурата.  Летящи автомобили в Япония от 2020 г. \nПравителството на Япония разчита до 2020 г. да започне практическо използване на летящи автомобили. Това съобщи най-големият вестник на страната „Йомиури“. В рамките на осъществяването на тази програма през 2018 г. ще бъде създаден специален съвет, който ще се занимава с разработването на юридическата и техническата рамка на проекта. Предполага се, че летящите автомобили ще се използват при ликвидиране на последствията от стихийни бедствия.  \n   \n \t\n", "date": "2018.07.02", "title": "Кратки новини"}
{"url": "http://www.duma.bg/node/170152", "text": "Германският канцлер Ангела Меркел е осигурила споразумения с 14 страни за бързо връщане на мигранти, съобщи германската агенция ДПА, като цитира писмо към коалиционните партньори на канцлера. Цитираните в писмото страни са Полша, Чехия, Унгария, Белгия, Франция, Дания, Естония, Финландия, Литва, Латвия, Люксембург, Холандия, Португалия и Швеция. Меркел разкрива за споразуменията в писмо от 8 страници до лидерите на останалите две партии в германската коалиция. Бежанците в Германия, които са регистрирани в други страни членки, трябва да бъдат отведени в по-големи центрове за прием, пише лидерът на германската държава. \nПремиерите на Чехия, Унгария и Полша обаче отрекоха да са постигали такова споразумение с Германия, отбелязва ДПА. \nЧешкият премиер Андрей Бабиш подчерта: \"Германия не се е свързвала с нас по този въпрос и към този момент не бих одобрил подобно споразумение. Нямаме планове да водим преговори. Няма причина да го правим. Категорично отхвърляме подобна идея\". \nГоворител на германското правителство по-късно съобщи, че канцлерът Меркел е приела със съжаление решението на Прага. \nУнгарският министър-председател Виктор Орбан пък нарече споразумението \"фалшива новина\". В интервю за местната новинарска агенция MTI той допълни, че такова споразумение няма. \nПремиерът Бойко Борисов заяви, че също е отказал на германския канцлер Ангела Меркел мигрантите, опитващи се да влязат в Германия, да бъдат връщани в местата, където са първоначално регистрирани. \"Ако някой има нужда от тези мигранти и ги заяви, ние сме ги регистрирали, да ги вземе. Ако не, защо ние, без да бъде решен въпросът с външните центрове, трябва да бъдем наказани?\", попита Борисов. \n\"Аз съм европеец, но България ми е по-мила. Ние сме били винаги най-солидарни\", заяви министър-председателят. \"Аз солидарността я разбирам по друг начин - всеки да си носи отговорността за границата. Говоря за външните държави\", посочи премиерът. \nВ същото време правителствата на Гърция и Испания потвърдиха, че са сключили тристранно споразумение с Германия за мигрантите. Споразумението за \"реципрочно сътрудничество\" е допълнение към постигнатата на срещата на върха на ЕС договореност за обща европейска политика за миграцията, информира \"Политико\". \nМеркел е поискала споразумение с Испания и Гърция по време на разговори с испанския премиер Педро Санчес и гръцкия министър-председател Алексис Ципрас в кулоарите на срещата на върха на ЕС. \nВ писмено съобщение испанското правителство отбелязва, че Германия ще върне бежанци в Испания и ще покрие разходите. \nАтина също е готова да приеме обратно мигранти. В замяна Германия ще позволи обединение на разделени имигрантски семейства - 2900 души, които в момента живеят в Гърция, пише в. \"Катимерини\". Премиерът Ципрас заяви, че е уверен, че Гърция ще успее да се справи с потока от бежанци, тъй като само около 100-150 души на месец се насочват към Германия. \nНа срещата на върха в Брюксел миналата седмица лидерите постигнаха споразумение за подялба на бежанци на доброволна основа и за създаване на контролирани центрове в ЕС, където да бъдат обработвани исканията за убежище. Освен това се споразумяха да укрепят външните граници и да увеличат финансирането за Турция, Мароко и други северноафрикански страни, за да предотвратят миграцията към Европа. Канцлерът на Германия Ангела Меркел, заяви след срещата, че нито един кандидат за убежище не може да избира европейската страна, в която да кандидатства за защита. Тя също така заяви, че Германия е готова да изпрати служители на федералната полицая в България да помагат за укрепване на охрана на външните граници на Евросъюза.   \n \t\n", "date": "2018.07.02", "title": "Само Мадрид и Атина са приели предложението на Меркел  "}
{"url": "http://www.duma.bg/node/170154", "text": "Властите в Белград и Прищина през последните 24 часа си размениха нови остри реплики един към друг. \n\"Поне един метър да успеем да си върнем от загубеното в Косово поради предишните власти /в Белград до 2012 г., бел.ред/, ще бъде успех, защото днес нямаме нищо\", заяви в събота сръбският президент Александър Вучич. \nРеакцията на Прищина не закъсня и вечерта в собствения си профил в социалните мрежи пръв реагира ръководителят на косовската делегация за преговори с Белград Авни Арифи. \n\"Няма да дадем нито един метър от косовската земя, на никаква цена! Доста неприятни са замръзените конфликти. Неприятни са сегашната ситуация и несигурността, но нищо няма да ни накара да загубим и един метър от земята на Косово. Териториалната цялост и суверенитетът на Косово не се дават на никого и на никаква цена. Нито днес, нито в бъдеще\", написа Арифи. \nВ същото време Вучич потвърди, че руският президент Владимир Путин е приел поканата да посети Сърбия във връзка със стогодишнината от победата в Първата световна война. \nСпоред добре информирани източници най-вероятно е Путин да бъде в сръбската столица на 1 ноември. \nВучич изрично подчерта, че Сърбия ще отбележи не 100-годишнината от примирието, а победата на съюзниците през Първата световна война.     \n \t\n", "date": "2018.07.02", "title": " Белград и Прищина отново се счепкаха"}
{"url": "http://www.duma.bg/node/170155", "text": "В Мексико вчера се проведоха избори за президент на страната, за сенатори, депутати, градски кметове и общински съветници. Общият брой на изборните длъжности, титулярите на които ще бъдат определени чрез гласовете на избирателите, са почти 18 300. Право на глас в страната имат 89,3 милиона души. \nОбещавайки „радикална промяна“ кандидатът на левицата за президентския пост Андрес Мануел Лопес Обрадор се надява да спечели убедителна победа, основание за което му дава позицията на фаворит. Това ще е историческо събитие, победа на целия народ срещу безнравствеността и упадъка през последните години, заяви той пред поддръжниците си на последния митинг от предизборната кампания на стадион \"Ацтека\" в мексиканската столица \nШестдесет и четири годишният АМЛО, както го наричат мексиканците според инициалите му, се представя като антисистемен кандидат, борец срещу корупцията, решен да прогони „мафията от властта“. \nСпоред допитванията до обществеността той има 20 пункта преднина пред съперниците си Рикардо Аная, оглавил коалиция от десни и леви партии, и независимия Хосе Антонио Меаде, кандидат на управляващата Институционно-революционна партия. \nТази предизборна кампания бе най-кървавата в историята на Мексико с най-малко 136 убийства на политици, от които 48 кандидати или хора, изразили намерението си да се кандидатират. \nНасилието достигна такива мащаби, че много мексиканци се страхуват да отидат да гласуват. Не знаем дали ще се върнем живи – споделят жители на Сиудад Хуарес в Северно Мексико, ползващ се с печалната слава на град с най-голямо насилие в страната.      \n \t\n", "date": "2018.07.02", "title": "Избори в Мексико"}
{"url": "http://www.duma.bg/node/170156", "text": "Пентагонът е коригирал целите и задачите на ведомството на сайта си, без да направи никакво официално заявление. На промените обърна внимание изданието \"Task & Purpose\", цитирано от много световни медии. \nПреди министерството на отбраната на Съединените щати се позиционираше като \"средство за предоставяне на въоръжени сили за предотвратяване на война и защита на сигурността на страната\". Това описание все още фигурира на сайта на Пентагона в раздела \"Информация за ведомството\". На главната страница обаче е посочена друга мисия на Пентагона. \n\"Мисията на министерството на отбраната е в това да осигури САЩ със смъртоносни сили за защита на сигурността на страната и подкрепа на американското влияние в чужбина\", се казва на сайта. \nВ същото време в стратегията на ведомството се казва, че текстът й не е обновяван от януари 2017 година. \n\"Task&Purpose\" отбелязва, че Пентагонът е запазил предишната формулировка за мисията си при няколко президентски администрации, включително по време на мандатите на президентите Барак Обама, Джордж Буш и Бил Клинтън. \nМинистерството на отбраната не е имало публикувани онлайн формулировки за мисията си преди президентството на Бил Клинтън. \nКакто отбелязва изданието, сегашната промяна изглежда значителна на фона на политиката на президента на САЩ Доналд Тръмп и, вероятно, предполага по-агресивен подход по въпроса за националната сигурност. Журналистите подчертават и това, че Пентагонът, изглежда, е направил промените \"тихомълком и с известна прибързаност\", пише РИА \"Новости\". \nОт Пентагона не отговориха на искането да коментират настъпилите промени в изказа при определяне на мисията на военното ведомство на САЩ. \nМедиите обаче подчертават, че отношенията между президента Тръмп и министъра на отбраната на страната Джеймс Матис рязко са охладнели. Твърди се, че Тръмп все по-рядко се съветва с Матис, в това число и по ключови въпроси. Като пример се дава отказът от маневри с Южна Корея, отказът от ядрената сделка с Иран и създаването на космически войски на Съединените щати. Всички тези действия не са били съгласувани с Матис. \n    \n \t\n", "date": "2018.07.02", "title": "Пентагонът тихомълком промени задачите си "}
{"url": "http://www.duma.bg/node/170173", "text": "Рокерско шествие на мотористи от Враца подкрепи вчера продължаващия протест на майките на деца с увреждания в Хасково. Над 20 шумни машини се подредиха демонстративно на централния площад \"Свобода\" в областния център в знак на солидарност с исканията на майките. После мотоциклетистите завериха колективно книгата с подписката с искане за незабавно приемане на Закона за личната помощ и така подписите станаха над 400. \nЗа пореден ден протестиращите майки се събраха в центъра на града с плакати \"Системата ни убива\" и черни тениски с лозунга. Издигната бе и символична черна палатка. Повечето от родителките бяха с децата си. \n\"В петък за пореден път парламентът ни обърна гръб. Законопроект бе внесен наистина, но насреща нямаше нищо\", коментира събитията от изминалата седмица Йоана Милева, една от организаторките на недоволството. По нейни думи протестите ще продължат в по-драстични форми, ако законопроектът не бъде приет в следващите 5 дни. \n    \n \t\n", "date": "2018.07.02", "title": " Рокери подкрепиха протеста на майки на деца с увреждания в Хасково"}
{"url": "http://www.duma.bg/node/170176", "text": "Срещу НЗОК се водят 66 дела от болници за неизплатена надлимитна дейност на обща стойност 16 млн. лв. Това съобщи министърът на здравеопазването Кирил Ананиев. По думите му от всички 66 дела на първа инстанция са приключили 11, на втора - 4 дела, а окончателно приключили с влезли в сила решения са 2 дела, по които НЗОК е осъдена да плати 20 992 лв. плюс лихвите и съдебните разноски. Подадени са касационни жалби по 4 дела, от които 1 е от лечебно заведение. Главницата по тези искове се оспорва от НЗОК и се събират доказателства по реда на ГПК. \nАнаниев смята, че не е налице трайно установена съдебна практика за произнасяне на осъдителни решения, според които НЗОК да дължи заплащане. \nКакто вече ДУМА писа, няколко болници осъдиха НЗОК за неразплатена надлимитна дейност. \nПо време на парламентарно изслушване за Националната здравна карта Ананиев обяви, че ще предложи два алтернативни модела за бъдещето на здравеопазването и ще ги постави на публично обсъждане. Съществена роля в модела ще има Националната здравна информационна система (НЗИС). \"Когато нашият екип влезе в МЗ, проектът за НЗИС беше замразен. Мога да ви уверя, че ние го вдигнахме на крака и реализацията му е в ход. Усилията ни са насочени до средата на следващата година да имаме електронно здравеопазване и НЗИС\", похвали се Ананиев. \nБСП иска до 1 август нова здравна карта и план за стабилизиране на областните и общинските болници. Прави се опит броят на болничните легла да се превърне в основен критерий за финансиране, заяви депутатът от БСП доц. Георги Йорданов. Той припомни, че с новия вариант на здравна карта се върви по вече извървения път, по който имаше проблеми. \"Решението е електронното здравеопазване. Всеки здравен министър на ГЕРБ обещава да въведе такова, но не прави нищо\", коментира Йорданов. \nПроф. Георги Михайлов от БСП припомни, че още на първото обсъждане в комисия нито една професионална общност не подкрепи проекта за здравна карта. По думите му проблемът е поставен грешно - за броя на леглата, след като НЗОК плаща за извършена дейност, а не на легло. Михайлов подчерта, че през последните месеци са приети редица документи с противоречив отзвук. \nПроф. Анелия Клисарова призова да бъдат премахнати диспропорциите в здравеопазването и да бъдат представени коригиран вариант на новата здравна карта и план за стабилизиране на общинските и областните болници. \n\"Старата здравна карта падна в съда, обаче бяха съкратени легла. Новата също предлага съкращение. Това ще доведе до непредвидими последствия\", предупреди депутатът от БСП д-р Илиян Тимчев.      \n \t\n", "date": "2018.07.02", "title": "Болници водят срещу НЗОК над 60 дела "}
{"url": "http://www.duma.bg/node/170174", "text": "Черна серия от пътни инциденти през уикенда отне живота на най-малко петима. Градски автобус №9 блъсна и уби на място възрастна жена в Пловдив. Инцидентът е станал в събота около 14 ч. на Околовръстния път край ж.к. \"Тракия\", съобщиха от МВР. По първоначални данни жената е пресичала неправилно и шофьорът на автобуса не я е видял навреме. \nЧетирима души, между които и дете, загинаха в тежка катастрофа вчера сутринта на магистрала \"Тракия\", съобщиха от полицията. Инцидентът е станал при 107-я километър в посока Бургас. По първоначални данни лек автомобил с турска регистрация се е ударил в товарен - също с турска регистрация. На място са загинали четирима, още трима души са пострадали и са в болница. Предполага се, че водачът на леката кола е заспал зад волана. Магистралата остана затворена за няколко часа и движението се осъществяваше по заобиколен маршрут.   \n \t\n", "date": "2018.07.02", "title": "Градски автобус уби жена в Пловдив, четирима загинаха в катастрофа на \"Тракия\""}
{"url": "http://www.duma.bg/node/170177", "text": "Общинското ръководство на БСП в Димитровград организира днес среща с народния представител от \"БСП за България\" Крум Зарков. Тя ще се проведе от 18 часа в залата на хотел „Славяни“. \nТемата на дискусията е \"Накъде отива България“. Ще бъдат коментирани и актуални за страната проблеми.   \n \t\n", "date": "2018.07.02", "title": "ПРЕДСТОЯЩО"}
{"url": "http://www.duma.bg/node/170185", "text": "За три дни след наводнението в Роман   са получили по 3 бутилки минерална вода. За това алармира Валентина Христова, майка на 4 деца, чиято къща е пометена от приливната вълна. Най-тежко е положението в имотите близо до реката. От 1983 г. насам семейство Микински е заливано 5 пъти и е получило едва 172 лв. обезщетение. Бедствието е потопило халето на общинската транспортна фирма. Извън строя е и ученическият автобус. \nДържавата върви след проблемите и ги решава на парче, заяви кметът на община Садово Димитър Здравков. Там заради скъсана дига стотици декари земеделски земи останаха под вода. Социалистите внасят искане в НС правителството да обезщети земеделските производители.     \n \t\n", "date": "2018.07.02", "title": "За 3 дни след наводнението по 3 бутилки вода  "}
{"url": "http://www.duma.bg/node/170179", "text": "Лидерът на БСП Корнелия Нинова ще вземе участие в международния Сими Симпозиум в Гърция. Тази година престижният форум е под наслов \"Дневен ред за следващите 20 години\". В него ще се включат лидери на мнения, общественици, учени, сред които Нобеловият лауреат проф. Джоузеф Стиглиц, представители на университетите Харвард и Оксфорд, астрофизици от Imperial college и членове на Дороти Ходжкин към Кралското общество, президента на центъра за организации на оцелелите от Холокоста, представители на ООН, Амнести интърнешънъл, писатели, журналисти, сред които Кърсти Ланг, продуцент на BBC, и много други изявени личности. \nСими симпозиум се ръководи от бившия гръцки премиер Георгиос Папандреу. За първи път той се провежда през 1998 г., като ежегодно събира водещи интелектуалци, политици, носители на Нобелова награда, предприемачи, дипломати, учени и активисти, за да обсъдят някои от най-важните въпроси на нашето време. \nОсновната амбиция на форума е да стимулира идеи, които помагат на обществата да станат по-справедливи, по-отзивчиви към потребностите на гражданите и по-добре подготвени да преодолеят глобалните предизвикателства. \n    \n \t\n", "date": "2018.07.02", "title": "Корнелия Нинова ще участва в симпозиум на лидери на мнения от цял свят"}
{"url": "http://www.duma.bg/node/170178", "text": "Общинският съветник от БСП в София Борис Цветков настоява кметът Йорданка Фандъкова, областният управител на София Николай Пехливанов и кметът на Район \"Искър\" Ивайло Цеков да извършат проверка на реституирани имоти. \"Във връзка с периодично възникващото напрежение, свързано с настоявания за ново строителство в паркове и в междублокови пространства в цялостно проектираните и вече изградени жилищни комплекси \"Дружба\" 1 и 2, и на основание на предоставените ви от ЗУЗСО задължения и правомощия се обръщам към вас с настояване да бъде извършена проверка на върнати земеделски земи в междублоковите пространства. В района има реституирани ниви и под жилищни блокове, в дворовете на детски ясли и градини, в парка около езерото и в парка до 108 СУ, под улици, друга инфраструктура и т.н.\", пише Цветков в писмо до тримата.  \nСпоред него извършването на проверката на реституцията е изключително наложително и поради необходимостта Столичната община да отчужди редица частни имоти, отредени за зелени площи в парковете около езерото и в жк \"Дружба\" 1, в отредени за зелени площи в междублоковите пространства, отредени за училища и детски ясли и градини, за детски и спортни площадки и за други публични нужди. Цветков настоява, ако при проверката бъдат констатирани нарушения, да бъдат предприети необходимите действия. \nСоциалистът предупреждава, че 11 юли от 18,30 часа в парка пред блок 105 в жк \"Дружба 1\" ще се проведе поредният протест на хората, живеещи в района. Те недоволстват срещу отчуждаването на частни терени в парковете в жк \"Дружба 1\" и около езерото и настояват да бъде прекратено строителството на 7-етажна сграда в парка до 108 СУ и в други части на комплекса чрез преговори със собствениците. Столичани призовават местната власт да възстанови и поддържа парка, като постави в него осветление и изгради алеи, детски и спортни площадки. \n    \n \t\n", "date": "2018.07.02", "title": " Общинар социалист иска Фандъкова да провери реституирани имоти"}
{"url": "http://www.duma.bg/node/170182", "text": "Българската асоциация \"Цьолиакия\" подала жалба до прокуратурата срещу служители на НЗОК за неизпълнение на решение, с което касата е осъдена за дискриминация. Жалбата срещу НЗОК е внесена в Комисията за защита от дискриминация в края на 2014 г. С Решение от 20 февруари 2018 г. 5-членен разширен състав на КЗД, след дадени задължителни указания от ВАС, установява непряка дискриминация на основата на признаците \"възраст\" и \"увреждане\" с въвеждането на възрастов критерий като условие за предписване на безглутеново брашно. КЗД предписва на НЗОК занапред да не допуска установеното в настоящето производство нарушение. Решението е постановено при участие на заинтересованите страни - министърът на здравеопазването и изпълнителният директор на Българската агенция по храните и е влязло в законна сила. \nВъпреки че от датата на влизането в сила на решението измина достатъчно време, в което е било възможно НЗОК да предприеме съответни мерки за отстраняване на установената спрямо болните от цьолиакия и подобни на нея ентеритни заболявания дискриминация, към настоящия момент НЗОК продължава да бездейства, коментират от Центъра за защита на правата в здравеопазването.  \nВ жалбата се иска от прокуратурата да образува досъдебно производство и като установи състав на визираните престъпления, да повдигне обвинение на виновните длъжностни лица. \nЦьолиакията е заболяване на тънките черва, известно като глутенова ентеропатия. При болните глутенът, съдържащ се в пшеницата, ечемика и ръжта, предизвиква имунна реакция, която нарушава функцията на червата и води до диария, изтощение и анемия. При лечението се използва безглутеново брашно, което НЗОК заплаща, но само на болните до 18 г.      \n \t\n", "date": "2018.07.02", "title": " Дават НЗОК на прокурор за неизпълнение на решение на КЗД"}
{"url": "http://www.duma.bg/node/170183", "text": "Минималната пенсия за осигурителен стаж и възраст от 1 юли стана 207,60 лв., а социалната пенсия за старост - 125,58 лв. \nПенсиите за трудова дейност, отпуснати до края на 2017 г., ще се преизчислят с новия процент за година осигурителен стаж, което ще ги увеличи с 3,8%. \nПромяната в социалната пенсия за старост ще доведе до увеличаване на пенсиите, които не са свързани с трудова дейност, тъй като по закон техният размер се определя в зависимост от социалната пенсия за старост. Това са пенсиите за военна и гражданска инвалидност, социалната пенсия за инвалидност и персоналната пенсия. \nЩе се повишат и нормативно установените добавки към пенсиите, които се определят в процент от социалната пенсия за старост. \n    \n \t\n", "date": "2018.07.02", "title": "Минималната пенсия става 207,60 лв."}
{"url": "http://www.duma.bg/node/170184", "text": "От 1 юли електроенергията поскъпва средно с 2,03% за страната, а топлинната - със 7,33%, реши на закрито заседание вчера Комисията за енергийно и водно регулиране. По същото време под прозорците на регулатора на столичния бул. \"Дондуков\" представители на Изпълнителното бюро на Софийската организация на БСП и граждани протестираха срещу поскъпването на тока и парното, надвишаващо прогнозните стойности на КЕВР. Хората издигнаха плакати: \"Убиват ни с тока, водата и парното\", \"И въздуха ли ще плащаме?\", \"ЧЕЗ - на народа, не на шайката. Няма да плащаме на Гинка\". Те призоваха за оставка на правителството и на председателя на КЕВР Иван Иванов. ДУМА припомня, че в четвъртък ПГ на \"БСП за България\" внесе решение за отстраняване на Иванов от поста заради отказа му да излезе със становище по съмнителната сделка за ЧЕЗ с Гинка Върбакова, както го задължават промени в Закона за енергетиката. От трибуната на НС шефът на КЕВР тогава обяви, че няма да го направи, защото законът е \"лош\".  \nПоскъпването на тока и парното в крайна сметка излезе по-голямо от първоначалните прогнози на КЕВР за съответно под 2% и 5%. Според Иванов това се е наложило заради по-високите цени на природния газ с 10,81% от 1 юли. Най-малко ще поскъпне токът в София и Западна България, а най-много - в Североизточна България. Най-много цените на парното и топлата вода скачат в Бургас - със 17,12%. Средното за страната поскъпване на парното от юли е 7,33%. Първоначално шефът на КЕВР обяви, че увеличението ще е най-много до 5% средно. В София топлинната енергия поскъпва със 7,46%, в Пловдив - само с 0,94 на сто. Най-голямо е увеличението на цената в Бургас - със 17,12%, както и в Плевен - с 15,19 на сто. Във Варна цената на парното и топлата вода се вдига с 4,89%, във Велико Търново - с 2,89%, във Враца - с 5,42%, а в Разград - със 7,45 на сто. Иванов обясни поскъпването на топлинната енергия с увеличението на цените на петрола и алтернативните му горива, а оттам и на природния газ. Цената на петрола в последните 9 месеца се е повишила с 38,5 на сто, оправда се той. \nОчаквано КЕВР одобри цената на едро на природния газ от юли да се увеличи с 10,8%. Това, освен на парното и топлата вода, повлия и на цените на тока, който от вчера поскъпна за битовите потребители средно с 2,03%. За ЧЕЗ увеличението е с 1,75%, за ЕВН - 1,82%, а за Енерго-про - 2,78%. Иванов отбеляза, че увеличението на цената на електроенергията е под увеличението на средната заплата, на минималната заплата, на пенсиите и инфлацията, която е 2,8%. \nЗаради новите цени на тока ЧЕЗ и ЕВН извършиха през почивните дни извънредно засичане на електромерите. От Енерго Про заявиха, че не се предвижда извънреден отчет, но при желание абонатите могат да оставят данните си до 30 юни. Фактурите през юли ще съдържат информация за консумираната електроенергия за два отчетни периода - по стари и по нови цени. \n \n\"Поредното увеличение на ток и парно. И поредният цинизъм от страна на председателя на КЕВР Иван Иванов. Попитан как ще се отрази това на българските граждани, отговорил - само 15 процента ползват топла вода и топлоенергия. С лека ръка обрече 15 процента българи на още по-голямо обедняване. А другите според него се греят на дърва. Бил спазвал закона при ценнообразуването\". Това написа вчера лидерът на БСП Корнелия Нинова във фейсбук. \nЗащо със същата загриженост не спази закона и не се произнесе за сделката с Гинка Върбанова и ЧЕЗ?, пита тя. \"А господин премиерът твърди, че КЕВР бил независим орган. Независим е от закона и зависим от икономико-политически интереси. Гласуването на оставката на Иванов другата седмица по наше искане е най-малкото, което трябва да се случи, за да има законност в държавата и справедливост за хората\", категорична е Нинова.     \n \t\n", "date": "2018.07.02", "title": "Граждани протестираха пред КЕВР в София срещу поскъпването на тока и парното  "}
{"url": "http://www.duma.bg/node/170180", "text": "ПГ на \"БСП за България\" внася в парламента искане правителството да обезщети земеделските производители, пострадали от наводненията. Това стана ясно по време на среща на ръководството на партията с кметове от цялата страна. На нея бяха обсъдени проблемите на общините с наводненията, състоянието на общинските пътища, общинските болници и такса битови отпадъци. \nДържавата върви след проблемите и ги решава на парче, заяви кметът на Садово Димитър Здравков по повод последните наводнения. Общината е една от пострадалите след обилните дъждове през изминалата седмица. Заради скъсаната дига на река Чая край Катуница бяха наводнени земеделски земи. Пороите затвориха пътя, който свърза Свиленград и Пловдив с Катуница.  \nРеката Малък Искър пък заля улици и наводни мазета във врачанската община Роман. На места водният стълб достигна до метър-метър и половина. Всички жители на залетия квартал \"Карашки\" в града бяха евакуирани. \nОбластната организация на БСП във Враца организира дарителска акция за пострадалите в Роман. В офиса на партията на ул. \"Мито Цветков\" 2, етаж 2, е сформиран сборен пункт за събиране на дарения. Социалистите призовават всеки, който има възможност, да помогне с одеяла, препарати, битова техника и мебели. За жителите на Роман е нужна и бутилирана минерална вода. \"Добре дошли в пункта са и всички, които могат да предложат транспорт и личен труд, за да може хората да получат нужната помощ и подкрепа в този така труден момент за десетки семейства. Пунктът очаква вашата помощ всеки ден, без почивка\", призовават социалистите. \nСвоята подкрепа към акцията заявиха от структурите на БСП в Перник и Пловдив. Областните съвети на партията и на Младежкото обединение в Перник организират дарителска акция за набиране на одеяла и почистващи препарати, основно против мухъл, за пострадалите от наводненията в община Роман. Социалистите приканват всички граждани, които искат да направят дарение, да го строят в понеделник, 2 юли, в централата на БСП в Перник, ул. \"Радомир №1\" от 9 до 16 ч. Утре се очаква да започне отводняването, затова събираме даренията днес, за да можем веднага да ги изпратим на бедстващите хора във Врачанско, подчертават пернишките социалисти. \nНа срещата с ръководството на БСП кметовете разкритикуваха и акцията на правителството за връщане на учениците в училищата. Според тях тя е пълен провал, защото децата били в училище една седмица и пак избягали. Местните управници се оплакаха, че се заобикаля законът за бюджета и на кметовете от ГЕРБ и ДПС се раздават пари с постановление на МС. Припомняме, че по този повод депутатите от \"БСП за България\" внесоха в НС искане Сметната палата да направи проверка за тези разходи на правителството. \nСоциалистите обсъдиха и политиките за регионите, които заемат съществено място в програмата \"Визия за България\", която ще бъде представена на голямо национално съвещание на 21 юли. В него ще участват общинските и областните председатели на партията, кметове, общински съветници, депутати и членовете на Националния съвет.   \n \t\n", "date": "2018.07.02", "title": " БСП настоява кабинетът да обезщети пострадалите от наводненията  "}
{"url": "http://www.duma.bg/node/170175", "text": "Девето основно училище \"Пейо Яворов\" в Благоевград отказва прием на ученици от ромски произход в I клас. Съобщение на страницата на училището във фейсбук гласи: \"Не записваме деца от ромския етнос\", алармира неправителствената организация \"Амалипе\", бореща се за равен достъп на децата до образование. \"Девето основно училище е нашето училище, нашият живот. Ние обучаваме с любов нашите ученици - и ромски, и неромски. Но няма да формираме ромски паралелки. Пожелаваме успешна образователна интеграция на всички училища в Благоевград и благодарим за подкрепата на всички, които искат да се запази училището с една от най-добрите материални бази\", пише на фейсбук страницата ръководството на 9 ОУ.  \nКаквито и да са контекстът и аргументите, посоченото изречение е не само нарушение на базисни нормативни и законови актове, е позицията на \"Амалипе\". Според сдружението това не е единичен случай - \"без да го заявяват директно, десетки директори на училища в цялата страна следват същата \"политика\". \"Резултатът - в големите и по-малките градове се оформят \"елитни\" училища, посещавани само от деца от българския етнос, а над 100 училища в същите населени места са вторично сегрегирани\", пишат от организацията. \"Амалипе\" иска проверка от Регионалните управления по образованието в населените места с вторично сегрегирани училища за наличието на прикрити практики за отказ на директори да записват ромски деца. \nКомисията за защита от дискриминация се е самосезирала по случая, изготвен е и е депозиран в деловодството доклад от зам.-председателя й доц. Баки Хюсеинов. Докладът ще бъде представен за обсъждане пред 9-членния състав на КЗД в началото на седмицата. \nВ скрийншот от фейсбук с неясна дата пише, че не се приемат деца от ромски произход, а деца със специални потребности са с предмство. Във фейсбук страницата на училището от 29 юни следобед обаче пише, че училището няма да прави ромски паралелки.     \n \t\n", "date": "2018.07.02", "title": "Училище в Благоевград отказва прием на ромски деца в I клас"}
{"url": "http://www.duma.bg/node/170181", "text": "Между 40 и 45% от смъртните случаи у нас можело да бъдат предотвратени при ефективна здравна система, качествени медицински услуги и технологии. Това сочи анализ на \"Евростат\" за случаите на т.нар. предотвратима смърт в ЕС през 2015 г. Показателят за смъртност не е предназначен да бъде окончателно измерване на качеството на здравните грижи в държавите членки, но дава индикация за качеството и ефективността на здравните политики в дадена страна. По данни на НСИ през 2016 г. у нас са починали 107 580 души, което означава, че около 45 хиляди пациенти е можело да бъдат спасени. \nНай-много българи са починали от болести на кръвообращението - 1131 случая на 100 000 души население. Това е близо 4 пъти повече от средностатистическите данни за ЕС - около 350 случая на 100 000 души в ЕС. Втората най-голяма група болести, довели до смърт у нас, са злокачествените новообразувания - около 17 000, което е около 240 смъртни случая на 100 000 души и е съпоставимо със средноевропейските стойности - 262 смъртни случая на 100 000 души в ЕС. Най-малко са били смъртните случаи в България вследствие на транспортни инциденти или самоубийства - по 9 случая на 100 000 души, при показатели за ЕС съответно 7 и 11 случая. \nПо държави най-много смъртни случаи, които е можело да бъдат предотвратени, са регистрирани в Румъния (48,6%), Латвия (47,5%), Литва (47,0%) и Словакия (44,2%). От другата страна са Франция (23,6%), Белгия (26,0%), Дания (26,6%), Холандия (28,1%) и Полша (29,9%). \n    \n \t\n", "date": "2018.07.02", "title": "Над 40% от смъртните случаи можело да се предотвратят"}
