{"url": "https://duma.bg/ochakvat-ni-s-20-po-visoki-smetki-za-tok-i-parno-n183035", "text": "През зимните месеци сметките за ток и парно ще се увеличат с 20%, коментираха пред Нова тв енергийните експерти проф. Атанас Тасев и Еленко Божков. Разбира се, поскъпването  ще бъде индивидуално за всеки потребител, защото всеки консумира различно, но това е оценката на енергийните дружества, уточни проф. Тасев. Той обясни още, че само с 1 градус по-ниски температури увеличават средното потребление на енергия с 3%. Според него сметките са свързани не с цената, а с количеството електроенергия и топлоенергия, които потребяваме. Това е очаквано всяка година, заяви проф. Тасев. Освен това енергийните експерти прогнозират и ново поскъпване на тока за битовите потребители през април. Еленко Божков, бивш член на КЕВР, твърди, че една от причините за очакваното увеличение се крие в технологичните разходи на електроразпределителните дружества. Моите опасения са, че това, което се случва на пазара с индустриалната електрическа енергия, ще рефлектира много лошо върху цената за бита. Очаквам сериозно увеличение, заяви Еленко Божков. Увеличи се цената на свободния пазар в някои от дните близо 3 пъти, тоест превишихме някои от съседните борси с близо 40% като цена. Това е предпоставка за увеличаване на цената за бита, обясни той. Вторият фактор е, че в началото на миналата година беше променен начинът за определяне на балансиращата енергия. Тя вече също зависи от цената на свободния пазар, поясни Божков. Третият фактор са технологичните разходи. Разпределителните дружества купуват на цена на свободен пазар и имат право и вероятно ще искат да бъдат компенсирани спрямо прогнозните цени. Междувременно Министерството на енергетиката и Комисията за енергийно и водно регулиране започнаха съвместни проверки в трите електроразпределителни дружества. Ще се проверява техническото състояние на съоръженията и електромерите в страната. Целта е да се види дали компаниите доставят реалната услуга, за която потребителите плащат. Проверките са в отговор на притесненията от страна на бизнеса за сериозно поскъпване на електроенергията на борсата. ", "date": "2019.01.16", "title": " Очакват ни с 20% по-високи сметки за ток и парно"}
{"url": "https://duma.bg/globyavat-klienti-ostavili-hrana-v-chiniite-si-n183000", "text": "Ресторант Gulou Hotpot в Дубай глобява клиентите си, ако не изядат всичко, което са взели. В заведението посетителите имат възможност в течение на 2 часа срещу 49 дирхама ($13,3) да получат колкото си поискат храна и напитки - супи, месо, плодове и зеленчуци и десерти. Ако обаче някой остави нещо в чинията си, трябва да плати глоба 50 дирхама, съобщи Time Out Dubai Според ръководството на ресторанта тази мярка помага на посетителите да преценяват по-добре от колко храна имат нужда и изгражда култура на отговорно отношение към продуктите.", "date": "2019.01.16", "title": " Глобяват клиенти, оставили храна в чиниите си"}
{"url": "https://duma.bg/svatbeno-izlozhenie-pak-prevzema-sofiya-n183001", "text": "Вече стана традиция в началото на всяка година Balkanica Wedding & Honeymoon Expo да привлича интереса на двойките, решили да организират брачна церемония. За 11-и пореден път \"София хотел Балкан\" ще бъде домакин на събитието, което ще се проведе на 19 и 20 януари. Водещи компании в сектора на сватбената индустрия ще представят широка гама от продукти и услуги, спестявайки ценно време и средства на всички бъдещи булки и младоженци. Над 50 фирми с нетърпение очакват да покажат новите си предложения и идеи за сватбата. Двойките и семействата им ще получат професионална информация и консултация и до голяма степен ще могат да организират своята сватба в рамките на два дни. Туристически агенции ще предложат специални пакети за незабравимо пътешествие на младоженци до разнообразни дестинации. Всички посетители ще опитат късмета си, като участват в томболата с много подаръци и се възползват от големите отстъпки, които фирмите ще направят на събитието. Най-голямото сватбено изложение в страната се организира от \"Експолайн\" ООД, представлявани от Анета Пени и Ирини Батзака.", "date": "2019.01.16", "title": " Сватбено изложение пак превзема София"}
{"url": "https://duma.bg/ima-li-shans-da-izlezem-ot-bataka-v-zemedelieto-n183018", "text": "Няколко години усилено се работи за подготовка на проект за Кодекс за поземлените отношения. От септември 2017 г. работата по него се ускори и след обществено обсъждане през юли и август 2018 г., в началото на октомври проектът беше внесен в НС. Комисията по земеделие на 10 октомври го обсъжда и намира за нужно той да бъде доработен. На 12.10.2018 г. НС, по предложение на Десислава Тaнева, връща проекта, като удължава срока за доработка и внасяне в НС до 28.02.2019 г. Основните мотиви за връщането са, че недостатъчно са засегнати въпросите за собствеността на земята, арендните отношения, опазване на земята и земеделското имущество, и как да се избегне наказателната процедура срещу България, предприета от ЕК поради забраната чужденци да купуват земя. Нищо лошо дотук. МЗХГ се заема с изпълнение на тези указания и на 17.12.2018 г. е обявило за обществено обсъждане допълнения проект с краен срок 17.01.2019 г. Наименованието на новия документ е Закон за собствеността, поземлените отношения и опазване на земеделските земи. Проектът е придружен с мотиви за внасяне и цялостна предварителна оценка на въздействието. В проекта са направени значителни промени и допълнения, целящи подобрението на законодателния документ. Извършена е огромна по своите мащаби работа. Качеството на закона е несравнимо по-добро от предложения в началото на 2017 г. закон от адвокатското дружество \"Георгиев, Тодоров и Ко\", по който имаше над 300 забележки, но бяха платени авансово 100 хил. лв. и в края на краищата отиде да отлежава в прокуратурата. Нека това да тежи на съвестта на възложителя, сключилия договора и платилия сумата.  Не си поставям за задача да правя подробна оценка на закона. Ще отбележа, че поддържам горещо идеята за се приеме подобен всеобхватен документ, регулиращ собствеността, поземлените отношения и опазването на земеделските земи. Ще се спра на някои основни неща, които липсват в законопроекта и съпътстващите го материали, и трябва да се добавят. Първо. Да се вземе под внимание резолюцията на ЕП от 27 април 2017 г., отнасяща се до актуалната концентрация на земеделска земя в ЕС и как да се улесни достъпът на земеделските стопани до земята. Тя беше подмината и при разискванията в НС на 19 септември 2017 г. Работната група е отразила само 2-3 регламента, което не е достатъчно. За приемането на тази резолюция са изложени над 40 мотива, превърнати в 42 регламента. Когато човек я прочете, остава с впечатление, че тя се отнася за нас. Това е така, защото сме в групата от няколко страни, където концентрацията на земя като собственост и ползване е взела застрашителни размери. ЕП се тревожи, че едва 3,1% от земеделските стопанства в ЕС-27 през 2013 г. са контролирали 52,2% от земеделската земя в Европа, а 76,2% от стопанствата са ползвали едва 11,2% от земеделската земя. Посочва се, че тази тенденция върви в разрез с устойчивия многоотраслов европейски модел на земеделие, който се основава на семейните земеделски стопанства. При нас тези проценти са съответно 2,4% и 80% при едрите и 91% и 7% - при дребните, и ние сме спокойни (виж таблицата). Системата за земеделска счетоводна информация за 2015 г., която обхваща 114 410 стопанства, отчита, че 1,1% от стопанствата (1310) са произвели повече от половината от брутната продукция от земеделието. За 29 г. след промените не можахме да прочетем, а камо ли да научим и приложим европейския модел на едно цветущо земеделие. Явно е, че не желаем.             Фундаментът на поземлените отношения са размерът на собствеността и използваната земя. Тези показатели при нас са взели  Имаме вече собственици на десетки и стотици хиляди декара земя. Същото е положението и с ползваната земя. В България има арендатори, ползващи целите землища на населени места. Други са се разпрострели на земя в няколко общини, трети - в няколко области. Това е една от причините за обезлюдяване на много селища и райони. Няма защо да се чудим, че през 2017 г. 64 милионери са получили 135,52 млн. лв. субсидии, средно по над 2 млн. лв. Най-крупният ползвател на земя е получил повече от 24 млн. лв. субсидии. Разликата между дребните и средните ползватели на земя, от една стана, и едрите ползватели е зашеметяваща. Второ. Значително място в закона е отделено на арендните отношения. Това е правилно, тъй като нашето земеделие е арендаторско. Около 80% от обработваемата земя (нивите) се арендува. При затревените площи, които са предимно държавни и общински, този процент е още по-голям. Много пъти е поставян въпросът да се ограничи размерът на арендуваната земя. Това беше направено в ЗАЗ, 1996 г. (чл.5), но беше отменено през 1999 г. и тогава се отприщи стихията на крупното арендаторство.  ЕП приема резолюция по този въпрос, ние я подминаваме. Ще ограничим ли размера и доколко? Защо крупните арендатори не живеят в населеното място, където арендуват? Прекомерно обтегаеми са сроковете за арендуване на земята - от 5 до 10 г., а за наемане - от 1 до 4 г. Във Франция срокът за арендуване е 9 г. за цялата страна. Сегашната практика е арендаторът да подготвя и предлага договора с всички негови клаузи. Арендодателят е принуден  Разумно е предлаганият закон да регламентира типов договор (приложение), който да се конкретизира в частта за размера на рентата от областните дирекции и общинските служби. Това правило е залегнало в закона.  В чл.35 е предвидена възможността за преарендуване на земята. Това дава възможност на крупните арендатори, когато са застрашени от намаление на субсидиите, да прехвърлят част от арендуваната земя на фирми, свързани с тях. Тази възможност трябва да отпадне, както това е направено за държавните и общинските земи, отдавани под аренда. Изключително е усложнена процедурата по регистрирането на арендните договори.  Трето. Част от поземлените отношения e търговията със земеделска земя, но тя не е засегната в предлагания закон. Тя е оставена на пазарната стихия. Всеки, който желае, купува - ползватели на земя (арендатори), фондове за недвижими имоти, земеделски кооперации, чужденци (някои с поставени лица) и др. Не се поучихме, а и не желаем, от опита на много европейски страни, които добре регулират този процес. Някои от тях имат държавно-обществени структури за тази цел. Германският (ФРГ) Конституционен съд още на 12 януари 1967 г. е постановил, че търговията със земеделска земя не следва да бъде толкова свободна, колкото търговията с всеки друг капитал, тъй като земята не подлежи на увеличение, а е абсолютно необходима... В предлагания закон трябва да се оформи раздел или глава \"Търговия със земеделска земя\" и как държавата ще я регулира. Четвърто. ЕП (регл. 25) призовава страните членки да подкрепят или създадат подходящи институции с държавно участие и публичен надзор за управление на земята. Този въпрос е обсъждан много пъти, но досега не е намерил решение. Нашето министерство се е включило в тази дейност и не я пуска. Защо ли?  Във Франция през 1960 г. са създадени т.нар. Дружества за земеделско настаняване и комасация (САФЕР). Те са много подходящи за нас, когато ни предстои да възраждаме села чрез настаняване на нови земеделски стопани и намаляване размера на крупните ползватели на земя. В Унгария имат Министерство на поземлените отношения. В предлагания закон е добре да се регламентира създаване на подходяща институция по примера на Франция.  Пето. В резолюцията на ЕП е отделено голямо внимание на  и за привличане на млади хора и жени в този отрасъл. Илюзия и мираж е записаното в чл.172, че с предоставянето без търг на земеделски земи от Държавния поземлен фонд на лица до 40 г. и еднолични търговци, и еднолични дружества с ограничена отговорност, учредени от такива лица по Търговския закон и регистрирани като земеделски стопани, ще се постигне голям ефект. Такива земи почти няма, тъй като вече са заграбени или са останали малко и на неподходящи места. Ако искаме да привлечем млади хора и възродим селата, погледите и действията трябва да бъдат насочени в друга посока - към едрите ползватели на земя и тези, които са се разпрострели на землищата на цели села, в няколко села, общини и области. Шесто. Успокояващо звучи записаното в чл.4 (ал.5): \"Граждани и юридически лица от държави членки на ЕС и на държавите по Споразумението за европейско икономическо сътрудничество могат да придобиват право на собственост върху земеделски земи при условията на този закон.\" Надеждата е, че с тази разпоредба ще избегнем предприетата към нас наказателна процедура. И това сигурно ще стане. Но при положение, че със закона не ограничаваме размера на собствеността на българските граждани, това не можем да направим и за тази категория чужденци. Тогава ще излязат на светло собственици като Марк Жирардели, които вече са купили земя с подставени лица. Ще се появят нови купувачи, а фондовете за недвижими имоти и крупни собственици това и чакат. Едните ще се сдобият със сравнително евтина земя, а продавачите ще спечелят някой и друг милион. Търговията на земя ще се усили, тъй като ще бъде подпомогната от комасацията на земя на едрите собственици. Двигатели на този процес са фондовете за недвижими имоти и фирми, които закупиха и продължават да купуват на безценица дребни парчета земя. Искат комасация, за да продадат скъпо. Седмо. Опитвам се да си представя и не мога как ще изглежда ЗСПЗЗ (1991 г.). Досега той е променян 67 пъти, с новия закон в него се правят още много промени. Освен това техните заглавия в значителна степен съвпадат, което не трябва да се допуска. Осмо. В закона не се взема отношение към продължаващото раздробяване на земята при наследяване. Това е една от причините за незавършената реституция, където наследниците са много. Оттук произтичат и много конфликти при арендуването, наемането на земя и изплащането на рентата. Много европейски страни със закон са стопирали този процес. Нужно е това да стане и у нас. Случаят е подходящ.  Проектът на Закона за собствеността, поземлените отношения и опазването на земеделските земи е на финалната права. На 17.01.2019 г. ще приключи неговото обсъждане и до края на февруари ще бъде внесен в НС. Не очаквам, че ще има много участници при неговото обсъждане, както нямаше и при обсъждането през август и септември миналата година. Ако има, те ще са едри собственици и ползватели на земя. Имам усещането, че се бърза и се прави всичко възможно той да бъде приет в предложения вид.  Така подготвеният закон ще изпълни замислите на управляващите, обявени преди 3 г. при сключването на договорите с адвокатското дружество \"Георгиев, Тодоров и Ко\". Но той ще постигне и една друга  - бетониране на статуквото в българското земеделие. Нещо повече, той ще осигури и гарантира по-нататъшното развитие на отрасъла в същата посока - още по-едри собственици и ползватели на земя, които потискат дребните фермери, диктуват пазара и арендуването на земите, ще спъват желаещите да се занимават със земеделие. Младите ще напуснат страната, селата ще продължават да опустяват и изчезват. Земеделието ще продължава да бъде монокултурно - производство главно на зърно и маслодайни семена, с най-малко брутна продукция от декар (80 евро). Ще изнасяме суровини и внасяме хранителни продукти с висока добавена стойност. Ще продължаваме да изнасяме още работна ръка за земеделието в Европа. Тези въпроси не се третират в мотивите и цялостната предварителна оценка на въздействието на закона.  Позволявам си да направя следното предложение: преди да започне обсъждането на закона в парламента, той ще бъде предмет на дискусия на най-висок форум под егидата на президента с участието на лидерите на парламентарно представените партии и някои извънпарламентарни, на омбудсмана и българските евродепутати. На този форум да се търси с консенсус решение на проблемите, поставени в резолюцията на ЕП от 27 април 2017 г., които да залегнат в подготвения закон.", "date": "2019.01.16", "title": " Има ли шанс да излезем   от батака в земеделието"}
{"url": "https://duma.bg/izleze-dvuezichnoto-izdanie-poeziya-ot-pier-do-ronsar-n183008", "text": "Премиера на сборника \"Поезия\" ще се състои на 22 януари от 19 ч. в \"Casa Libri\", ул. \"Цар Асен\" 64 в столицата, със специалното участие на поета Кирил Кадийски, претворил стиховете на Ронсар. Книгата ще бъде представена от проф. Стоян Атанасов, автор на предговора към двуезичното издание. Пиер дьо Ронсар несъмнено е най-яркият френски поет от епохата на Ренесанса, член на Плеядата, наричан от своите съвременници Принц на поетите. Постига изключителна популярност още приживе и успехът му остава неизменен. Безсмъртната си слава Пиер дьо Ронсар дължи най-вече на любовната лирика от сборниците \"Оди\" и \"Любовни стихове\", вдъхновени от възлюбените му Касандра, Мари и Елен, на които посвещава сонети. Сега творбите достигат до българския читател в изкусния превод на Кирил Кадийски, съставител на двуезичния сборник \"Поезия\". Преводи на отделни стихотворения от сборника се срещат в различни антологии, но това е първото представително двуезично издание на поезията на Ронсар на български. Художественото оформление на изданията с твърди и меки корици е на Кирил Златков.", "date": "2019.01.16", "title": "Излезе двуезичното издание \"Поезия\" от Пиер дьо Ронсар"}
{"url": "https://duma.bg/sofiyskata-tsentralna-banya-zaspa-v-muzeya-n183015", "text": "Очевидно за Столичната община най-добрият начин да се справи с липсата си на визия, опит и желание за управление на определена нежелана дейност е като създаде музей. Особено в баня. Вече месеци наред се опитва да превърне старата и изоставена сграда на бившата балнеолечебница в \"Овча купел\" в център за върхови постижения. Преди това имаше идея банята в Горна баня да стане център по музеология. Последната общинска мисъл е и северното крило на Централната минерална баня да стане музей. Намерението бе презентирано от Тодор Чобанов през ноември, но срещна бурна обществена реакция. А преди 130 години едва ли инициаторите на проекта за създаване на модерната минерална баня са мислели, че през ХХІ век използването на този ценен природен ресурс няма да е актуално.  Намерението за строеж на минерална баня с хотел в София се заявява веднага след Освобождението. Хотелска част обаче така и не се появява, тъй като парите не достигат. През 1906 г. започва строежът на модерната постройка в стил сецесион, като тя е завършена през 1913-1914 г. Първо се изгражда малка баня, а по-късно и голяма, в която има два плувни басейна. В модерната сграда също така има и семейни вани, римски бани, водолечебен център. Съоръженията се захранват с вода от извиращите наоколо минерални извори. При бомбардировките на София през Втората световна война част от сградата е съборена, а друга е сериозно пострадала. По-късно е реставрирана и обявена за паметник на културата от местно значение. Банята работи като такава до 1986 г., когато се затваря заради лошото й състояние. Сградата е обявена за архитектурно-художествен паметник от национално значение през 1998 г. Едва от средата на 90-те години започва поетапно реставриране, а от 2015 г. в нея се помещава Музеят за история на София. Междувременно общината прави опити, за да се отърве от стопанисването на занемарения паметник на културата, емблематичен за центъра на София и за столичани. Експериментите започват точно преди 10 години с идеята за даване на постройката на концесия. Тогава зам.-кметът Ирина Савина признава, че общината няма пари, за да обнови сама архитектурния паметник, и публично-частното партньорство е най-добрият модел. Идеята е концесионерът да стопанисва над 5600 кв.м рaзгърнaтa зacтpoeнa плoщ с два басейна и ресторант. Концесионерът се задължаваше да реконструира и преустрои северното крило и басейните, като ги превърне във водолечебен и СПА център със 7,3 млн. лв. След поредица от промени в правилата на процедурата става ясно, че кандидати няма. Провалът на концесията окончателно излиза наяве през септември 2017 г., когато СОС я прекратява. През целия период различни организации работят усилено за каузата минералните бани да бъдат възстановени и да запазят своето предназначение. Защото по пътя към пропастта върви не само Централната баня, но и тези в \"Горна баня\" и \"Овча купел\". Чудейки се какво да прави с разпадащото се крило на минералната баня в центъра, зам.-кметът Чобанов лансира идеята то да се превърне също в музей, а на мястото на басейните да има концертни зали. Докладът му на практика е в абсолютно противоречие с общинската стратегия за управление на минералните води и програмата за използване на минералните извори. Според тях неремонтираната част от сградата трябваше да се преустрои и да се използва като балнеологичен център. Срещу намерението на властта веднага се обявиха както редица неправителствени организации, така и общинските съветници от БСП в София. Те настояха за провеждане на обществено обсъждане, на което участниците категорично се противопоставиха на предложението на вносителите. \"София е надарена с безценно природно богатство, което почти не се използва. Ние се оказахме в последните години изключително лоши стопани, защото природата решава къде да има вода, хората решават къде да имат концертни зали\", заяви общинската съветничка от БСП Милка Христова. Тя недоумява как е възможно да има изградена инфраструктура за минерална баня, която предлага възможности за развитие на СПА туризъм, и в същото време да се превърнат басейни в музей и в концертни зали. \"Това най-малкото граничи с театър на абсурда\", категорична е Христова.  В хода на бурните дискусии и протести през последния месец от общината положиха всички усилия да защитят идеята си и да излязат сухи от водата. Минералната. Първо опитаха да се обосноват с разчети, според които финансово е много по-изгодно да се направи музей, а не баня. Второто оправдание бе в липсата на достатъчно дебит на минералния извор, за да захранва къпалнята. С други думи, водата е толкова малко, че си заслужава само да изтича в канала от близките чешми.  От БСП обаче обориха разчетите на разходите, като уточниха, че за музея те не са 408 000 лева на година, както е посочено в доклада на ГЕРБ. Оказва се, че удобно са пропуснати разходите за работни заплати, за осигуровки, за ремонти, за поддръжка. Така реалната сума възлиза на 1,67 млн. лв. за 2018 г.  Темата с дебита на водата също предизвика спорове и скандали. Според Чобанов водата извира с 12 л/сек, а необходимото количество за възстановяването на басейните било 25 л/сек. Цитираните от ГЕРБ числа започнаха да работят срещу самите тях. Специалисти веднага излязоха с данни, че целият курорт Карлови Вари се захранва с 8 литра минерална вода за секунда, Баден-Баден - с 9 л/сек, Павел баня - с 10 л/сек. Като пример за успешна практика се дават и баните в Будапеща, които са цели девет. Всъщност, докато в кметството правят сметки как дебитът няма да стига, някак избягват въпроса, че в този момент на безстопанство всяка секунда в София изтичат 500 литра минерална вода, а от тях се използват едва 80 литра. Има ли някой полза от разхищението? Защо се допуска да се унищожи един от символите на столицата? Как се стигна дотам природно богатство да се приравнява до проста баня? Още много въпроси съпровождат опита за съсипване на уникална сграда и прахосничеството на безплатен ресурс. Все още обаче има надежда за спасяването им. ", "date": "2019.01.16", "title": "Софийската централна баня заСПА в музея"}
{"url": "https://duma.bg/iranskata-rezhisorka-rogie-tavakoli-idva-za-festivala-sofia-menar-n183009", "text": "Една от най-актуалните ирански режисьорки Рогие Таваколи пристига в София, за да представи филма си \"Майчинство\", определен като най-силния дебют в иранското кино за миналата година. Филмът разказва историята на три силни жени, които се опитват да живеят своя живот, въпреки заобикалящата ги среда. \"Направих филм за жените в моята родина - за жените, които искат да са обичани, за жените, които са отдадени на изкуството, за жените, които са състрадателни\", споделя Рогие Таваколи. Сред звездите на \"Майчинство\" за Хание Тавасоли, работила с режисьори като Аббас Киаростами и Ники Карими, и новата надежда на иранското кино Назанин Баяти, която зрителите на \"Sofia MENAR\" ще видят и във филма \"Стадо без пастир\". \"Майчинство\" ще има две прожекции: на 18 януари в Дома на киното, когато ще бъде официалната вечер на Иран в рамките на фестивала, и на 19 януари в Културния център \"G8\", като и двете прожекции ще бъдат представени от Рогие Таваколи. Режисьорката гостува на \"Sofia MENAR\" със съдействието на Културното представителство към посолството на ИР Иран в София, научи ДУМА от Здравко Григоров и Ангел Хаджийски от \"Позор\". Рогие Таваколи е родена в Язд през 1985 г. Завършва кино и литература в университета \"Сурех\" в Техеран. Ръководи департамента по изкуство в университета в Язд. Заснела е над 20 късометражни филма и е член на Иранската филмовата асоциация за късометражно кино.  \"Майчинство\" е част от фокуса върху новото иранско кино, който фестивалът \"Sofia MENAR\" представя на зрителите. Седем премиерни заглавия, отличени на множество международни фестивали, сред които \"Тъмната стая\" на Рухола Хеджази с носителката на \"Сребърна мечка\" Саре Баяд в главната роля, \"Стадо без пастир\" с 4 награди от най-престижния ирански фестивал \"Фаджр\" и \"Портокалови дни\", отличен с награди за най-добър дебют, отличие на ФИПРЕССИ и награда за най-добра актриса (Хедие Техрани) от фестивала в Манхайм-Хайделберг.", "date": "2019.01.16", "title": "Иранската режисьорка Рогие Таваколи идва за фестивала \"Sofia MENAR\""}
{"url": "https://duma.bg/skandal-pri-gratsiite-n183069", "text": "Мощен скандал се разрази в художествената гимнастика. Една от вече бившите състезателки Теодора Александрова обвини федерацията за прекратяването на кариерата й. Тя игра със счупена костица на Световната купа в София през април, след което се подложи на сложна операция. 18-годишната софиянка се оплака, че никой от централата не й е обърнал внимание, а причината да прекрати кариерата си е морално-психологическа. \"На Световната купа в София играх със счупен крак. Тогава някои хора ми казаха, че симулирам и че си измислям, че ме боли. Направиха операция, която беше много сложна. После никой от ансамбъла и ръководството не се интересуваше как е моето физическо и психическо състояние\", обяви пред БНТ сребърната медалистка от Световното първенство в Пезаро 2017. \"За мен главната причина беше това, че кракът я болеше, не успя да се възстанови. Влязоха други деца да играят. Теди изпитваше болки, лекарите направиха всичко възможно за нея. Аз първа й се обадих след операцията, момичетата поддържаха връзка с нея. Смея да твърдя, че абсолютно всичко сме направили за момичето, както правим за всеки състезател от отбора\", контрира треньорката на ансамбъла Весела Димитрова. \"Стана ни доста неприятно. Тя имаше проблеми с крака, не може да се възстанови след травмата, ние подкрепихме това нейно решение\", добави капитанът Симона Дянкова. Вероятно заради контузията Александрова е качила доста килограми, а шефът на федерацията Илиана Раева разкри, че момичето е достигнало до 61 кг. \"Аз лично смятам, че е чувствала болка и заради качените килограми, това е мнението ми. При последния им разговор Весела Димитрова е казала на Теодора, че когато иска, може да идва в залата. Истината обаче е, че Теодора е била 61 кг - нещо, което Весела го е спестила и не се казваше. Ние гимнастичка, която тежи 61 кг, нямаме. Обвиненията й са несериозни неща. Пожелавам на Теодора бързо да оздравее и вярвам, че няма да си позволи да говори неверни неща. Искрено се надявам\", обяви пред Блиц Раева.", "date": "2019.01.16", "title": "Скандал при грациите"}
{"url": "https://duma.bg/krah-za-mey-neizvestnost-za-london-n183076", "text": "Историческият провал за британския премиер Тереза Мей при гласуването на договора за Брекзит е основна тема за западните медии. Всички са единодушни в оценката си, че загубата е историческа - \"против\" сделката на Мей гласуваха 432 депутати, а общо 118 от тях са членове на управляващата Консервативна партия. Това е повече от една трета от парламентарната група на Мей. Вестник „Дейли Телеграф“ се опитва да прогнозира кой може да замести Мей като ръководител на правителството. Бившият министър Борис Джонсън, настоящият вътрешен министър Саджид Джавид, ръководителят на британската дипломация Джеръми Хънт, както и бившият министър за Брекзит Доминик Рааб изглеждат като най-обещаващите кандидати. От „Файненшъл таймс“ смятат, че опозиционният лидер Джеръми Корбин няма шанс да реализира вота си на недоверие към правителството, тъй като нито консерваторите, нито либералите, нито която и да е било друга партия искат извънредни избори при успешен вот на недоверие. „Гардиън“ от друга страна прогнозира, че след като запази поста си в сряда Мей ще започне да подготвя „план Б“, който трябва да представи в парламента на 21 януари, за да попречи на ЕС да изпълни „твърдия“ сценарии за излизане В същото време паунда възстанови част от стойността си, след като депутатите очаквано отхвърлиха сделката на Мей. Реакциите на европейските лидери на закъсняха. Европа остава обединена в позицията си за Брекзит - не може да има предоговаряне на условията в договора.  Председателят на Съвета на ЕС Доналд Туск и председателят на Европейската комисия Жан Клод Юнкер призоваха Великобритания за ясни действия относно излизането на страната от ЕС. „Призовавам Обединеното кралство да изясни своите намерения възможно най-скоро. Времето почти изтече“, заяви Юнкер, веднага след като резултатите от гласуването станаха ясни. „Ако не е възможна сделка и никой не я иска, тогава някой ще намери ли най-после куража да каже кое е единственото възможно решение?“, написа Туск в Туитър.    Ирландското правителство заяви, че ще засили приготовленията си за Брекзит без сделка. „За съжаление резултатите от днешното гласуване увеличиха риска от Брекзит без сделка. Следователно правителството ще засили подготовката си за този развой“, завиха от правителството в изявление. Френският президент Еманюел Макрон напълно изключи възможността за нови преговори на ЕС с Великобритания относно условията за оттеглянето на страната от съюза. \"Можете да подобрите една или две точки, но не вярвам особено в това, тъй като ние направихме максимално възможното за постигането на споразумение и няма да се откажем да защитаваме интересите на европейците, за да решим вътрешнополитическите проблеми на британците\", каза президентът. Той добави още, че самите британци ще загубят на първо място от оттеглянето на кралството от ЕС без споразумение. Германският финансов министър и вицеканцлер Олаф Шолц заяви, че загубата на Мей в британския парламент е „един горчив ден за Европа“. „Това е един горчив ден за Европа. Всички ние трябва да се подготвим, но твърдият Брекзит ще е най-непривлекателният избори и за ЕС и за Великобритания“, каза той. Новият лидер на партията на германския канцлер Ангела Меркел – Анегрет Крамп-Каренбауер заяви, че „дълбоко съжалява“ за решението на британците. „Твърдият Брекзит ще бъде най-лошия от всички варианти“, написа тя в Туитър. А министърът на европейските въпроси на Германия Майкъл Рот напомни на британците, че „вратите на Европа остават отворени“. Холандия е разочарована от резултатите от гласуването в британския парламент относно условията за напускане на Обединеното кралство от ЕС. Това бе публикувано във вторник вечерта от холандския премиер Марк Рюте. \"Съжалявам, но в същото време уважавам резултатите от гласуването\", отбеляза той. \"Холандия и ЕС продължават да остават ангажирани със споразумението, но в същото време се подготвят за развитието на събитията във всички сценарии. Неуспехът не означава, че сме в положение, в което да не се е постигне споразумение. Обединеното кралство обаче трябва да предприеме следващата стъпка“, написа още той. Австрийският канцлер Себастиян Курц пък изрази непреклонността си относно нови преговори между Великобритания и ЕС. „При всички положения, няма да има преговаряне на сделката за оттеглянето“ на Обединеното кралство, написа Курц в Туитър. Испанският премиер Педро Санчес подчерта, че излизането на Великобритания ще е зле и за двете страни. „Хаотичният изход ще бъде негативен за ЕС и катастрофичен за Обединеното кралство“, заяви Санчес.", "date": "2019.01.16", "title": "Крах за Мей, неизвестност за Лондон"}
{"url": "https://duma.bg/litsenzite-za-aets-belene-sa-aktualni-n183033", "text": "Издадените до момента актове във връзка с лицензионната процедура на проекта АЕЦ \"Белене\" запазват правното си действие и днес, обяви вчера шефът на Агенцията за ядрено регулиране /АЯР/ Лъчезар Костов на пресконференция. До момента са издадени заповед за одобряване на избраната площадка и разрешението за проектиране. Следващият етап от лицензионната процедура за издаването на заповед за одобряване на техническия проект формално не е приключил. През 2008 г. проектът за АЕЦ \"Белене\" е бил представен в АЯР, заедно с междинния отчет за анализ на безопасността. До 2012 г. е била извършена много работа по тази лицензионна фаза. Според Костов не повече от година би отнело, за да се извършат всички лицензионни дейности по проекта, ако има стратегически инвеститор. По думите му в рамките на същата процедура трябва да се извърши нова оценка на проекта от гледна точка на сега действащите изисквания. В момента титуляр на издадените лицензионни актове и този, който може да възобнови лицензионната процедура, е НЕК. Новата компания за изграждането на АЕЦ \"Белене\", каквото е намерението на правителството, ще бъде наследник на НЕК по отношение на лицензирането на проекта и ще може да ползва правата по издадените до момента лицензионни актове, информира Лъчезар Костов. ", "date": "2019.01.16", "title": " Лицензите за АЕЦ \"Белене\" са актуални"}
{"url": "https://duma.bg/27-e-inflatsiyata-za-godina-n183032", "text": "Годишната инфлация за декември 2018 г. спрямо декември 2017 г. е 2.7%, а поскъпването на живота през последния месец на миналата година е 0%, съобщиха от НСИ. Средногодишната инфлация за периода януари - декември 2018 г. спрямо периода януари - декември 2017 г. е 2.8%. Според НСИ през декември 2018 година потребителските цени в България останаха на нивото от ноември, но растежът на инфлацията на годишна база продължи да се забавя рязко от петгодишния връх. На годишна база инфлацията през декември се забави рязко до 2.7% от 3.1% през предходния месец и след като през октомври достигна петгодишен връх от 3.7% (най-висока инфлация от февруари 2013 година насам). Това е най-ниската потребителска инфлация в нашата страна от месец май 2018 година. През декември 2018 г. спрямо предходния месец цените на стоките и услугите в потребителските групи са се променили, както следва: хранителни продукти и безалкохолни напитки - намаление с 0.1%; алкохолни напитки и тютюневи изделия - увеличение с 0.5%; облекло и обувки - намаление с 1.1%; жилища, вода, електроенергия, газ и други горива - увеличение с 0.1%. През декември 2018 г. са се намалили цените на следните хранителни продукти: свинско месо - с 2.4%, малотрайни и трайни колбаси - съответно с 0.7 и 0.9%, прясна и охладена риба - с 0.5%, нискомаслено прясно мляко - с 0.1%, млечни масла - с 2.1%, олио - с 0.8%, цитрусови и южни плодове - с 9.8%, маслини - с 2.5%.През декември 2018 г. са се увеличили цените на следните хранителни продукти: ориз - с 1.4%, брашно - с 1.0%, хляб - с 0.2%, месо от едър рогат добитък - с 1.0%, месо от домашни птици - с 0.2%, мляно месо (кайма) - с 0.4%, пълномаслено прясно мляко - с 2.3%, кисели млека - с 0.1%, сирене - с 0.9%, кашкавал - с 0.7%, яйца - с 0.5%, маргарин - с 2.4%, домати - с 4.3%, краставици - с 3.2%.", "date": "2019.01.16", "title": "2.7% е инфлацията за година"}
{"url": "https://duma.bg/apsk-proveryava-blagoevgrad-bt-n183034", "text": "Агенцията за приватизация и следприватизационен контрол (АПСК) не е била информирана от \"Булгартабак холдинг\" за намеренията да бъдат съкратени почти всички работници от цигарената фабрика в Благоевград, заявиха от ведомството. То е изпратило до мажоритарния собственик на тютюневия холдинг - регистрираното в Австрия \"БТ Инвест\", което реално се притежава от свързани с депутата от ДПС Делян Пеевски офшорки, писмо, с което иска информация за намеренията на бившия лидер в производството и продажбата на цигари у нас. Според неофициалните информации само 15 души ще останат до края на януари, за да изпълнят последната поръчка към контрагенти на \"Благоевград БТ\", след като са изтекли поръчки за Близкия изток и договорът с \"Бритиш-Американ Табако\" (БАТ) за производството на бившите марки на \"Булгартабак\" в България. Сделката за купуването им от БАТ през април 2017 г. предвиждаше производството им да продължи да се извършва от \"Булгартабак\" за период от 12 до 24 месеца. По-късно стана ясно, че изработката на цигарените брандове се прехвърля в румънската цигарена фабрика на БАТ в Плоещ. Подозренията са, че холдингът, който според приватизационния договор от 2009 г., трябва да запази предмета на дейността си до 2021 г., ще остави символично работници, за да претендира, че не е затворена фабриката. Целта е да не се плаща записаната в договора за продажбата на холдинга неустойка от 100 млн. евро, каквато беше цената на сделката, при предсрочно затваряне на производството. Не е ясно дали Агенцията за приватизация и следприватизационен контрол има механизъм за санкции, ако предприятието претендира, че работи, но реално не произвежда. Предполагам, че фабриката в Благоевград ще продължи да симулира някаква дейност до 2021 г.\", коментира председателят на Тютюневата федерация към КТ \"Подкрепа\" Юли Манойлов пред БНР.", "date": "2019.01.16", "title": " АПСК проверява \"Благоевград-БТ\""}
{"url": "https://duma.bg/shifrin-s-deseta-pobeda-za-sezona-n183063", "text": "Микаела Шифрин спечели старт от Световната купа по ски за десети път този сезон. 23-годишната американка беше най-бърза на гигантски слалом в Кронплац. В италианския курорт тя даде общо време от 2:04.75 мин., и навакса изоставането си от първия манш, в който бе пета с 1:01,95 мин. Във второто спускане Шифрин беше безупречна с 1:02,80 мин. и изпревари с 1,21 сек. втората Теса Уорли (Фр). На подиума, за радост на публиката, се качи и Марта Басино (Ит) на 1,57 сек. от победителката. Американката е първата, която печели два гигантски слалома през сезона, след като го стори и в Куршевел. В четирите досегашни старта имаше 4 различни победителки - Уорли, Федерика Бриньоне (Ит), Шифрин и Петра Влъхова (Слвк). В кариерата си досега Шифрин нямаше дори подиум в гигантски слалом в Италия. Преди година тя не завърши в надпреварата в Южен Тирол, след като падна още в първия манш. \"Доста дълго време не бях карала тук, нямах и шанс да тренирам на Кронплац, затова в първия манш не се усещах толкова уверена\", каза Шифрин. За трети пореден сезон тя преминава впечатляващата граница от 10 победи. През 2018-а тя спечели 12 старта, а през 2017-а - 11. Американката вече е с 53 победи в кариерата и само на една зад Херман Майер (Ав) и на 2 зад Френи Шнайдер (Швейц) във вечната ранглиста. Пред нея са още Ингемар Стенмарк (Шв) 86, Линдзи Вон (САЩ) 82, Марсел Хиршер (Ав) 67 и Анемари Мозер-Прьол (Ав) 62. В генералното класиране Шифрин води с 1394 т., пред Влъхова 898, Уенди Холденер (Швейц) 593 и др.", "date": "2019.01.16", "title": "Шифрин с десета победа за сезона"}
{"url": "https://duma.bg/v-atp-vpechatleni-ot-agasi-v-shtaba-na-grisho-n183065", "text": "Сайтът на Асоциацията на тенисистите професионалисти (АТП) отбеляза с обширна статия напредъка на Григор Димитров, след като в щаба му бе привлечен легендата Андре Агаси.  \"Григор, нашият проблем е повече ментален, отколкото свързан с тениса. Почти 2 години сме заедно. За тях ти отбеляза прогрес и в тениса, и в психиката, но сега сме в труден момент. Нужно ни е време, за да решим от какво се нуждаем. Имам значителен опит с бивши играчи и те могат да ни помогнат в някои области. Нека опитаме и да видим кой ще е най-добрият ни избор\", с тези думи през 2018 г. треньорът Дани Валверду опитва да измъкне от кризата възпитаника си Григор Димитров, който след победата в заключителния \"Мастърс\" в Лондон през 2017 г., не постига нито един турнирен успех. Българинът е преследван от черна серия и след тежък жребий губи още на старта на \"Мастърс\"-а в Мадрид (от Милош Раонич), от Кей Нишикори в Рим, от Новак Джокович в \"Куинс\" и в Синсинати, от Стан Вавринка на \"Уимбълдън\" и US Open. Специалистите отдават това на комбинацията от липса на увереност, психическо напрежение и непостигнати цели. \"Григор най-сетне проумя, че е достигнал нивото на най-добрите, но за да се състезава на ниво с тях, трябва да преодолее тревогите си.  Той има възможността да бъде на върха и да печели големите турнири. Особено през първите месеци, когато не постигаше резултатите, на които е способен. Въпреки това той печелеше всички спаринги с топ играчи. Бях доволен от нивото му, всичко опираше до психиката на корта и извън него\", призна Валверду преди мача от II кръг в Мелбърн срещу Пабло Куевас (Ур, №94), който ще се играе днес във вечерния сеанс. Венецуелецът е помагал 2 години на Иван Лендъл в работата му с Анди Мъри.  \"За щастие Агаси се съгласи да ни помогне и ние много бързо разбрахме, че той е точният човек за помощ на корта и извън него\", разкри венецуелецът.  Агаси е бивш №1 и 8-кратен шампион от Големия шлем. След като прекрати професионалната си кариера на 3 септември 2006 г., той повече от 10 години стоеше настрани от тениса, но през 2017 г. стана треньор на Джокович. Сътрудничеството им обаче продължи по-малко от година, при това без особени резултати.", "date": "2019.01.16", "title": "В АТП впечатлени от Агаси в щаба на Гришо"}
{"url": "https://duma.bg/austrelian-oupan-n183064", "text": "Световният №9 Кей Нишикори се охлажда с лед на корта в една от почивките в мача от \"Аустрелиън оупън\" с Камил Майшак (Пол, №176). Японецът се оказа по-издръжлив на 40-градусовата жега в Мелбърн и продължава, след като квалификантът се отказа в петия сет, след като губеше с 0:3. Майшак поведе с 6:3, 7:6 (6), но после играта му се срина и допусна да бъде застигнат, след като в следващите 2 сета взе само 2 гейма на опитния японец. Полякът напусна корта разплакан, защото жегата не му позволи да запише най-голямата победа в кариерата си", "date": "2019.01.16", "title": "\"Аустрелиън оупън\""}
{"url": "https://duma.bg/mnozinstvoto-v-pravnata-komisiya-othvarli-vetoto-za-taynite-aresti-n183046", "text": "Правната комисия в парламента отхвърли ветото на президента Румен Радев върху промяната в Наказателния кодекс, която позволява ареста на деца да се запази в тайна от родителите им до 48 часа. С 10 гласа \"за\" срещу 6 \"против\" комисията върна текста в НС.  От БСП алармираха, че поредица промени в НК ограничават фундаментални човешки права в България. Това често пъти е в разрез с Конституцията, предупреди Валери Жаблянов. \"Изказвам дълбоко съжаление, че основен принцип за доминация на правата на гражданина се нарушава. Конституцията е ясна и съжалявам, че измененията в НК нарушават постановени в България демократични права и принципи. Това няма да доведе до промяна в качеството на борбата с организираната престъпност. Ако не уважим мотивите на президента, демокрацията тръгва в плоскост, от която няма да имаме основание да се гордеем след години\", предупреди социалистът. \"Рестриктивните мерки рушат доверието в държавността. Липсват критерии за изключителни обстоятелства\", добави депутатът от левицата Филип Попов. Според него директивата на ЕС не е правилно транспонирана. Задържаните лица без уведомяване на близките ще бъдат лишени от друга възможност да се защитят, освен от служебен защитник, предупреди и Димитър Стоянов от БСП.", "date": "2019.01.16", "title": "Мнозинството в правната комисия отхвърли ветото за тайните арести"}
{"url": "https://duma.bg/stolichen-rayon-se-vdiga-na-protest-sreshtu-stroezh-n183047", "text": "С наслов \"Спаси район \"Изгрев\". Слънце за децата ни!\" жителите на столичния район ще излязат на протест на 24 януари от 17 ч. пред сградата на районната администрация. Те се противопоставят на разрешението за високо строителство в непосредствена близост до детска градина. Безхаберието и строителната вакханалия прекрачват всички градини, посягат и на децата, заявяват организаторите на акцията. Техните искания са да се запази теренът до 49-а детска градина \"Радост\", пълна проверка на начина на придобиване на имотите от строителните фирми и забрана на преотстъпване, продажба и замяна на имоти общинска и държавна собственост. Хората се обявяват срещу застрояването на зелени площи и междублокови пространства и искат общината да поддържа по-добре общите пространства, улиците и тротоарите в района. Двата терена в жк \"Дианабад\", които са в съседство с детските площадки на забавачката, са предвидени за високо жилищно строителство. В момента земята е празна и на практика е зелена площ, затова жителите на района искат да получи и съответния статут. Според тях така ще може да се разшири в бъдеще и самата детска градина, тъй като районът също страда от недостиг на места за всички деца.  Ако обаче започне строеж, хората се страхуват от шума, мръсотията, праховите частици, рисковете от пропадане и падащи предмети, тежка строителна техника по вече претоварените улички около градината.  Вече е започнала и подписка срещу предстоящото строителство, в която са се включили около 900 души. В онлайн петицията протестиращите заявяват, че общественият интерес трябва да стои над частния, а кварталът и сега се задъхва от новите жилищни блокове и презастрояването. Според тях децата и кварталът нямат нужда от още една сграда, а от пространство и парк.", "date": "2019.01.16", "title": "Столичен район се вдига  на протест срещу строеж"}
{"url": "https://duma.bg/sergey-stanishev-upravlyavashtite-tapchat-na-edno-myasto-n183048", "text": "Създава се усещането, че управляващите тъпчат на едно място и то е блато, коментира лидерът на ПЕС Сергей Станишев. По думите му скандалите, в които правителството само се забърква, дават шанс на БСП да консолидира вот и извън традиционните й поддръжници. Според него гласове могат да се търсят от политическия център, учители, лекари и др. Станишев припомни, че управляващите са се провалили в отстояването на национални интереси като приемането ни в Шенген и са допуснали прецедента България да остане в \"чакалнята на чакалнята\" за еврозоната. \"Има забавяне и на икономическия растеж. Ако управляващите сами клатят лодката на властта, както досега, не са изключени предсрочни избори\", прогнозира той. Първият тест за промяна на статуквото според него е евровотът. Той отбеляза, че БСП трудно се мобилизира за подобни избори, докато ГЕРБ са добре смазана машина и призова за консолидация и по-малко вътрешнопартийни разправии. \"Мисията на БСП на тези избори е да спечели вота и да освободи България от модела ГЕРБ. Подобен вот на недоверие към правителството ще предпостави предсрочни избори и промяна в управлението на страната. ГЕРБ и патриотите вече са много изхабени\", констатира Станишев. Принципите, които трябва да следва Европа, са свобода, равенство и братство, а според Станишев те са добре застъпени в платформата на БСП за евровота. Той изтъкна предложението на нашите социалисти за еврокомисар, отговарящ за демографията. Важно е партията да има партньори навън, заяви той и даде пример с натиска от европейската десница върху леви правителства като това на гръцката \"Сириза\". ", "date": "2019.01.16", "title": "Сергей Станишев:  Управляващите тъпчат на едно място"}
{"url": "https://duma.bg/ninova-s-blagotvoritelen-yubiley-n183049", "text": "Корнелия Нинова избра да посрещне юбилея си, без да събира подаръци. Лидерът на БСП предпочете да посвети рождения си ден на благотворителна кауза. Вместо подаръци, тя очаква дарения, които ще отидат за Съюза на математиците в България. Съюзът ще разпредели парите за ученическите ни национални отбори по информатика и математика.", "date": "2019.01.16", "title": " Нинова с благотворителен юбилей"}
{"url": "https://duma.bg/shema-ot-5-stapki-za-grabezh-na-danakoplattsite-n183050", "text": "Отпуснатият без обществена поръчка над милиард лева за строителство на магистрала бе определен от говорителя на ПГ \"БСП за България\" Елена Йончева като грабеж и голямо \"ужилване\" на българския данъкоплатец. Tя предупреди, че схемата е на път да се реализира и се състои от пет стъпки, като първата е в отпускането на парите без обществена поръчка и идеен проект. \"В Европа такава практика не съществува. Това означава, че тази цена е хвърчаща, защото всеки терен е уникален\", предупреди Йончева. Като част от схемата Йончева посочи наемането на държавна фирма, която няма капацитет да се справи, за да може през нея да бъдат преразпределени парите на предварително избрани фирми. Сключването на договор с \"Автомагистрали\", които чрез рамкови договори и без обществени поръчки раздават 1,350 млрд. лв., също е в плана. За да се направи тази схема, в \"Автомагистрали\" е необходимо да има доверен човек, обясни Йончева петия елемент от \"ужилването\".  Народният представител припомни, че назначеният през 2017 г. за изпълнителен директор на \"Автомагистрали\" Стоян Беличев е бил съдружник с членове на семейство Върбакови, които опитаха да купят българските активи на ЧЕЗ. \"Лицето, което стои зад Гинка Върбакова, същото ли е, което стои зад \"Автомагистрали\" или връзката на г-н Беличев със семейство Върбакови е просто случайност\", питат от БСП. Депутатът Димитър Данчев попита дали договорите на \"Автомагистрали\" с фирми за доставка на техника не са опит за скрито възлагане на обществена поръчка. \"Какво прави една фирма, когато предостави на друга такава всички свои работници и цялата своя налична техника? Може ли тя да извършва друга дейност или всъщност изпълнява поръчка, възложена от другата фирма, в случая говорим за \"Автомагистрали\", попита социалистът. ", "date": "2019.01.16", "title": " Схема от 5 стъпки за грабеж на данъкоплатците"}
{"url": "https://duma.bg/udryat-ramo-na-badeshtiya-stopanin-na-letishteto-n183051", "text": "Чрез условията в договора за концесия на летище София държавата облагодетелства бъдещия концесионер и го поставя в господстващо положение, предупреждават от БСП. Зам.-председателят на ПГ \"БСП за България\" Георги Свиленски отбеляза, че в документа са разписани текстове, които предвиждат и намеса от страна на държавата в полза на бъдещия стопанин на аерогарата. В договора има текст, според който в радиус на 100 км от летище София друг концесионер няма право, с участието на държавата или самостоятелно, да изгражда летище. \"Това дава предимство на бъдещия концесионер в рамките на 35 години, плюс още 18, ако бъде продължена концесията, София да има едно единствено летище, без оглед на развитието на пътникопотока, на инфраструктура, нужди от второ летище\", предупреди Свиленски. Ако в бъдеще концесионерът реши, че има нужда от терени, които в момента не са в обхвата на имота, отчуждаването на терени ще се извършва от държавата за сметка на концесионера - разходите ще се приспадат от инвестицията, която му е заложена в договора. Според Свиленски по този начин концесионерът няма да изпълни заложените инвестиции за втора писта, трети терминал и др., а те ще му бъдат приспадани като капиталови разходи. Предвидено е, ако след сключването на договора държавата направи някаква законодателна промяна, касаеща всички летищни оператори, частта, която засяга бъдещия концесионер на летището, да му бъде признавана отново като капиталови разходи от инвестиционните намерения, които е имал първоначално. Отново се предоставя предимство пред другите конкуренти или летищни оператори, възмути се Свиленски. Има и текст, според който държавата е задължена да изгражда и поддържа допълнителни пътища и подходи за своя сметка. \"Държавата ще предоставя помощ на концесионера за получаване, подновяване и удължаване срока на всички разрешения, съгласия, във връзка с действието на договора. Такива условия няма в държавата към нито една фирма или концесионер\", възмути се зам.-председателят на ПГ \"БСП за България\". Всички тези аргументи са описани в сигнал от 28 страници до Европейската комисия. Писмото е изготвено от експерти, специалисти и юристи, според които в условията по договора има нерегламентирана държавна помощ. От БСП са изпратили писмо и до премиера Бойко Борисов, в което настояват за прекратяването на концесията, докато ЕК не се произнесе има ли държавна помощ спрямо бъдещия концесионер на летището. ", "date": "2019.01.16", "title": "Удрят рамо на бъдещия стопанин на летището"}
{"url": "https://duma.bg/barometar-gerb-vkarvat-v-ep-6-deputati-a-bsp-5-n183052", "text": "Ако парламентарните избори бяха днес, 4 партии щяха да влязат в НС, като същите биха излъчили и представители в Европарламента на вота в края на май. В Европейския парламент от ГЕРБ биха влезли 6 депутати, а от БСП петима. Това показват данни от изследване на социологическа агенция \"Барометър\", проведено между 12 и 14 януари чрез телефонно интервю на 812 души на възраст над 18 години. Начело в класацията продължава да е управляващата ГЕРБ с 22,3%, следвана от БСП с 20,1%, а \"Обединени патриоти\" са на трета позиция със 7,6%, като в Европарламента биха влезли между 2 и 4 техни представители. ДПС биха получили подкрепата на 6,2% от избирателите с 3 или 4 места в ЕП. Към момента не е ясно дали трите партии от патриотичната коалиция ще се явят съвместно на евроизборите.  52% от анкетираните са категорични, че ще гласуват, а 30% със сигурност не биха отишли до урните.", "date": "2019.01.16", "title": " \"Барометър\":  ГЕРБ вкарват в ЕП 6 депутати, a БСП - 5"}
{"url": "https://duma.bg/gerb-i-dps-glasuvaha-sdelkata-za-samoletite-bez-ekspertniya-doklad-n183053", "text": "Парламентарните комисии по отбрана и бюджет подкрепиха предложението на правителството за започване на преговори със САЩ за покупката на нови изтребители F-16. Предложението влиза днес за окончателно гласуване в пленарна зала. Заседанието на Комисията по отбрана остана закрито въпреки предложението на БСП да се отложи или да е открито поради липсата на основен документ, който МС не е предоставил на депутатите. \"Отсъства най-важният доклад на политико-военната група към Министерството на отбраната, който е даден в МС, но не и на депутатите, за да се запознаят дали има особени мнения в него. Имаме право да се запознаем с доклада, иначе какво ще обсъждаме\", заяви в началото на заседанието депутатът от БСП Славчо Велков. \"Нямаше нищо различно в констатациите от доклада и документите, предоставени на комисията\", увери зам.-министърът на отбраната и ръководител на политико-военната група по избора на изтребители Атанас Запрянов. \"Запрянов не казва истината\", контрира Велков. Шефът на военната комисия ген. Константин Попов обясни, че документите са предоставени в петък, а протоколът на комисията, който е в секретната секция на НС, е на разположение на депутатите, на което Велков обясни, че му е бил отказан достъп. След продължилото близо 3 часа заседание на Комисията по отбрана военният министър Красимир Каракачанов съобщи, че срещу предложението за преговори със САЩ за F-16 са гласували само депутатите на БСП и \"Воля\". Предстои да се види дали днес коалиционните му партньори от \"Атака\" и НФСБ ще гласуват в пленарна зала, тъй като по-рано изразиха резерви към проекта. Каракачанов се надява, че ще получи и подкрепа от ДПС, след като двамата му депутати в комисията гласуваха \"за\". От БСП вече обявиха, че няма да подкрепят офертата за F-16, определяйки я като \"дъно на правовата държава\". Същото заявиха и от \"Воля\". Срещу избора на комисията и начина на провеждане на процедурата се обяви и президентът Румен Радев, който я определи като \"триумф на лобизма и финал на автокрацията за 2018 г.\" Кабинетът предлага и промяна на финансовите параметри. Първоначалната оферта на САЩ за нови изтребители надвишава тавана на бюджета от 1,8 млрд. лв. с ДДС. В отговор на въпрос Каракачанов каза вчера, че офертата надвишава тавана с по-малко от 300 млн. лв. Министърът очаква цената да падне в рамките на преговорите със САЩ. Той очаква до 3-4 месеца да се завърши процедурата и да се стигне до договор. Предложението на кабинета е прието без редакция и се очаква така да мине и в зала.", "date": "2019.01.16", "title": " ГЕРБ и ДПС гласуваха сделката за самолетите без експертния доклад"}
{"url": "https://duma.bg/s-mnogo-vaprositelni-dokladat-za-f-16-vliza-v-plenarna-zala-n183075", "text": "Депутатите ще разгледат днес доклада на правителството за закупуване на изтребители за българската армия. Точката е първа в дневния ред на парламента, очакват се бурни дебати и сериозно прегрупиране на гласовете. Част от коалицията на Патриотите най-вероятно няма да одобрят доклада. Лидерът на НФСБ Валери Симеонов вече заяви, че предпочита цялата процедура по избор на доставчик да стартира отначало. Вицепремиерът и лидер на ВМРО Красимир Каракачанов пък е сред най-яростните защитници на американската оферта. БСП и Воля вече обявиха, че ще гласуват \"против\", реално депутатите на ДПС ще имат решаващия глас днес. Докладът на МС предизвика бурни дебати в публичното пространство и размяна на обвинения в лобизъм между управляващи и опозиция. Все още има много въпросителни около реалните параметри на американската оферта. Самият министър на отбраната Красимир Каракачанов призна, че цената за изтребителите ще трябва да се повиши, въпреки че в решение на парламента вече има заданени параметри. Точно заради това от БСП обявиха действията на управляващите за абсурдни и за потъпкващи правовия ред. Правителството иска от парламента да му разреши да се отклони от вече гласувани и одобрени задължителни условия по сделката. Без да е ясно записано обаче какво точно ще се промени в офертата, с колко ще се оскъпят изтребителите, какъв ще е срокът за доставка и т.н. Цената тепърва ще се уточнява детайлно. Първоначалните 1,8 млрд. лева за 8 изтребителя може да бъдат предоговорени. Финансовото министерство у нас пък не е посочило таван на цената, която България може да плати. Най-високопоставените военни приветстваха решението на правителството, тъй като състоянието на военновъздушните ни сили изисквало спешни мерки.  Въпреки недоволството на опозицията, докладът на кабинета бе одобрен вчера в две парламентарни комисии - по отбрана и по бюджет и финанси. Ако депутатите днес също дадат зелена светлина за започване на преговори, кабинетът ще създаде организация за закупуването на новия боен самолет. Тогава в преговорния екип ще  участват четирима ключови министри - на отбраната Красимир Каракачанов, на икономиката Емил Караниколов, на външните работи Екатерина Захариева и на финансите Владислав Горанов.  ", "date": "2019.01.16", "title": "С много въпросителни докладът за F-16 влиза в пленарна зала"}
{"url": "https://duma.bg/tenisistkite-s-ukrayna-shvetsiya-i-estoniya-za-fed-kap-n183060", "text": "България попадна с отборите на Украйна, Швеция и Естония в група I на зона Европа/Африка за \"Фед Къп\". В другата група II са Русия, Полша и Дания. Надпреварата ще се проведе в Жельона Гура, Полша (6-9 февруари). За България ще играят Виктория Томова (№151), Изабелла Шиникова (№265), Гергана Топалова (№628) и Петя Аршинкова (№733).", "date": "2019.01.16", "title": "Тенисистките с Украйна, Швеция и Естония за \"Фед Къп\""}
{"url": "https://duma.bg/aoiyama-s-treti-uspeh-v-tokio-n183061", "text": "Даниел Иванов-Аоияма спечели и третата си схватка на турнира по сумо в Токио. Българинът, който започна надпреварата с ранг \"маегашира-5\", надви \"маегашира-4\" Окиноуми с хватката \"ошидаши\" и остава непобеден в японската столица. Днес борецът от Елхово, който тежи 198 кг, излиза срещу 22-годишния японски \"маегашира-6\" Оношо (160 кг). Двамата и още 7 сумисти нямат загуба в турнира.", "date": "2019.01.16", "title": "Аоияма с трети успех в Токио"}
{"url": "https://duma.bg/peterhanzel-izleze-vtori-na-dakar-n183062", "text": "Легендата Стефан Петерханзел излезе втори в генералното класиране на рали \"Дакар\". Френският пилот на \"Мини\" спечели седмия етап в пустините в Перу и е с общо време 25:42:46 часа, но изостава на 29:16 мин. от лидера Насер Ал-Атия (Кат, Тойота). Трети вече е Нани Рома (Исп, \"Мини\") на 37:59 мин. Петерханзел измина 331-километровата отсечка около Сан Хуан за 4:00:01 ч., като изпревари Рома с 4:33 мин., и Карлос Сайнц-старши (Исп, \"Мини) с 9:28 мин. и др.  \"Не беше идеален ден. Още в началото имахме тежко приземяване в дюна, което счупи част от предницата ни, а и за малко да ни разглоби вратовете. Имам чувството, че видях звездички пред мен и всичко ми се въртеше\", каза Петерханзел, 13-кратен шампион в надпреварата (6 при моторите). Досегашният втори в класирането Себастиан Льоб (Фр, \"Пежо\") имаше нов тежък ден. След като спечели 3 етапа досега, 9-кратният световен рали шампион загуби 30 минути, заради проблем в елинсталацията. Това завърши едва 11-и в етапа и се свлече четвърти в генералното класиране на 54:12 мин. През нощта се проведе осмият етап в пустинята Ика, като състезателите изминаха 576 км (361 състезателни) от Сан Хуан де Маркона до Писко. ", "date": "2019.01.16", "title": " Петерханзел излезе втори на \"Дакар\""}
{"url": "https://duma.bg/buren-vyatar-i-dnes-predstoi-zatoplyane-n183078", "text": "Жълт код за силен вятър е обявен в 18 области в страната. Предупреждението важи за областите Видин, Монтана, Враца, Плевен, Ловеч, Габрово, Велико Търново, Русе, Разград, Търговище, Силистра, Шумен, Добрич, Варна, Сливен, Стара Загора, Пловдив и Пазарджик. В тези райони ще духа силен запад-северозападен вятър с пориви до 20-22 м/с (72-79 км/ч). Предстои затопляне, ще бъде предимно слънчево, дневните температури ще се повишат и максималните ще бъдат предимно между 3° и 8°. Над Черноморието облачността също временно ще се увеличи, но ще остане без валеж. Ще духа умерен и силен запад-северозападен вятър. Максимални температури на въздуха: 5-7°. Температурата на морската вода е 6°. Вълнението на морето ще бъде 2-3 бала. Над планините ще има променлива облачност и на отделни места ще превали слаб сняг. Ще духа силен и бурен северозападен вятър. Максимална температура на височина 1200 метра около 0°, на 2000 метра – около минус 4°. Четвъртък и петък очакваме сериозно затопляне, температурите ще се покачат до 10 градуса на места. Вятърът ще отслабне значително, ще бъде слънчево и без валежи. Минималните ще бъдат предимно между минус 5° и 0°. В събота облачността ще бъде значителна и на отделни места ще има превалявания, предимно от дъжд, в планините над 1000-1200 метра – от сняг. Количества – незначителни. От запад температурите слабо ще се понижат, но на изток ще останат високи за средата на януари, до 10°-12°.  ", "date": "2019.01.16", "title": "Бурен вятър и днес, предстои затопляне"}
{"url": "https://duma.bg/gledayte-n183066", "text": "Футбол по Диема спорт 20.00 \"Домът на Футбола\" 21.45 Саутхемптън - Дарби Каунти по Нова спорт 20.00 Монако - Ница 22.00 Сент Етиен - Марсилия по БТВ Екшън 22.00 Леганес - Реал М по Ринг 20.30 Атлетико М - Жирона по БНТ 3 Баскетбол 18.55 Балкан - Левски ЛУКойл по Евроспорт 1 Снукър 20.45 \"Мастърс\" в Лондон Тенис 2.00 \"Аустрелиън оупън\" по Евроспорт 2 Ски 11.00 и 14.00 СК в Кронплац (гигантски слалом, жени) по Макс спорт 2 Баскетбол 19.00 Ритас - Алба Берлин 21.00 Улм - Локомотив Кубан", "date": "2019.01.16", "title": "Гледайте"}
{"url": "https://duma.bg/datata-n183013", "text": "СВЕТОВЕН ДЕН НА \"БИЙТЪЛС\". Отбелязва се от 2001 г. по решение на ЮНЕСКО. На 16 януари 1957 г. в Ливърпул се открива клубът \"Кавърн\" (\"The Cavern Club\" - \"Пещерата\"), откъдето започва творческия си път групата \"Бийтълс\". ПРАЗНИК НА РАБОТЕЩИТЕ В ОБЛАСТТА НА РАСТИТЕЛНАТА ЗАЩИТА. Обявен е с решение на МС от 28 септември 2005 г. На 16 януари 1896 г. е издаден указ на княз Фердинанд I, с който се утвърждава Законът за мерките против филоксерната зараза (чума по лозята) и за възобновяването на опустошените от нея насаждения. С него се поставя началото на растителната защита като част от селскостопанската наука. 1878 - ПЛОВДИВ Е ОСВОБОДЕН ОТ ТУРСКО РОБСТВО. Начело на руските части е ескадронът на капитан Бураго. Същия ден ген. Йосиф Владимирович Гурко влиза тържествено в Пловдив. Преди да достигне до града, той преминава през Хаинбоазкия проход, смятан от турците за непроходим. На 16 януари 1878 г. са освободени градовете Сливен и Харманли. 1909 - ОФИЦИАЛНО Е УСТАНОВЕНО МЕСТОНАХОЖДЕНИЕТО НА МАГНИТНИЯ ЮЖЕН ПОЛЮС. Това прави експедицията на британския пътешественик Ърнест Шакълтън. Въпреки премеждията и болестите всички от експедицията се завръщат в Нова Зеландия. Шакълтън е посрещнат в Англия като национален герой. 1915 - ОТКРИТА Е БЪЛГАРСКА ЛЕГАЦИЯ ВЪВ ВАШИНГТОН. Стефан Панаретов (на снимката) е първият ни пълномощен министър в Новия свят. Той е действителен член на БАН. Участник в българската делегация на Парижката мирна конференция, по време на която се подготвя Ньойският мирен договор (1919). През 1921 г. е български делегат в Обществото на народите. 1969 - ЧЕШКИЯТ СТУДЕНТ ЯН ПАЛАХ СЕ САМОЗАПАЛВА КАТО ПРОТЕСТ СРЕЩУ СМАЗВАНЕТО НА ПРАЖКАТА ПРОЛЕТ. На 20-ата годишнина от смъртта на Палах възникват протести привидно в негова памет, но замислени като критика към режима, които ескалират в т.нар. седмица на Палах. Тя се смята за един от катализаторите на проявите, предшествали промените в тогавашна Чехословакия. 1992 - УМИРА ДИМИТЪР КАЗАКОВ-НЕРОН, ХУДОЖНИК (Р. 1933 Г.). Завършва Художествената академия в София. Има десетки изложби в най-престижните галерии в Ню Йорк, Париж, Мадрид, Виена, Токио, Торонто, Атина, Базел, Люксембург. Творби на Нерон са притежание на националния фонд за съвременно изкуство в Лувъра (Париж), на музея \"А.С. Пушкин\" (Москва), на Императорската колекция в Токио. 2006 - УМИРА ГЕОРГИ КОРДОВ, ЕСТРАДЕН ПЕВЕЦ И КОМПОЗИТОР (Р. 1934 Г.). Диригент и музикален педагог. Певец в Ансамбъла за песни при Българското радио, солист на естрадата при Българската народна армия. Преподавател в естрадния отдел на НМА \"П. Владигеров\". Става известен с хитовете \"Приказка\", \"Искам да те помня все така\". Популярни са песните му \"Вечерна песен\", \"Свири, хармонико\", \"Брезите и момичето\" и др.", "date": "2019.01.16", "title": "Датата"}
{"url": "https://duma.bg/kuchetata-razbirat-kakvo-im-se-govori-n182999", "text": "Ново проучване на унгарски учени сочи, че кучетата разбират какво им говорят хората, пише \"Ню Йорк таймс\". Изследването е проведено с 13 лаещи домашни любимци, специално обучени да стоят мирно в машина за ядрено магнитен резонанс. По време на скенера техните дресьори им говорят по няколко различни начина - изричат позитивни думи със спокоен тон, добронамерени изречения и случайни думи. По време на експеримента бе проследено, че в мозъка на кучетата се активира лявото полукълбо, което отговаря за разбирането на езика при хората. С продължителни тестове е установено, че псетата разбират човешките думи, независимо от интонацията на изговарянето им. Което означава, че дори и да се опитвате да заблудите домашния си любимец, че няма да ходи на ветеринар, като му говорите с приповдигнат тон, той много добре разбира всъщност какво му казвате. \"Това показва, че, когато дресирате едно куче най-добре работи комбинацията от положителна интонация и позитивно думи, а не само наградата\", пояснява Атила Андикс, участвал в провеждането на изследването. Крайните резултати сочат, че в еволюционен аспект свързването на значение и емоция в речта не е нещо, което само човешкият мозък умее да прави.", "date": "2019.01.16", "title": " Кучетата разбират какво им се говори"}
{"url": "https://duma.bg/levski-probva-norvezhets-i-frantsuzin-n183068", "text": "Левски взе на проби норвежеца Магнар Одегаард и французина Джордан Н'Кололо, който има мачове за националния отбор на ДР Конго. 25-годишният Одергард за последно е бил част от Тромсьо, за който има 112 мача и 2 гола от 2015 г. За младежките национални формации на Норвегия има 26 мача и 2 гола. Юноша е на Сарпсборг, а в родината си е играл още за Мьолде (8 мача) и за Лилестрьом (22), а в момента е свободен агент. Левски се нуждае от централни защитници, защото Холмар Ейолфсон ще се лекува до лятото, а издънката Аймен Белаид беше изгонен. Именно агентът на исландеца е препоръчал Одегаард на Левски. Джъстин Н'Кололо обаче е пълна загадка. Той има 26 мача за първия отбор на Каен във френската Лига 1, но в тригодишния си престой в тима е пращан и в дубъла и не успял да се утвърди в първия състав. В началото на 2015 г. е бил на проби в английския Астън Вила, тогава член на Висшата лига. За последно е играл за втородивизионния румънски Херманщадт, за който има 18 мача и 1 гол. Тъмнокожият французин, който има и 4 мача за националния отбор на ДР Конго, също е свободен агент, след като в предните 3 сезона е ритал в ниските нива на Франция общо 60 мача и е вкарал едва 6 попадения. От Латвия обявиха, че ще представят новия си селекционер на 1 март, без да споменават името му, но фаворит за поста е именно Стоянович, въпреки че при пристигането си в София след Нова година сърбинът се закле, че ще изпълни договора си с Левски.  \"Ще бъде представен на 1 март. Избраният за треньор на националния отбор постигна споразумение за 3-годишен договор\", информираха от Латвия без да назовават името на специалиста. Стоянович обаче затегна дисциплината на лагера в Кипър. Той променил подхода си към играчите, защото му е станало ясно, че не разбират от добро. Сърбинът е въвел глоби при закъснения дори минута за обяд, вечеря или тренировка. Освен това футболистите нямат право да се разхождат по къси панталони и джапанки, когато отиват в ресторанта. Най-голямата звезда в тима Габриел Обертан буквално е тичал зад автобуса на 26-кратните шампиони, след като закъснял за тръгването му, защото го чакал на грешно място пред първия хотел на \"сините\". В часа на тръгване Стоянович наредил на шофьора да тръгва, въпреки че Обертан не е вътре. В този миг френският футболист забелязал автобуса и спринтирал близо километър до тренировъчните терени, за да бъда на линия за старта на заниманието, докато останалите му съотборници наблюдавали учудени от прозорците. Обертан обаче пристигнал на време и веднага се извинил, като обявил, че повече няма да допуска такава грешка. Левски ще изиграе първата си контрола в събота срещу руския УФА.", "date": "2019.01.16", "title": "Левски пробва норвежец и французин"}
{"url": "https://duma.bg/podgotvyat-biografichen-serial-za-odri-hepbarn-n183004", "text": "Италианската филмова компания \"Wildside\" обяви началото на снимките на драматичен биографичен сериал за холивудската актриса Одри Хепбърн. Те ще започнат през 2020 г., а сценарият е изграден по книгата на сина й, актьора Люк Доти, \"Майка ми Одри\". Италианският журналист и писател Луиджи Спинол ще трансформира историята в сценарий. Сериалът ще се съсредоточи върху ранните години на актрисата във филмовата индустрия - от детството й в Европа до Холивуд. Одри Хепбърн е известна с ролите си през 50-те години на XX век в \"Римски празници\", \"Сабрина\", \"Закуска в Тифани\" и мюзикъла \"Моята прекрасна лейди\", както и с благотворителната си дейност. Умира от рак през януари 1993 г. в Швейцария, припомня БГНЕС.", "date": "2019.01.16", "title": " Подготвят биографичен сериал за Одри Хепбърн"}
{"url": "https://duma.bg/el-maestro-zavede-25-ot-tsska-sf-v-marbeya-n183067", "text": "Треньорът Нестор Ел Маестро ще разчита на група от 26 играчи за лагера в Марбея. Сърбинът поведе 25 души от София, а в испанския курорт ще се присъедини и бразилският защитник Жеферсон Телес, който получи разрешението му да отсъства в първата седмица на подготовката. \"Червените\" ще се готвят в Испания до 29 януари, като ще изиграят 4 контроли. Първата от тях е днес с германския Бохум. Консултантът в клуба Люпко Петрович обяви на заминаване, че трябва да вземат поне един от двата трофея - титлата или купата. Прочутият сърбин изрази становище, че ако Кирил Десподов или Тиаго Родригес бъдат продадени, на тяхно място трябва да дойдат по-добри футболисти. Петрович бе запитан дали Десподов може да бъде заменен от Данило Асприля и припомни, че като играч на Литекс колумбиецът сам е бил Левски с 3:0. \"Целта е ЦСКА да направи отбор, който да изпревари Лудогорец. Няма голяма нужда от нови футболисти. Има добри играчи на всеки пост. Когато бях в Литекс, Асприля бе най-добрият футболист. Той можеше да играе в Цървена звезда, когато станахме шампиони на Европа. Сега не знам къде е. Чух, че е при арабите (Ал-Фейха), но може да не играе така, както преди\", каза Петрович. Преди заминаването за Испания и вратарят Витаутас Черниаускас удължи договора си с клуба за още 2 години. Витаутас Черниаускас, Данте Стипица, Петър Петров, Николай Бодуров, Станислав Манолев, Стойчо Атанасов, Ангел Лясков, Жеферсон Телес, Божидар Чорбаджийски, Стивън Перейра, Борис Секулич, Никола Борисов, Валентин Антов, Йоан Бауренски, Жанио Бикел, Рубен Пинто, Тиаго Родригес, Кристиян Малинов, Кирил Десподов, Мартин Смоленски, Едвин Джеси, Енрике Рафаел, Жоржиньо, Мауридес, Евандро и Али Соу.", "date": "2019.01.16", "title": "Ел Маестро заведе 25 от ЦСКА-Сф в Марбея"}
{"url": "https://duma.bg/vrah-kadrafil-golgotata-na-hadzhi-dimitar-n183014", "text": "Изминаха 150 години от героичната гибел на сливенския войвода Димитър Николов Асеньовъ (Хаджията) и на елховския войвода Стефан Тодоров Димов (Караджата). Както е известно, официалната версия за смъртта на Хаджията е описана от гениалното перо на Захари Стоянов и насочва към последната, пета, битка на връх Бузлуджа на 18 (30) юли 1868 г. Единствените свидетели и очевидци са неколцина овчари. Действително на този връх е Голготата на оцелелите 58 четници, а Захари Стоянов се позовава на сведения, взети от 9 пленени и после заточени в Диарбекир четници, които обаче не са преки свидетели на всички събития.  Десетина други са успели, макар и ранени, да се спасят. Между тях е бил и самият войвода, тежко ранен на три места. Дълг към войводата е той да бъде изведен от полесражението и спасен от турско поругаване. Така и става. Впоследствие, преоблечен в ямурлук, поставен на носилка от клони, той е пренесен до с. Енина, Казанлъшко, за да го лекуват в минералните гьолове на Лъджите (Павел баня). Но скоро, надушени от турците, оцелелите четници продължават към по-безопасно място.  Не е точно установено, обаче най-вероятно един от носачите е бил от с. Аджар и знаейки добре пътя, ги довежда в подножието на връх Къдрафил в Караджа даг (Сърнена Средна гора). Това е място с дивна природа - там са карловските села Аджар (от 1934 г. - Свежен) и Мраченик. За жалост състоянието на Хаджията рязко се влошава. Носачите му построяват набързо в дерето, под настоящия му гроб, скромна колиба. Опасността от турска потеря донякъде е попреминала, защото в селата Аджар и Мраченик никога не е имало турци и цигани.  Тук войводата е хранен и лекуван от трима аджарски говедари и трима мраченишки козари в продължение на 17-18 дни. По автентичния Ботев календар той, великомъченик Хаджи Димитър, е сдал Богу дух на 5 август или по нов стил 18 август 1868 г. Националните ни герои Ботев и Левски са почетени с паметници от признателния български народ. Паметник на Хаджията е открит, осветен и опят на празника на розата на 8 май 1935 г. от аджарския свещеник Петър Куков. Той е изработен от аджарския каменар, босненеца Драголюб Остоич. Той даде на България скулптора проф. Димитър Остоич и историка проф. Петър Остоич. По случай 36-та годишнина от гибелта на войводата на 4 август 1904 г. на мястото на днешния паметник на връх Къдрафил се е състояло поклонение. Има и снимка на участвалите. Изровените кости на войводата през късната есен на 1880 г. от гроба му на Къдрафил са осветени и опяти от пловдивския викарий и впоследствие и сливенски митрополит Геврасий Левкийски в аджарската черква \"Св. Петър и Павел\". Научавайки за това събитие от в. \"Марица\", пристига майката на войводата и ги пренася и закопава в черквата \"Св. Николай\" на сливенската махала Клуцохор.  Когато се започва строителството на величествения му паметник през 1935 г., учителят Антон Страшимиров и акад. Никола Начов се произнасят, че няма достатъчно доказателства изровените кости да са на войводата и не е редно да се полагат в основите на паметника. Така костите лежат в един сандък в мазето на местния Районен исторически музей - Сливен от 1970 г. Не мога да забравя цял живот как още деца, а после - ученици, ходехме много пъти да се поклоним и да поднесем горски цветя на Хаджията и на Къдрафилската му Голгота. Тогава на връх Бузлуджа освен хижата, голата поляна и старите буки, паметник на войводата още нямаше, той беше открит едва през 1961 г. Преди 12 години по инициатива на местния краевед Колю Кацаров бе сформиран колектив по издирване на документите за последните дни на войводата. Много данни, слабо познати на историците, бяха събрани в книгата \"Къдрафил - върхът на безсмъртието\". Който ги проучи и анализира внимателно, ще разбере защо сред немалко от известните български историци все по-определено се налага истината, че гробът на Хаджи Димитър е на връх Къдрафил, там, където е неговата Голгота. Историкът проф. Пламен Павлов заявява: - Къдрафил не е просто легенда, а историческата истина. Друг известен изследовател, историкът проф. Пламен Митев, обаче защитава обратната теза, като твърди: - Фактите са в полза на бузлуджанската версия.  Проучванията продължават и независимо от споровете те ще насочат младите към подвига на двама велики българи - Хаджи Димитър и Стефан Караджа - на техните години тези храбри мъже са дали живота си за свободата, за възкресението на Родината. ХАДЖИ ДИМИТЪР Жив е той, жив е! Там на Балкана, потънал в кърви, лежи и пъшка юнак с дълбока на гърди рана, юнак във младост и в сила мъжка. На една страна захвърлил пушка, на друга сабля на две строшена; очи темнеят, глава се люшка, уста проклинат цяла вселена! Лежи юнакът, а на небето слънцето спряно сърдито пече; жътварка пее нейде в полето, и кръвта още по-силно тече! Жътва е сега... Пейте, робини, тез тъжни песни! Грей и ти, слънце, в таз робска земя! Ще да загине и тоя юнак... Но млъкни, сърце! Тоз, който падне в бой за свобода, той не умира: него жалеят земя и небо, звяр и природа и певци песни за него пеят...  ", "date": "2019.01.16", "title": " Връх Къдрафил - Голготата на Хаджи Димитър"}
{"url": "https://duma.bg/dokoga-balgariya-shte-e-v-reanimatsiyata-n183010", "text": "Ако се вгледаме в резултатите, които се обсъждат при сравняване на състоянието на всяка от държавите членки на ЕС, без затруднение ще видим, че по всички показатели за качеството на живот, ние, българите, заемаме последните места. Ако ЕС имаше \"болница\", в която се лекуват недостатъците на отделните държави, то България често ще попада в нейната реанимация. Нека се вгледаме в надписа на входа на НС - \"Съединението прави силата\". Веднага става ясно, че тази идея не се осъществява. Щом като нашата държава не е \"силна\", очевидно за нас \"съединението\" не е характерно. Това е констатирал още преди 137 г. Константин Иречек (13.12.1881 г.): \"За мен най-лошото в България е чудесното наслаждение, което тук имат хора, да се преследват един друг и да развалят един другиму работата!\" Очевидно, не е случайно, че в нашата страна с население от 7 млн. души има регистрирани над 250 партии. Ясно е, че неголеми групи от хора, с относително близки най-вече икономически интереси, се организират в \"своя\" партия и естествено за българските традиции веднага започват безкомпромисна борба с всички останали партии. В тази ситуация няма откъде да се вземе \"съединение\", което да ни направи \"силни\". Как да се освободим от това пагубно състояние? Възможностите са две. Първата е днешното възрастно поколение да осъзнае ситуацията и със собствени усилия да се преориентира към необходимостта от единство на гражданите. Втората възможност е младото поколение да разбере порочността на безсмислените противоречия и да реализира своето развитие в условията на \"съединение\", в резултат на което то ще израсне като \"силно\". Именно това младо поколение трябва и ще извади България от \"реанимацията на европейската болница\". Нека всички граждани на страната да им се доверят и да им помогнат. Няма на кого друг да разчитаме. Напоследък българите реално почувстваха, че обединявайки се около справедливите искания към управляващите чиновници, стават силни и могат да осъществят редица свои потребности - създаване на нови съвременни правила и закони, смяна на вредни за държавата ръководители, разработка и развитие на целесъобразни проекти и т.н. Несъмнено само \"съединението\" може да ни направи \"силни\".", "date": "2019.01.16", "title": "Докога България ще е в \"реанимацията\""}
{"url": "https://duma.bg/puskat-muzikata-kam-filma-roma-n183005", "text": "\"Sony Music\", \"Netflix\", \"Participant Media\" & \"Esperanto Filmoj\" представят музиката към филма \"Рома\" - \"ROMA: Motion Picture SOUNDTRACK\". Саундтракът излиза на физически носител на 18 януари. У нас албумът се издава в деня на световната премиера от \"Вирджиния рекърдс/Sony Music\" и ще бъде наличен в онлайн магазина  www.musicmall.bg. Селектиран от режисьора Алфонсо Куарон и музикалните продуценти Лин Файнщайн и Рандал Постър, саундтракът ни пренася в звуковата среда на Мексико от 70-те години на миналия век. Музиката илюстрира жанровото разнообразие от онези години: от рока като зараждащия се символ на контракултурата, през фестивала \"Авандаро\", до горещите латино/тропикал ритми, белязали десетилетието.", "date": "2019.01.16", "title": "Пускат музиката към филма \"Рома\""}
{"url": "https://duma.bg/odit-na-mon-prizna-che-nimh-e-lagal-n183070", "text": "Одит на МОН в Националния институт по метеорология и хидрология при БАН обяви официално, че НИМХ е имал предостатъчно пари за оперативните си дейности през миналата година, което ДУМА писа многократно. Това доказва, че целият протест, организиран от бившия директор проф. Христомир Брънзов заради мнима липса на пари и мнимо ощетяване на института от страна на Общото събрание е бил напълно измислен. Протестът доведе до излизане на НИМХ от академията и от 1 януари той е ведомствен научен институт към МОН. Към края на юли 2018 г. Националният институт по метеорология и хидрология при БАН е изхарчил за издръжка 489 291 лв. и от субсидията са му останали още 1 118 770 лв., които обезпечават неговите оперативни дейности до края на годината. Тази констатация от одита е посочена в писмен отговор на министър Красимир Вълчев на въпрос, зададен от депутата Станислав Станилов по повод отношенията на НИМХ с три частни фирми на Брънзов, които той има в нарушение на закона. Красимир Вълчев през август м.г., в разгара на предизвикания от НИМХ скандал с БАН, обеща МОН да направи одит на института. Досега резултатите не бяха известни. Научният съвет на НИМХ е приел разпределението на субсидията за 2017 и 2018 г., но не е приел бюджета на института (т.е. не са отчетени собствените му приходи), са установили одиторите. От определените за издръжка 1 412 614 лв. за 2018 г. (вкл. 1 330 000 лв. за оперативни дейности) са били раздадени заплати в нарушение на решението на ОС за разпределението на бюджета по компоненти, пише в отговора на министъра. Промени в плана за разходите не са одобрявани от председателя на БАН. Наличностите на НИМХ в системата СЕБРА сочат, че информацията, подадена от НИМХ към централата на академията, е невярна, отсичат в прав текст проверяващите.  Освен това, директорският съвет при Брънзов е увеличавал заплати на служители за допълнителни дейности, а Брънзов е постановявал поименни заплати, без да има правомощия за това. На четирима служители през юли 2018 г. са определени заплати, които превишават със 120% началната основна заплата за съответната категория персонал. В самия НИМХ отдавна се говореше, че Брънзов е раздал огромни пари на свои приближени. А увеличените заплати са изплатени със задна дата в нарушение на правилата за работната заплата в НИМХ. Одитът не е установил сключени договори на института (вкл. за прогнози във ветроенергетиката) с частните фирми на Брънзов. Според отчета на НИМХ за 2017 г. обаче, качен в сайта му, институтът е въвел компютърни програми за ветромерите, а тези ветромери се произвеждат от същите частни фирми. ", "date": "2019.01.16", "title": "Одит на МОН призна, че НИМХ е лъгал"}
{"url": "https://duma.bg/izvanklasnite-zanimaniya-v-uchilishtata-zapochvat-prez-fevruari-n183037", "text": "В началото на втория срок през февруари ще стартират извънкласните дейности по интереси за учениците в цялата страна. За провеждането им бяха осигурени 25 милиона лева от държавния бюджет.  Клубовете по интереси ще могат да се организират от училищата съвместно с центровете за подкрепа на личностно развитие и общинските детски комплекси. Училищата ще имат задължение да организират 40% клубове по интереси от направленията на STEM - информационни технологии, математика, природни и инженерни науки. Останалите могат да са в други сфери спрямо предпочитанията на децата. В момента те се обобщават от училищата. По една група ще трябва да се ръководи от външни специалисти от центрове за подкрепа на личностно развитие, спортни клубове, читалища, музеи и др. ", "date": "2019.01.16", "title": " Извънкласните занимания в училищата започват през февруари"}
{"url": "https://duma.bg/potapkvat-parlamentarizma-n183072", "text": "През 2018 г., водени от чувството за национална отговорност и загриженост за състоянието на българските въоръжени сили, БСП взе решение да подкрепи предложените от управляващото мнозинство инвестиционни проекти за превъоръжаване на БА. Още тогава изразихме опасения за начина, по който ще бъдат проведени конкурсите и разходвани тези значителни за възможностите на страната средства. За съжаление още в първия конкурс за избор на нов боен самолет тези наши опасения се оправдаха. Свидетели сме на скандално потъпкване на парламентаризма и неспазване на заложените от Народното събрание критерии и условия за честен и прозрачен избор. Не поставям под съмнение качествата и достойнствата на избрания самолет. Нито се съмнявам в добрите намерения на нашите партньори от САЩ. Не мога обаче да се съглася с пълното неглижиране от страна на управляващите на процедурата, финансовата рамка на проекта и още поне три конкурсни условия, заложени от същото това управление. Ето защo от БСП настояваме за спиране на процедурата, публично отваряне на офертите, сравняване на показателите и обяснение на аргументите за вземане на това решение. В предложения от министрите на отбраната и икономиката доклад такива аргументи напълно липсват. Самият доклад е своеобразна подигравка с интелекта на българските граждани. От Народното събрание се очаква да даде зелена светлина на сделка с абсолютно неясни параметри и без таван на цената, която се очаква да бъде платена от българския народ.", "date": "2019.01.16", "title": "Потъпкват парламентаризма"}
{"url": "https://duma.bg/treti-den-bez-voda-ostanaha-v-s-bezvoditsa-n183042", "text": "Жителите на балчишкото село Безводица бяха без вода трети ден вчера. За пореден път водоподаването бе спряно в ранния следобед на 13 януари, съобщи кметът Желязко Асенов. От средата на ноември миналата година безводието стана почти всекидневие в Безводица заради различни повреди. Първоначалният проблем бе изгоряла сондажна помпа, а след това и спукан водопровод. На електронната страница на ВиК дружеството е съобщено за спиране на водата на 14 януари. Дежурният диспечер увери, че водата ще бъде пусната, а причина за безводието е голяма авария.", "date": "2019.01.16", "title": "Трети ден без вода останаха в с. Безводица"}
{"url": "https://duma.bg/5-miliona-opakovki-na-lekarstva-s-kod-sreshtu-falshifikatsiya-n183040", "text": "Специален код срещу фалшификация имат вече 5 млн. опаковки на лекарства у нас, съобщиха от Българската организация за верификация на лекарствата. Мярката ще действа в целия ЕС от 9 февруари в изпълнение на нарочна директива.  Към момента над 1000 български аптеки са се включили, над 70 от тях са болнични. В системата са и 50 търговци на едро, както и 180 притежатели на разрешение за употреба на лекарства. След 9 февруари всяка опаковка лекарства ще се произвежда с уникален идентификационен код. Промяната няма да важи за лекарствата, които се отпускат без рецепта. На година през българските аптеки преминават около 183 млн. опаковки. Според Аделина Любенова от Българския фармацевтичен съюз у нас няма готовност на бранша за въвеждане на системата. Фармацевти смятат, че за да не се повтори казусът с винетките, необходимо е преди да се премине към санкции, софтуерът да бъде тестван и да е сигурно, че работи. По думите на Николай Костов, собственик на верига аптеки, 4,5 млн. лв. ще струва въвеждането на системата, за която аптеките трябва да се подготвят с устройства с камери, покрити със сапфир, а едно такова стъкло струва 500 евро. За последните няколко години у нас е открито само едно фалшиво лекарство в аптека. Смята се, че между 1% и 4% от лекарствата в Европа са фалшиви. Измами се правят най-често със съдържанието на медикаментите. Често се подправя и информацията, която дават опаковката и листовката.", "date": "2019.01.16", "title": "5 милиона опаковки на лекарства - с код срещу фалшификация"}
{"url": "https://duma.bg/chetvarti-sme-v-es-po-risk-ot-bednost-na-pensionerite-n183038", "text": "Делът на европейските пенсионери, изложени на риск от бедност, е най-висок в 4 европейски страни - Естония (46%), Латвия (44%), Литва (37%) и България (32%), сочат данни от Евростат. През 2017 г. делът на пенсионерите, изложени на риск от бедност в ЕС, се оценява на 14,2%, което е малко над 13,8% през 2016 г. Темпът нараства постепенно от 2013 г., когато е бил 12,6%.  В повечето държави членки на ЕС, за които има налични данни за 2017 г., делът на пенсионерите, изложени на риск от бедност, е между 10% и 25%. За сравнение, най-ниските проценти през 2017 г. са във Франция (7%), Словакия (8%), Дания, Унгария и Люксембург (всички 9%). Хората се идентифицират като изложени на риск от бедност, ако техният еквивалентен разполагаем доход е по-малък от 60% от националния среден еквивалентен разполагаем доход. В целия ЕС в периода между 2010 и 2017 г. делът на жените пенсионери, изложени на риск от бедност, е с около 2-3% по-висок от този за мъжете пенсионери.", "date": "2019.01.16", "title": "Четвърти сме в ЕС по риск от бедност на пенсионерите"}
{"url": "https://duma.bg/silniyat-vyatar-i-gripat-zatvoriha-uchilishta-i-detski-gradini-n183041", "text": "Всички ученици от стопанската професионална гимназия \"Ген. Владимир Заимов\" бяха евакуирани заради ураганния вятър, съобщи зам.-кметът на община Сопот Николай Новаков. Силните пориви са счупили врата и множество прозорци на сградата. По препоръка на служители от \"Пожарна безопасност и защита на населението\" учениците своевременно бяха изведени от сградата. Заради влошени метеорологични условия не се учеше и в ПГ по икономика \"Тодор Г. Влайков\" и ОУ \"Христо Г. Данов\" в с. Клисура. Скъсан въздушен електропровод остави без ток СОУ \"Отец Паисий\" в Смолян и денят бе обявен за неучебен. Не се провеждаха занятия и в ДГ \"Детелина\" в с. Черно поле, община Ружинци, Видинска област. В Монтана силата на вятъра стига до 17 м/сек., а в Сливен - достига 12 м/сек. Ураганен вятър отнесе покрива на здравната инспекция в Карлово. Бурята изтръгнала метални улични стълбове и пилони за знамена, нанесла поражения и на болницата в града. Жълт код за силен вятър за 16 януари е обявен за 18 области на страната - Видин, Монтана, Враца, Плевен, Ловеч, Пловдив, Пазарджик, Стара Загора, Сливен, Габрово, Велико Търново, Търговище, Русе, Разград, Силистра, Шумен, Варна и Добрич. От 16 до 18 януари включително училищата в областите Стара Загора, Шумен и община Силистра ще бъдат в грипна ваканция.  До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации, съобщиха от МЗ. В понеделник Plovdiv24.bg. съобщи за два смъртни случая в Пловдив, вследствие усложнения от грип.", "date": "2019.01.16", "title": "Силният вятър и грипът затвориха училища и детски градини "}
{"url": "https://duma.bg/remont-na-remonta-po-bul-konstantin-velichkov-n183043", "text": "Ремонтираният бул. \"Константин Величков\" в София отново ще претърпи корекции, информира БНТ. Асфалтът по булеварда се е напукал само два месеца след полагането на настилката. Булевардът бе отворен през декември, след като две различни фирми го реконструираха. Очаква се новият ремонт да започне до месец и половина. Даниел Евлогиев от \"Транспортна инфраструктура\" към Столичната община обясни, че заради лоши метеорологични условия не била положена фуга, ремонтът щял да бъде направен при благоприятни метеорологични условия. От кметството обясниха пукнатините около трамвайните релси с натоварен трафик. За проблемното трасе ден по-рано сигнализираха от сдружението \"Спаси София\". Те припомниха, че през октомври бе отстранен изпълнителят на проекта - фирма \"Амфисия\", като реконструкцията бе продължена от общинското дружество \"Софинвест\".", "date": "2019.01.16", "title": " Ремонт на ремонта по бул. \"Константин Величков\""}
{"url": "https://duma.bg/antihrist-v-nov-teatar-ndk-n183006", "text": "На сцената на Нов театър - НДК, продължава \"Януари - фестивал на българската драматургия\" с подкрепата на Националния дарителски фонд \"13 века България\". \"Антихрист\" по Емилиян Станев могат да гледат любителите на театъра тази вечер. Участват актьорите Елена Петрова, Любомир Ковачев, Веселин Калановски, Ники Сотиров. Драматизацията и режисурата са на Бойко Илиев. Утре там ще се играе \"Страсти Илиеви\" от Димо Дешев - моноспектакъл на Иван Рангелов. Режисьор е Красимир Рангелов. На 18-и ще бъде представен \"Кръговратът на живота\" - режисьорка е Христина Ангелова.", "date": "2019.01.16", "title": "\"Антихрист\" в Нов театър - НДК "}
{"url": "https://duma.bg/manolova-reformata-vav-vik-sektora-shte-povishi-tsenata-na-vodata-n183031", "text": "Реформата във ВиК сектора се свежда до повишаването на цената на водата за потребителите, прогнозира омбудсманът на България Мая Манолова пред Нова телевизия. Тя вече депозира жалба в Конституционния съд срещу текстовете за формирането на единна цена на водата от Закона за ВиК услугите. По думите й не съществуват законови текстове, които да обвързват цената на водата с качеството на услугата. „Хората не разбират какви са ползите от повишаването на цената на водата, тъй като няма никакво подобрение по отношение на качеството на услугата, на водата, не е обвързано с направените инвестиции, течовете също не намаляват”, каза омбудсманът. Цената на питейната вода в рамките на 5-годишен период се повишава единствено и само съобразно инфлацията, каза още тя. „Това е единственият показател, който отчита КЕВР и естествено следи да не се повишат нивата на социалната поносимост”, добави Манолова. Омбудсманът посочи, че течовете във водопреносната система продължават да са 62%, не се повишава събираемостта, не се подобрява качеството. „За 2017 година в резултат на направените инвестиции е обновена само 0.5% от водопреносната мрежа, което означава, че въпреки повишаването на цената на водата, ще са необходими 200 години, за да обновим цялата система”, каза тя.", "date": "2019.01.16", "title": "Манолова:   Реформата във ВиК сектора ще повиши  цената на водата"}
{"url": "https://duma.bg/polska-kolektsionerka-otkri-muzey-v-shveytsarsko-selo-n183007", "text": "Милиардерката Гражина Кулчик откри частния си музей в швейцарското алпийско село Сусч. След като преговорите с градските власти в Познан, а след това и във Варшава в родната й Полша пропадат, Кулчик реализира мечтата си на мястото на манастир от XII век, който е открила \"случайно\" по време на еднодневна екскурзия, съобщава ArtPrice.bg. Отдалеченото място, някога спирка по средновековния поклоннически път до Сантяго де Компостела, я пленява като \"идеалното място за музей с разрушителна перспектива\", казва тя. На повече от два часа път с кола от Цюрих и почти час от Сейнт Мориц, Muzeum Susch има за цел да привлече \"отдадени любители на изкуството, които са готови да прекарат цял ден в проучване и изучаване на изложбите, наслаждавайки се на невероятната природа наоколо\". Първата изложба от колекцията, организирана от Кася Реджиш, старши куратор в Tate Liverpool, заема заглавието на есето на Сири Хуствед \"Жена, която гледа мъжете, гледащи жени\" (2 януари - 30 юни 2019 г.). С творби на повече от 30 художници, включително Луис Буржоа, Марлене Дюма и Мария Ласниг, експозицията изследва ключови въпроси във феминистката теория и говори за интереса на Кулчик към свързването на следвоенното европейско изкуство с международните движения. \"Преди всичко, това е почит към художници, които, независимо от пола, са предизвикали социални норми и граници\", казва тя.", "date": "2019.01.16", "title": "Полска колекционерка откри музей в Швейцарско село"}
