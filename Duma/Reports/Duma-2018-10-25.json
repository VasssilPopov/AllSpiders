{"url": "http://www.duma.bg/node/177804", "text": "В Бургас започна изграждането на научноизследователски и производствен комплекс за ремонт и рециклиране на части за самолетни двигатели. Инвестицията на компанията \"Сигматек\" ЕООД е на стойност 30 млн. долара, като след година ще бъдат открити над 200 нови работни места, съобщиха от общината. Дейността на базата ще бъде свързана с услуги в турбостроенето като ремонт и нанасяне на специални покрития върху компоненти на самолетни газотурбинни двигатели. Клиенти са заводите на \"Боинг\" в САЩ, на \"Еърбъс\" в Европа и в Япония. Предстоят срещи с бургаските университети за въвеждането на нови специалности. Развитието на производството ще стане на три етапа. Първият започва в края на 2019 г., когато трябва да бъдат завършени производствено-административните сгради и съоръжения.   \n \t\n", "date": "2018.10.25", "title": "В Бургас строят завод за ремонт на самолетни части"}
{"url": "http://www.duma.bg/node/177810", "text": "Министерският съвет одобри вчера допълнителни разходи от малко над 2 млн. лева по бюджета на Министерството на регионалното развитие и благоустройството за финансиране на тол системата. Те са за новосъздаденото звено \"Национално тол управление\" в Агенция \"Пътна инфраструктура\", както и подготовката за въвеждане на смесената електронна система за таксуване на различните категории пътни превозни средства, съобщиха от МС. Парите са за сметка на преструктуриране на централния бюджет за 2018 г. С тях ще се осигурят текущите и капиталови разходи, необходими за въвеждането на тол системата за превозни средства над 3,5 тона и електронна винетка за леките автомобили. Те са и за разходите по експлоатацията на 105 моторни превозни средства, оборудвани с мобилни камери за контрол по пътищата. Част от парите са и за режийни разходи, и наеми за разполагане на 500 терминали за самообслужване, за оборудване на работни помещения в администрацията на \"Национално тол управление\" и други дейности.     \n \t\n", "date": "2018.10.25", "title": "Тол управление към АПИ ще събира таксите за пътищата"}
{"url": "http://www.duma.bg/node/177807", "text": "Гърция става основен конкурент на България на пазара на ваканционни имоти за привличането на клиенти от Русия, заяви вчера изпълнителният директор на Грийн Лайф Девелопмънт Тиофил Петров. Тази страна става все по-популярна сред руските граждани  заради природата, доброто съотношение между цената и качеството на предлаганите имоти и близостта до Русия. Освен това цените са като  у нас, около 50 хил. евро за апартамент с една спалня,  допълни Петров. Според него пазарът в Испания се събужда, но там разходите по сделките са значително по-големи, отколкото в България. За родните купувачи, които търсят имот извън България, гръцкият пазар е най-атрактивен. Те избират основно ваканционен тип вили и апартаменти в Северна Гърция и Халкидики заради близостта. Освен това българите заемат позиции и на пазара у нас. В Созопол те представляват 34% от него, руските купувачи - 30%, а украинците - 17%. Освен това ваканционни имоти у нас купуват граждани на Израел, Германия, Великобритания, Белгия, Полша. Увеличават се и българите, работещи в чужбина. Освен това  те вече не се страхуват да купуват на зелено, защото тогава изборът е по-голям, поясни Екатерина Желяпова, търговски директор на Грийн Лайф. Според нея след като цените на ваканционните имоти миналата година не са се променили, през 2018 г. се отчита ръст от 10-15%. Апартамент с една спалня в момента се продава за 50-65 хил. евро, а с две спални за 80-100 хил. евро. \nПазарът на самостоятелни къщи представлява отделен малък сегмент. Тези имоти са търсени от семейства с деца, които разполагат със сравнително високи доходи. В повечето случаи и основното им жилище е къща. Затова предпочитат да са отделени и държат на лично пространство. Другият тип клиенти са по-възрастни хора, които избират балнеокурортите, какъвто е Поморие. Причините за покупка са свързани с идеята да се вложат спестените пари, твърди Желяпова.  \nБългарските клиенти разчитат основно на собствени средства при покупката на ваканционни имоти. Най-често използват спестявания или доходи от работа в чужбина. Единици са случаите, при които сделките се финансират с банков кредит. По-голямата част от настоящите собственици купуват единствено за лично ползване. Под 50% от клиентите решават да отдават имота си под наем като възвръщаемостта на инвестицията достига 5-6% на годишна база, пояснява Екатерина Желяпова. Според Теофил Петров в момента изобщо не може да се говори за пергряване на пазара, защото ситуацията е коренно различна отпреди десет години. Днес купувачите са значително по-информарини, имат изисквания якъм имотите и не бързат да сключват сделки на всяка цена. Петров твърди, че за разлика от морските, пазарът в зимните курорти е в застой. Цените продължават да падат заради голямото предлагане на апартаменти, купени някога от англичани.     \n \t\n", "date": "2018.10.25", "title": "Грузия ни става конкурент при морските имоти "}
{"url": "http://www.duma.bg/node/177811", "text": "Правителството придвижи инициативата за създаването на Глобален партньорски център, който да свързва европейския и китайския бизнес, за чийто ръководител се гласи министърът за българското европредседателство Лиляна Павлова. Вчера МС е приел предложенията на Павлова и икономическия министър Емил Караниколов за ускоряването на преговорите с Китай, свързани със създаването, статута, структурата, функциите, механизма на работа, финансирането на центъра, съобщиха от правителството. \nСъздаването на центъра за изследвания и глобално партньорство, чиято цел ще бъде да подпомага китайските инвеститори да работят в ЕС, а също и европейски фирми да работят в Китай, бе обявено от председателя на Държавния съвет на Китай Ли Къцян и премиера Бойко Борисов при откриването на Седмата среща на върха във формата \"16+1\" между Китай и страните от Централна и Източна Европа (ЦИЕ) в София през юли. Три министерства - на европредседателството, на икономиката и на външните работи, ще проведат преговорите за подписването на междуправителствен меморандум с Китай, с който да се създаде центърът, съобщиха още от МС.     \n \t\n", "date": "2018.10.25", "title": "Властта се погрижи за новата работа на Лиляна Павлова"}
{"url": "http://www.duma.bg/node/177808", "text": "До края на годината предстои рекорден скок в цените на горивата, предупреждават експерти. Дизелът и масовият бензин А-95 вече отбелязват чувствителен ръст, съобщи бТВ. През октомври миналата година, литър А-95 се е продавал за 2,03 лв., а дизелът е бил 2,02 лв. литъра. Днес двата типа гориво се предлагат съответно срещу 2,38 лв. и 2,41 лв. Статистиката показва, че бензин А-95 е скочил с над 17%, а дизелът е поскъпнал с близо 20%. \nЦените на горивата у нас зависят основно от фактори извън България, обяснява икономистът Румен Гълъбинов. Усложняващата се обстановка около Саудитска Арабия и предстоящите санкции срещу Иран биха покачили още цената на суровия петрол. „При това положение, очаквам цени в България на 2,60 лв. на бензина, на дизела – 2,70 лв. Инфлацията ще се ускори до 4%, а може и да премине тази граница. По този начин тя ще изпревари ръста на БВП за тази година“, коментира Гълъбинов. \nОт петролната и газова асоциация също отбелязват, че поскъпването на горивата се дължи на обстоятелства, върху които България не може да влияе. \n    \n \t\n", "date": "2018.10.25", "title": "Очакват бензинът да стигне 2,60 лв. за литър"}
{"url": "http://www.duma.bg/node/177809", "text": "БАБХ оповести, че у нас вече е факт първият случай на африканска чума. Става въпрос за дива свиня, засечена в района край Кайнарджа, обл. Силистра. Мъртвото диво прасе е открито непосредствено до самата телена ограда на границата с Румъния. Според БАБХ прасето се е оплело в оградата при опит за преминаване на територията на България. Изпитанията на взетите проби са потвърдили наличие на вируса на африканска чума по свинете. \nМястото на откриване на мъртвата дива свиня е в близост до огнищата на болестта в Румъния. Предстои допълнително разширяване на епизоотологичното проучване, както и посещение на място на експерти от Централното управление на БАБХ. Към момента африканска чума е констатирана в Белгия, Чехия, Полша, Естония, Латвия, Румъния, Унгария.   \n \t\n", "date": "2018.10.25", "title": "Първи случай на африканска чума по свинете у нас"}
{"url": "http://www.duma.bg/node/177805", "text": "През третото тримесечие пазарът на недвижими имоти се характеризира с  по-бавен ръст, спад на броя на сключените сделки с жилищни имоти и очакване за леко покачване на лихвите по жилищните кредити. Купувачите все по-често търсят 100% финансиране при покупка на жилище, а броят на сделките с жилища на етап \"в строеж\" се увеличават. Това показва анализ на имотната агенция Arco Real Estate. Най-търсени са апартаментите за покупка, като през третото тримесечие отново най-предпочитани са двустайните апартаменти, които съставляват 23% от общото търсене при средна цена между 65 хил. и 70 хил. евро. Следват тристайните жилища с дял от 21% от общото търсене при средна цена от 100 хил. евро. \nНараства и интересът на чужденци за закупуване на имоти за живеене или с инвестиционна цел, като за живеене се търсят предимно тристайни апартаменти, а за инвестиция - двустайни. Задържа се и търсенето на евтини къщи в Софийска област, но заедно с това се появява търсене на къщи близо до София в по-висок ценови клас от около 200 хил. евро. Най-предпочитаните квартали в София за закупуване на жилище са \"Изток\", \"Оборище\", \"Витоша\", \"Дианабад\", \"Борово\", \"Гео Милев\", \"Редута\", \"Център\", \"Лозенец\" и \"Малинова долина\". Интерес има и към \"Банишора\", \"Белите брези\", \"Слатина\", \"Стрелбище\", \"Триъгълника\", \"Гоце Делчев\", \"Сухата река\", \"Дружба\" 1 и 2 и \"Люлин-Център\".   \n \t\n", "date": "2018.10.25", "title": "Цените се забавят, сделките намаляват"}
{"url": "http://www.duma.bg/node/177814", "text": "\"Няма нормален бизнес климат\". Това е заявил на среща на 16 браншови организации, членове на Българската стопанска камара (БСК), изпълнителният директор на Българската минно-геоложка камара Иван Митев. По неговите думи на всеки четири години се сменя бизнес климатът, с обяснението, че има избори. Така не може да се планира, не могат да се усвояват инвестиции, категоричен е представителят на добивната индустрия, цитиран от БСК. \nКато основни проблеми на бизнеса са очертани липсата на работна ръка, нерегламентираният внос, подбиващ цените на родното производство, регулаторните режими и административният натиск, както и предизвикателствата пред т.нар. кръгова икономика. Според бизнеса недостигът на работна ръка е като количество и като качество. Ако преди две години бизнесът е имал проблеми с квалифицирания персонал, сега проблемите са с недостига на всякакъв персонал. \nСпоред председателя на Българската браншова камара на енергетиците Димитър Шевиков все още е твърде голям делът на държавните предприятия в системата на енергетиката, а това е причина за чести смени на мениджърските екипи на големите енергийни компании. Това от своя страна създава нестабилност на сектора, липса на приемственост и следване и нормално бизнес планиране в този структуроопределящ сектор на икономиката. \nБизнесът се е оплакал и от продължаващото с години нерешаване на проблема с начина на определяне на такса \"битови отпадъци\". Браншовиците настояват за въвеждане на принципа \"замърсителят плаща\", т.е. таксата да се дължи върху количеството генерирани отпадъци, а не върху балансовата стойност на активите или данъчната оценка на имота. \nСпоред изпълнителния директор на Асоциацията на рециклиращата индустрия (АРИ) Владимир Димитров, един от базовите проблеми у нас е липсата на качествена оценка на въздействието на проектите на нормативни документи. \"Оценката или изцяло липсва, или е повърхностна, незадълбочена и напълно формална\", категоричен бе Димитров. \n За сериозен нерегламентиран внос на велосипеди от Китай алармира главният секретар на Асоциацията на производителите на велосипеди в България Борислав Георгиев. Той подчерта, че това е сериозна пазарна пречка пред българските производители, които поддържат 1600 работни места и само през 2017 г. са реализирали износ за над 7 млн. евро. \"България е на десето място по брой и по стойност на изнесените велосипеди за 2017 г., а в ЕС е на седма позиция, докато при вноса сме на 112-та позиция в света и на 26-та в ЕС\", изтъкна Георгиев.   \n \t\n", "date": "2018.10.25", "title": "Работодателите: Няма нормален бизнес климат"}
{"url": "http://www.duma.bg/node/177772", "text": "Рафаел Пашамов представи втория си сингъл \"Нови истини\", в който разкрива още от себе си. Песента е продуцирана от \"Монте мюзик\". Изпълнителят с ангелски глас е автор на текста на парчето, а мелодията е на Весел Ценов-Algoriddim. \n\"Нови истини\" остава в съзнанието още след първото слушане. Със звучене, което е в стила на световните тенденции, и запомнящ се текст Рафаел прави сериозна втора крачка в своя професионален музикален път. Видеото е заснето от режисьора Павлин Иванов-Bashmotion и проследява малките моменти, които оставят трайни следи в отношенията между двама души. \nИзпълнителят стана популярен след емоционалното си участие в последния сезон на \"Гласът на България\", където стигна до финала. Талантът му беше забелязан от \"Монте мюзик\" и лейбълът издаде дебютния му сингъл \"Магнит\". През последните месеци Рафаел често се изявява в столични клубове, където е желан гост заради силното му сценично присъствие и въздействащи вокални изпълнения.   \n \t\n", "date": "2018.10.25", "title": "Рафаел Пашамов представя себе си в \"Нови истини\""}
{"url": "http://www.duma.bg/node/177812", "text": "При недостиг на ток енергийната ни система вече ще може да разчита освен на ТЕЦ-овете от студения резерв и на две предприятия. Търговете на Електроенергийния системен оператор бяха спечелени от \"Мини Марица-изток\" и \"Стомана Перник\". При необходимост тези две дружества ще предоставят предварително закупените от тях количества на други промишлени предприятия, които в момента имат нужда от ток. \nЗа пръв път в страната ни се прави опит да бъде осигурен този така наречен третичен резерв, обясни пред БНР изпълнителният директор на Електроенергийния системен оператор Ангелин Цачев. \"Решихме, че е най-добре през тази година да пуснем един пилотен проект, с който да видим плюсовете и минусите от предоставянето на един такъв третичен резерв. И ако резултатите са добри и обнадеждаващи, това нещо ще продължим да го развиваме и през следващите години, каза той.    \n \t\n", "date": "2018.10.25", "title": "При недостиг на ток ще се разчита и на \"Мини Марица-изток\", и \"Стомана Перник\""}
{"url": "http://www.duma.bg/node/177773", "text": "Учени от института Циндао в Китай установиха, че честата консумация на кофеин понижава риска от розацея - хронично заболяване, свързано със зачервяване, възпаления на кожата на лицето и разширяване на кръвоносни съдове, съобщи MedicalXpress. \nИзследването обхванало 82 737 жени, които взели участие в продължително проучване на влиянието на различни фактори върху здравето на медсестри. Били регистрирани 4945 случая на розацея за 16-годишен период. При това с увеличаването на консумацията на кофеин рискът от заболяването намалявал. Що се отнася до жените, които пиели 4 или повече чашки кафе дневно, наблюдавали около 4 случая на хроничната болест сред всеки 1000 участнички годишно. Колкото до дамите, които залагали на една или по-малко чашки кафе дневно, при тях диагностицирали близо 5 случая на розацея в същия диапазон. Всъщност става дума за 23-процентно намаляване на риска за любителките на кафето. \nПо думите на учените получените резултати опровергават хипотезата, че кофеинът може да предизвика розацея. Обаче механизмът, който е в основата на благоприятното въздействие, остава неизвестен.   \n \t\n", "date": "2018.10.25", "title": "Кафето понижава риска от розацея"}
{"url": "http://www.duma.bg/node/177777", "text": "Започват дейности по реставрацията на старата тракийска гробница до село Свещари, която е част от световното културно наследство на ЮНЕСКО. Възобновяването ще се осъществи от фондация \"Кредо бонум\" с помощта на Посланическия фонд за опазване на културното наследство на правителството на САЩ. Началото на процеса беше обявено на пресконференция в Археологическия музей в София. Стойността на проекта е 184 хил. долара, а целта е да се реставрират и реновират някои от уникалните елементи на гробницата, да се инсталира подходящо осветление и да се поставят обозначения и повече информация за улеснение на посетителите.   \n \t\n", "date": "2018.10.25", "title": "Реновират гробницата до с. Свещари"}
{"url": "http://www.duma.bg/node/177813", "text": "Енергийният министър Теменужка Петкова ще представи в Москва на заседание на междуправителствената икономическа комисия предстоящата процедура за избор на стратегически инвеститор за реализацията на прекратения през 2012 г. проект за изграждане на АЕЦ \"Белене\", както и междинните резултати от предпроектното проучване за смисъла и рентабилността на газов хъб край Варна. Ще се обсъдят и дежурните теми за увеличаване на посещенията на руски туристи у нас и по-доброто организиране на детския отдих, както и за ръста на търговията. Заседанието ще се проведе от 24 до 26 октомври, съобщиха от енергийното ведомство. Руската страна ще бъде запозната с бъдещата процедура за привличане на стратегически инвеститор за възобновяване на строежа на АЕЦ \"Белене\". \nЕнергийният министър каза миналия месец, че процедурата за избор на стратегически инвеститор и структурата на проекта \"Белене\" ще бъдат факт до края на октомври. Тя заяви още, че очаква в началото на 2019 г. да има избран инвеститор.     \n \t\n", "date": "2018.10.25", "title": "Петкова рекламира в Москва още неслучилата се процедура за \"Белене\""}
{"url": "http://www.duma.bg/node/177806", "text": "10,2 млрд. лв. ипотечни заеми са изтеглили домакинствата до септември, отчете БНБ. Сумата е рекордна и за първи път минава над 10 млрд. лв., а за година ръстът е 9,9%. За деветте месеца на 2018 г. изтеглените нови заеми за жилища са близо 800 млн. лв., което е повече от отпуснатите пари за 2016 и 2017 г. Потребителските кредити растат още по-бързо - вече са 8,9 млрд. лв., което е ръст от 15,4% спрямо септември 2017 г. \"Кредитната активност се увеличава с нарастващи темпове в последните три години. Това е добре за икономиката, но увеличава и кредитния риск, който ще се прояви при промяна на икономическата ситуация, заяви преди дни управителят на БНБ Димитър Радев. Той уточни, че централната банка е предприела две групи действия. Първата е решението за активиране през следващата година на антицикличния капиталов буфер. През 2019 г. банките ще заделят 0,5% от всеки кредит.  Втората са подготвени законодателни промени, които да позволят да се налагат мерки по отношение на кредитната дейност на банките. \nОбщият размер на задлъжнялостта на домакинствата към трезори е 21,41 млрд. лв., което е 20,7% от БВП, сочат данните на централната банка. За една година те са се увеличили с 9,7%. \n    \n \t\n", "date": "2018.10.25", "title": "Заемите за жилища надхвърлиха 10 млрд. лв."}
{"url": "http://www.duma.bg/node/177818", "text": "Средствата за трансплантации и донорски ситуации са крайно недостатъчни за развитие на трансплантологията у нас. За това предупредиха водещи медици вчера. \"В донорските бази, където всъщност дарителите се идентифицират, е изключително важно да се обърне внимание на финансирането на болниците, което е много малко, за да могат екипите да работят нормално. 20 000 лв. се дават за извършване на бъбречна трансплантация, от които по закон 20% всъщност са за допълнително материално стимулиране на персонала\", подчерта доц. Марин Георгиев, национален консултант по урология и председател на Българското урологично дружество. \nОколо 7 хиляди пациенти се нуждаят от трансплантация на бъбрек, а в листата на чакащите са записани 1100 души, допълни проф. Емил Паскалев, началник на Клиниката по нефрология и трансплантация към Александровска болница. \"Един пациент, който е трансплантиран, в сравнение с болен, който е на диализно лечение, у нас излиза три пъти и половина по-евтин на здравеопазването, отколкото пациентът на диализа. Държавата е при всички случаи печеливша и тя трябва да има голямата активност това нещо да се случва\", коментира той. \nВ областната болница в Силистра, която от 3 години е донорска база, лекарите са успели да реализират само една донорска ситуация. Млад мъж в клинична смърт дарява живот на четирима души, които от години чакат за трансплантация. Това е първата и засега единствена донорска ситуация там. През последните години лекарите са установили още трима души в мозъчна смърт, подходящи за донори, но близките им категорично отказали да предоставят органите им за трансплантации, обясни директорът на болницата д-р Даниела Костадинова. Според нея мисленето и нагласите са решаващи и това е проблем, по който трябва да се работи от ранна детска възраст. \"Още от ученическа възраст децата трябва да се възпитават, че донорството е благородно. Нужно е да се изготвят подходящи нагледни материали и филмчета и в часовете да бъде разяснявано какво означава да спасиш човешки живот. Мисленето се променя най-бавно, а то е решаващо. Трябва да се дава още по-голяма гласност в медиите за донорството и за хуманния жест на дарителите. Все още има недоверие към нашата дейност и тя трябва да бъде преодоляна. Желанието или нежеланието да се дарят органи трябва да се декларира от всеки лично, а не близките да вземат решение\", коментира Костадинова. \nПрипомняме, че във вторник директорът на Агенцията по трансплантациите д-р Михаил Христов призна, че двама от листата с 15 чакащи за белодробна трансплантация у нас са в много тежко състояние. Той се оправда за ситуацията с лошото наследство от предишното управление. Той обаче не пое ангажимент, че чакащите белодробна трансплантация ще я получат. Според него основната задача е да се подобри донорството у нас. Нямаме ли донорство на органи, няма да може да има успех, категоричен е Христов.     \n \t\n", "date": "2018.10.25", "title": "Парите за трансплантации са крайно недостатъчни "}
{"url": "http://www.duma.bg/node/177816", "text": "България е страната с най-голямо недоверие към смисъла от ваксинирането и е на предпоследно място в доверието към сигурността на ваксините. Това показва най-новото европейско проучване за отношението към ваксините по повод Световния ден за борба с детския паралич, публикувано вчера от Еврокомисията. \nЕдва две трети (66%) от българите смятат, че ваксините са безопасни, а 72,7% - че са ефективни. Това поставя страната на 28-о и 27-о място по доверие към ваксините от 28-те страни членки. \nСамо 27,6% от българите са убедени в смисъла на ваксините, а други 38,7% казват, че по-скоро са склонни да се съгласят с подобно твърдение. Общо 13% не приемат твърдението, а други почти 14% нямат мнение. \nБългарите показват малко повече увереност в ефективността от ваксинирането - 34% го приемат категорично, а 38,7% го правят с уговорка. България (78,4%), Полша (75,9%) и Словакия (85,5%) са страните, където най-малък брой от анкетираните са заявили, че е важно децата в страната да се ваксинират. В страните, където личните лекари имат по-високо доверие към ваксините, населението обикновено има и по-положително отношение към тях. \nВ България две са основните пречки за ефективно ваксиниране на децата срещу морбили - забавеното приемане на ваксините или случаите на отказ от ваксиниране, както и неспособността да се достигне до най-застрашените групи. От 2010 г. насам обхващането с имунизация срещу морбили в България и още 11 държави от ЕС намалява. Девет от тези страни са от Централна и Югоизточна Европа.   \n \t\n", "date": "2018.10.25", "title": "Българите са най-недоверчиви в ЕС към ваксините"}
{"url": "http://www.duma.bg/node/177775", "text": "Кинорежисьорът Цветодар Марков ни напусна на 49-годишна възраст, съобщи БНР. Роден и израснал във Варна, от дете Цветодар, заедно с брат си (Ивайло Марков - директор на кукления театър в Търговище), посещава театралната школа на братя Райкови \"Щурче\". Завършва актьорско майсторство за драматичен театър в НАТФИЗ при проф. Енчо Халачев и кино- и телевизионна режисура при проф. Владислав Икономов. Играе в киното, продуцира, режисира филми. Прави пълнометражния си дебют през 2010 г. с \"Лов на дребни хищници\", оценен високо от критиката и зрителите, награден на наши и световни фестивали. През 2015 г. излиза вторият му игрален филм \"Докато Ая спеше\". За ролята си в него Стефан Денолюбов получи Наградата за най-добра мъжка роля на XXXIII Фестивал на българския игрален филм \"Златна роза\".   \n \t\n", "date": "2018.10.25", "title": "Почина режисьорът Цветодар Марков"}
{"url": "http://www.duma.bg/node/177776", "text": "Известният актьор и театрален директор Емил Кьостебеков почина на 89 години, съобщи arenamedia.net. Напусна ни една ярка фигура в българския театър. От средата на 40-те години на ХХ век до края на 90-те с творческите си прояви Емил Кьостебеков беше в центъра на ярките събития в извънстоличния театър. Талантлив и известен актьор, дългогодишен директор на театрите в Шумен, Хасково, Димитровград, Асеновград, Бургас, Сливен, Силистра, дълго време член на ръководството на САБ - разнообразни са пътищата и творческата му дейност, се казва в съобщението от колектива на ДТ \"Сава Огнянов\" в Русе. Автор е на книги и изследвания върху историята на българския театър. Поклонението е днес, 25 октомври, от 12.30 ч. в църквата \"Св. Троица\" в Русе.     \n \t\n", "date": "2018.10.25", "title": " Напусна ни Емил Кьостебеков"}
{"url": "http://www.duma.bg/node/177778", "text": "Именитият македонски писател и драматург Горан Стефановски получи почетното звание Доктор хонорис кауза от Академичния съвет на НАТФИЗ \"Кр. Сарафов\". На крака, с аплаузи и под звуците на студентския химн \"Гаудеамус игитур\" присъстващите посрещнаха своя почетен гост. Деканът на факултет \"Екранни изкуства\" доц. Любомир Христов представи световноизвестния автор, а ректорът проф. д-р Станислав Семерджиев връчи почетното звание. Горан Стефановски изрази респекта си към поканата на НАТФИЗ и коментира почетното звание като отговорност, за която се надява да бъде достоен   \n \t\n", "date": "2018.10.25", "title": "Звание"}
{"url": "http://www.duma.bg/node/177779", "text": "С концерт на надарени деца, възпитаници на Националното музикално училище \"Любомир Пипков\", се открива второто издание на Международния музикален фестивал \"Артис\" на 28 октомври от 19 ч. в камерна зала \"България\". \nПо същото време в галерия \"България\" (комплекс \"България\") ще бъдат изложени творби на талантливите млади художници от Частното училище по изкуства и чужди езици \"Артис\". Необходимостта от музиката като висше духовно послание е част от интелектуалното израстване на децата, а присъствието на европейските културни ценности в лицето на елитни музиканти са вдъхновение и стимул за разгръщане на техния творчески потенциал. \nВ програмата са включени още три камерни концерта. На 8 ноември от 19.30 ч. в Първо студио на БНР клавирен рецитал ще изнесе Маруся Жанте, Франция - брилянтна млада пианистка от Париж, която освен множеството международни награди наскоро спечели и първата \"Blanche Selva\" на престижния международен конкурс \"Orleans\", Франция. На 17 ноември от 19 ч. в камерна зала \"България\" ще свири Деан Гаврич - професор по флейта в Майнц, Германия, принадлежащ към поколението флейтисти, чиято кариера включва солови и камерни концерти в едни от най-престижните зали в Европа, Азия и Америка. На сцената той ще си партнира със Столина Добрева - китара, Стефания Янкова - виола, и Иван Лалев - виолончело, концертмайстор на Софийската филхармония. На 21 ноември от 19.30 ч. в Първо студио на БНР камерен концерт ще изнесат младите Зорница Иларионова - цигулка, Гергана Несторова - пиано, Мартин Павлов - флейта, и Александър Лиалиос - пиано. \nБилетите се продават на касите на \"Кантус фирмус\" и Софийската филхармония, както и онлайн на ticketsbg.com - за 28 октомври и 17 ноември в камерна зала \"България\". Концертите на 8 и 21 ноември в Първо студио на БНР са с вход свободен, научи ДУМА от Ваня Пешева, артистичен директор на фондация \"Артис\". \n    \n \t\n", "date": "2018.10.25", "title": "Млади таланти откриват фестивала за класическа музика \"Артис\"  "}
{"url": "http://www.duma.bg/node/177774", "text": "Карикатурен салон ще бъде открит в Музея на хумора и сатирата в Габрово днес, 25 октомври, от 18 ч. Експозициите, разположени в зали 6 и 7, може да се разглеждат до края на януари 2019 г. Традиционното есенно събитие, посветено на изкуството на карикатурата, ще зарадва ценители с 5 тематични изложби. \nНад 200 творби на именити български автори са включени в проявата. На откриването на 43-тата Национална изложба на карикатурата на 5 април т.г. в салоните на СБХ (на \"Шипка 6\") Музеят на хумора и сатирата даде специалната си награда за 16-и път. Неин лауреат е Ириен Трендафилов, който гостува сега със самостоятелната си сбирка \"Айляк карикатура\". За Пловдив, откъдето е авторът, айляк е начин на живот, символ на свободния дух, който се пренася и в прагматично Габрово поне за кратко. \nИзложбата в музея представя и 40 илюстрации, част от \"Комунистическият манифест на Карл Маркс и Фридрих Енгелс\", адаптиран от редакционния карикатурист и писател Мартин Роусън. Комиксите в експозицията са преведени от английски език от Тодор Петков. \n24 творби, обединени с името \"Арт председателство\", разкриват погледа на Алла и Чавдар Георгиеви, Христо Комарницки и Чавдар Николов, известни като \"Невъзпитаните карикатуристи\" от вестник \"Прас-Прес\". Иронизирайки девиза на председателството \"Съединението прави силата\", авторите се надсмиват над европейското и българското съединение на лицемерието с политически карикатури по шедьоври на европейското визуално културно наследство от Да Винчи, Пикасо, Матис, Мунк, Ван Гог и Гоя. \n\"Анимирани карикатури\" на Чавдар Николов също са част от изложбата в Габрово. Авторът е известен с безкомпромисните си реакции срещу всякакви несправедливости в България. С остър сарказъм творбите му визуализират безгласното мнение на народа за управляващите. След като през 2016 г. над 90 видеокарикатури на художника бяха свалени от сайта на Нова тв и Vbox7, днес те може да бъдат гледани в \"Шоуто на Слави\" и в електронната медия Терминал 3. \nВ 43-тата Национална изложба на карикатурата, гостуваща в Габрово, са представени 71 творби на 26 автори. Застъпени са разнообразни теми и проблеми - любов, секс, пари, отношенията между мъжа и жената, екология, война и мир. Експозицията включва както вестникарска карикатура, така и произведения, предназначени за международни конкурси и изложбени зали. \nКарикатурният салон предлага и съпътстваща програма от събития, която ще продължи през целия период.        \n \t\n", "date": "2018.10.25", "title": " Карикатурен салон откриват в Габрово "}
{"url": "http://www.duma.bg/node/177795", "text": "За пръв път малки пластмасови частици са били открити в човешки изпражнения. Това бе установено в изследване на Медицинския университет във Виена и Федералната агенция по околна среда на Австрия, съобщи. Изследването е проведено с 8 възрастни хора в Австрия, Великобритания, Финландия, Италия, Холандия, Полша, Русия и Япония. Всички те са яли храна, която е била пакетирана в пластмасова опаковка, или са пили от пластмасови бутилки. Според експерти трябва да се намали зависимостта от пластмасите за еднократна употреба \nВ друго пък изследване бе установено, че над 90% от изследваните марки сол съдържат пластмаса. Изследването бе направено от южнокорейския национален университет Инчеон и \"Грийнпийс\"- Източна Азия. Замърсяването с пластмаса е най-високо в морската сол, последвана от езерната сол и най-накрая от каменната сол.       \n \t\n", "date": "2018.10.25", "title": "Пластмаса открита в човешки екскременти"}
{"url": "http://www.duma.bg/node/177796", "text": "Повече от 7 млн. американци взеха участие предсрочното гласуване преди предстоящите междинни избори в САЩ. Предварителните данни показват по-висока избирателна активност на поддръжниците на Републиканската партия в сравнение с гласуващите за демократите и независимите кандидати, твърди \"Ню Йорк таймс\". Предсрочното гласуване се провежда лично и по пощата. Президентският съветник по сигурността Джон Болтън заяви в Москва, където бе на посещение, че властите не са регистрирали намеса на чужди държави в предизборната кампания. На 6 ноември ще се преизбират 35 от 100-те сенатори, всичките 435 членове на Камарата на представителите на Конгреса и 39 губернатори на щати и територии.  \n    \n \t\n", "date": "2018.10.25", "title": "Над 7 млн. американци гласуваха предсрочно в САЩ"}
{"url": "http://www.duma.bg/node/177785", "text": "Всеки ден управляващите ни затрупват с новини. И не са фалшиви. Заседават и не си поплюват нашите властващи за трети път.  \nСкъпи и не винаги качествени ремонти, скъпо саниране, от което има непрекъснато оплаквания и течове. У нас всичко тече, всичко се източва... Управляващи се кълнат, че един лев не са взели от корупция, ама то е защото всичко вероятно е отивало в партийните касички. При корупцията винаги всичко бързо поскъпва... \nВече плащаме по-скъпо парно, защото природният газ природно е поскъпнал. По-скъпа е водата, по-скъпо е електричеството, по-скъпи са здравните услуги. Обсъждат се някакви нови здравни такси. Примерно, по дванадесет лева месечно отгоре. Скоро още по-скъп ще стане и хлябът, защото природният газ, с който е омесен, поскъпна от първи октомври. А покрай това всичко наоколо ще поскъпне. Няма защо да се заблуждаваме, че ще ни се размине... \nОбсъждат нови по-скъпи данъци за старите коли, предимно на пенсионерите, с които те всъщност въобще не се движат и не замърсяват средата. Защото в тая среда те изнемогват и се чудят как да свържат двата края. Но сега ще плащат по-скъпо и за моторните си превозни средства на по петнадесет-двадесет години. И не само те, ами и онези, дето ги има само в България - викат им \"работещи бедни\", които пращат децата си да учат и работят в чужбина, белким им пратят някой и друг лев за преживяване и за някоя дрешка втора употреба.   \nЕто, през септември предплатих пакет за седем дни минерално лечение в Павел баня в хотел \"Диана мар\" при цени, обявени предварително, но ме изненадаха при настаняването с нови цени, които влизат в сила от първи октомври, защото природният газ е поскъпнал... И всичко това ни костваше увеличение с по тридесет-четиридесет лева дневно. А увеличението на пенсиите се отложи от първи януари за първи юли, когато получателите ще намалеят сериозно по биологични причини. И поради нови цени. \n И словото на президента за бедността на хилядите българи, за неравенството, само е червена лампичка - нищо повече. Тази червена светлина обаче също е по-скъпа при новите цени, които всекидневно правят новините ни тъжни и непоправими. Питайте майките да ви кажат каква радост им носят всеки ден новините откъм властта. Журналистката от Русе няма как да ви сподели вече каквото и да било, щото понеже много споделяше досега, я настигна един изверг. Луд бил.   \n Е, как да не се обърнеш откровено и вежливо към властта ни с думите: \"Скъпи управляващи!\" \n    \n \t\n", "date": "2018.10.25", "title": "Скъпи управляващи..."}
{"url": "http://www.duma.bg/node/177784", "text": "СВЕТОВЕН ДЕН ЗА ИНФОРМИРАНОСТ ПО ПРОБЛЕМИТЕ НА МАЛКИТЕ ХОРА. Отбелязва се от 2013 г. по инициатива на мексиканска фондация. Годишнина от рождението на Били Барти (25 октомври 1924 г.), който през 1957 г. заедно с 20 свои приятели с нисък ръст основават организацията \"Малките хора на Америка\". 1811 - РАЖДА СЕ ЕВАРИСТ ГАЛОА, ФРЕНСКИ МАТЕМАТИК (УМИРА 1832 Г.). Още като ученик успява да определи необходимо и достатъчно условие един полином да е решим в радикали, обобщавайки работата по многовековния проблем. Заниманията му са основа за теорията на Галоа - базисен дял във висшата алгебра. Математикът е заклет републиканец. Още на 20 г. е убит на дуел, за който се смята, че е инсцениран от тайната полиция поради политическите му убеждения. 1825 - РАЖДА СЕ ЙОХАН ЩРАУС (СИН), АВСТРИЙСКИ КОМПОЗИТОР, ЦИГУЛАР И ДИРИГЕНТ (УМИРА 1899 Г.). 19-годишен жъне успех още с първия си концерт. След смъртта на баща си застава начело на неговия оркестър. Дотогава композира бална музика и си спечелва прякора \"Кралят на валса\" (\"На хубавия син Дунав\" и др.). Пише оперети, най-известните от които са \"Прилепът\" и \"Цигански барон\". 1838 - РАЖДА СЕ ЖОРЖ БИЗЕ, ФРЕНСКИ КОМПОЗИТОР (УМИРА 1875 Г.). Работи основно в областта на операта и симфонията. Повлиян от течението в изкуството по това време, наречено \"подем във Франция\", творбите му се отличават с по-голяма демократичност и народностна интонация. Най-известното му произведение е операта \"Кармен\". В музиката са включени елементи, характерни за испанските народни песни. 1864 - В ГАБРОВО СЕ РАЖДА ЕВТИМ ДАБЕВ, ПОЛИТИК И ЖУРНАЛИСТ (УМИРА 1946 Г.). През 1886 г. издава в. \"Росица\" - първото наше печатно издание, в което се публикуват материали със социалистическа насоченост. Пръв преводач и издател на марксистка литература в България. През 1891 г. участва в Бузлуджанския конгрес. Заедно с Георги Кирков редактира \"Работнически вестник\" (1897-1900). Редактор на сп. \"Труд\" и сп. \"Пролетарска заря\". 1881 - РАЖДА СЕ ПАБЛО ПИКАСО, ИСПАНСКИ ХУДОЖНИК И СКУЛПТОР (УМИРА 1973 Г.). Занимава се с живопис, керамика, колажи, графика и пр. Създател е на кубизма (заедно с Жорж Брак), преминава и през сюрреализма, влияе върху развитието на изобразителното изкуство на XX в. Най-добрият художник за последните 100 години, най-скъпият и най-краденият. Активен участник в движението за мир. 1978 - РОНАЛД РЕЙГЪН ОТПУСКА СРЕДСТВА ЗА СЪЗДАВАНЕТО НА НЕУТРОННА БОМБА. Американският учен Самюъл Коен създава концепцията за нея през 1958 г. Въпреки негативната нагласа на президента Джон Кенеди, първата неутронна бомба е тествана през 1963 г. в подземен тунел в щата Невада. Разработването на оръжието е прекратено по времето на президента Джими Картър, но после е възстановено от Роналд Рейгън.   \n \t\n", "date": "2018.10.25", "title": "Датата"}
{"url": "http://www.duma.bg/node/177790", "text": "Разположено в полите на Стара планина, китното село Бързия ни посреща със слънце и кристално чист въздух. То се намира на около 6 км от община Берковица, Монтанско, и се простира от двете страни на река Бързийска. Преваляш \"Петрохан\" и пред теб се ширва Бързия.  Къщите му са наредени като броеница край пътя. Местните се хвалят с минералните извори, които са с температура около 32 градуса. В селото има обществена баня и два басейна, а водата лекува ред заболявания. В близост е Клисурският манастир. В Бързия живеят около 2000 души. \nИнтересна е историята с името на селото. Някога в населеното място живеела девойка на име Бърза. Тя била много красива и добра къщовница. Момците я задявали, но хубавицата не им обръщала внимание. Залюбила била момък от съседното село. Двамата мечтаели за дом и деца и искали да вдигнат тежка сватба. Но за беда богат стар турчин харесал Бърза и решил да я вземе за жена на един от синовете си. Решил да убие годеника на девойката. Така и сторил. Момичето се поболяло от мъка и накрая скочило в реката. Оттогава тя носи името Бързийска, а по-късно и селото било кръстено Бързия.  \nСпоред преданията в по-далечно време селото е било в м. Белата вода и се е наричало Горна Клисура. После се преместило в м. Караула. По-късно то се установява на днешното място, под името Дервент. Така е и засвидетелствано в турски документи. След Освобождението се нарича Клисура, а от 1950 г. носи името Бързия.   \nОт Средновековието, вероятно от XVI в., е църквата \"Св. Николай Чудотворец\", т.нар. Латинска църква, която се белее в ската над центъра на селото. Тя е еднокорабна, без прозорци, и е вкопана в скалата от южната страна. Изкачването до църквата става от площада пред общината. От площадката пред църквата с. Бързия се вижда изцяло. \n Местните разказват, че през XIX в., поради нарастване на населението наосът, салонът, на църквата е бил удължен с 6 м. Това може би е станало около 1865 г., тъй като запазеният потир носи дата 9 март 1866 г. Църквата е преправяна и през ХХ в. Стенописите са от 1870 г. и са дело на неизвестен и неопитен зограф. Царските двери и кръжилото над тях са с ажурна резба и са изработени през втората половина на XIX в. Иконите са по-късни. През 2003 г. е осветен нов иконостас, дело на проф. Кънчо Цанев и неговия син доц. Робърт Цанев.  \nНа 29 юли 1867 г. тук е минал Панайот Хитов с четата си. Следващия ден те прекарали над селото край Хайдушката воденица. На 31 юли продължили към връх Ком, преследвани от турска потеря. В селото имало повече от дузина странноприемници. Четири пъти тук е отсядал Константин Иречек.  \nДнес село Бързия се е проточило на километри по течението на реката и Софийското шосе. В центъра са сградите на кметството, читалището, много магазини и капанчета. Тук е и паметникът на загиналите през войните петдесет и седем души, увенчан с грамаден лъв. В чертите на селото е и третата ВЕЦ \"Клисура\". \nТази година Бързия спечели първенството за най-чистото място в община Берковица. То грабна приза за най-подредено и привлекателно населено място. Бързия изпреварва останалите 16 села по чистота на улици и тротоари, състояние на зелените площи и на площадките с контейнерите за смет, липсата на замърсени терени и локални нерегламентирани сметища.  Жителите на селото получиха  200 лв. за почерпка и 600 лв. за облагородяване на любимото място на жителите му. Наградата е връчена от кмета на Берковица Милчо Доцов. Конкурсът за най-чисто населено място е една полезна инициатива на общината, която помага за поддържане на приветливия вид на селата ни, заявил тогава той. И призовал останалите селски кметове да се поучат от инициативността на хората от Бързия. \nНо освен с природните си красоти и чистота, селото е известно и с фабриката за бутилиране на минерална вода \"Ком\", за която знае цяла България. Преди броени дни са приключили изпитанията на водопровод, който ще свързва берковския градски парк \"Свети Георги Победоносец\"  и Бързия. Той е изграден от фирмата концесионер, който ползва минералната вода. Първата копка на съоръжението е направена през април. Водопроводът е с дължина 7786 м е и изграден за 180 дни.  \nНавремето тръби са довеждали лековитата течност от Бързия в минералната баня на Берковица, но от години той е изоставен и се е саморазрушил. \nЦелите, които общината в Берковица си поставя с проекта е подобряване и повишаване на ефективното използване на ресурсите от минерални води, индиректно намаляване емисиите на парникови газове, подобряване качеството на живот и икономическото развитие на района, развитие на туристическата инфраструктура, в частност развитие на лечебен туризъм, спа туризъм и балнеоложки туризъм. Според общинските експерти минералната вода ще съживи и разнообрази местната икономика и ще създаде  работни места, чрез ефективно използване на местния потенциал и привличане на инвестиции. \nЖивителната течност ще се използва за спа процедури от хотелиерите. Водата е със същите качества като тази във Вършец и ще даде възможност на предприемчиви берковчани да развиват бизнес. Проектът за изграждането на водопровода е на общината и е на стойност 1 028 000 лева.   Финансирането му е осигурено по Оперативна програма \"Опазване на околната среда\". Дофинансиран е от правителството с 550 хил. лева.  \nОт общината ни разказаха, че там, където свършва водопроводът, ще бъде изградена оригинална чешма, от която ще тече минерална вода. Всеки жител и гост на Берковица ще може да пие от нея.  Има и готови съоръжения, и хотелски комплекс, изградени от фирмата концесионер, които ще отворят врати и ще заработят веднага щом водата тръгне по изкуствения си път.  \nНа път към София спираме във фабриката, откъдето водата \"Ком\" тръгва из България. Оказа се, че шефът й го няма и не можахме да разгледаме цеховете. Но научихме, че тук работят около 80 човека предимно от Берковица и от Бързия.  \nА за водата \"Ком\" разбрахме, че лечебно-профилактичните й свойства се определят от нейната хипотоничност и от наличието на хидрокарбонатни, сулфатни, натриеви и флуорни йони, както и от персистирането на метасилициева киселина. Пиенето на този тип вода оказва въздействие основно върху бъбречно-отделителната и жлъчно-чернодробната система, и върху стомашно-чревния тракт. Спомага за урегулиране киселинността на стомашния сок при хиперацидните състояния. Предизвиква слабо изразено холеретично и холецистокинетично въздействие при жлъчно-чернодробните заболявания. Стимулира диурезата и уродинамиката, което благоприятства елиминирането на уроконкременти. При инхалационно въздействие проявява секретолитичен ефект. \nМинералнта вода \"Ком\" се характеризира с високо рН, а  ниската й минерализация е подходяща за всекидневна употреба. Тези с pH по-малко от седем се приемат за киселинни. Те не са подходящи за хора, които се оплакват от стомашно-чревни проблеми - колит, гастрит или киселини в стомаха, тъй като засилват дискомфорта и болките. Водите пък, богати на бикарбонати и с pH по-голямо от седем, които са алкални (основни), са правилният избор за страдащите от посочените болежки. Неутрална е водата с pH най-близко до седем. Нея може да консумирате без притеснение. \nСилицият и метасилициевата киселина са идеалните елементи за поддържане на красотата. Водата от изворите пък е с добро съдържание на елемента. \nПийваме вода от чешмата пред фабриката и се сбогуваме в Бързия, селото, целунато от природата с благодатна вода, прекрасни гори и кристален въздух... \n \n    \n \t\n", "date": "2018.10.25", "title": "Бързия - целунато от природата  "}
{"url": "http://www.duma.bg/node/177791", "text": "\n\"Гордеем се, че нямаме неразплатени задължения към никого\" \"Всички деца - българчета или роми, ходят на училище\" - Г-н Барзин, кои са основните характеристики, които определят днес облика на Северозапада и конкретно на община Вълчедръм? \n-  Ние сме четвъртата община в област Монтана по брой жители, и на първо място по собствена обработваема земеделска земя - 400 хил. дка. Мога да кажа, че работим с изключително модерна техника, но за съжаление не може всички жители от общината да бъдат включени на работа в земеделието. По тази причина  имаме доста хора, които работят  извън страната - Гърция, Италия, Испания. Преди време жителите на Вълчедръм бяха 8000, но сега сме около 3500, а общината в момента е 10 хиляди. Правим всичко възможно да задържим хората, които са останали тук. Също така успяхме да запазим и училищата. Имаме 5 основни училища, гимназия и 6 детски градини. Нашата битка заедно с общинската администрация е да можем да запазим тези училища, да предложим нещо по-добро в образованието на място, за да могат младите хора, които са останали, да не напускат родния край. За съжаление има доста пропуски в региона, които не зависят само от местната власт. Едно от тях според мен е пътната инфраструктурата. За да дойдат инвеститори, тя трябва да бъде перфектна. За съжаление голямата част от  младите хора вече са напуснали общината. Сега, даже да дойдат инвеститори да предложат нещо добро, ние не можем да  предложим работна ръка с нужната професия, която им трябва. \n- Съвсем ли няма в общината млади хора? \n- Има, разбира се, но броят им е доста редуциран, но имаме млади хора, занимаващи се със земеделие. \n- А тях, какво ги мотивира? \n- Тях ги мотивират добивите. Те са млади и работни хора. При всеки от тях има работници, но знаете как е в целия свят, само 8-10% от населението работи в земеделието, не може да бъдат повече и тук е така. Ние сме община с много сериозна безработица. \n- Колко е тя? \n- Официалната безработица е 45-50%. \n- Това е много страшно. Добре, само демографският срив ли е една от причините за безработицата и за обезлюдяването на региона? \n- За да намалим обезлюдяването и безработицата, първо трябва да има изградена качествена инфраструктура, която не може да стане за два дни. Заплащането на общинските специалисти знаете какво е. За 700 или 800 лв. никой няма да дойде да работи. И ако, колкото и да е неприятно за нас, кметовете и за колегите ми, ако не се уедрят общините, да се намали общинската администрация, да се дадат прилични заплати на специалистите, ние сами ще се самозакрием. Сигурно знаете колко много общини в момента имат задължения. Ние, обаче сме от общините, които не дължим на никого пари, дори и една стотинка, а имаме и приходен остатък, за което се гордеем.  Това е дългогодишен къртовски труд. Имаме 5 хил. дка общинска земя, която даваме под аренда и успяваме да вържем бюджета. \n- Нали земеделието е основният отрасъл за региона, а животновъдство имате ли? \n- Да, земеделието е основният отрасъл, имаме и частично животновъдство, което е на ниско ниво,  нямаме достатъчно работна ръка за него. \n- Какво отглеждате освен традиционните земеделски култури - царевица, слънчоглед, пшеница? \n- Напоследък рапица, която се сади от големите производители. Имаме и доста сериозни земеделски производители с много земя, с хубави бази, почти нова техника. \n- В кооперации ли са организирани? \n- Не, всичко е частно, нямаме кооперации. Добивите са добри, благодарение на добрата обработка. Нашата земя е много качествена. И пак казвам, не може всички да работят в земеделието. Останалите са заети в бюджетната сфера, знаете - учители, полиция, общинска администрация, и малки частни фирмички - магазини, от този род. Нямаме друг поминък и затова община Вълчедръм намалява прогресивно. Същото важи за целия регион. В областните градове има някакъв живот, докато ние, малките общини, казвам го - нито ме е срам, нито ме е страх, ние си заминаваме, само че е въпрос на време. Не се ли уедрят общините и да се дадат пари на администрацията, аз не виждам след 10 години кой ще дойде да работи тук. Вие не знам запознати ли сте, че заплатата на обикновения служител в администрацията е около 700 лв., секретар на община, директор на дирекция са с 1000 лв. А ние искаме да правим електронно управление, трябват специалисти за него. Кажете ми кой специалист ще дойде в община Вълчедръм за тези пари? Като само, ако отиде в София, ще получава минимум 2000 лв., а може и повече.  Имаме наши деца, завършили висше образование и вече работят и знаем какво получават. \n- Те работят вероятно във външни фирми, там е по-добро заплащането, но безспорно е така, защото младите отиват или в големите градове, или в чужбина... \n- Ние просто подаряваме кадри. Но има все още млади хора и, ако се случи нещо по-добро, да се промени формата на управление, формата на поминък, те, ще останат. Иначе няма с какво да ги задържим. С приказки, времето на приказките мина. Сега всеки може да си събере куфара - да иде в Гърция, да иде в Италия, да иде в Испания, да отиде където иска.  \n- Много тъжно разказвате всичко това... \n- Защото и мен не ме радва това положение. Аз съм приключил кариерата си, казвам го и на вас - този мандат ми е последен, разбира се, ако съм жив и здрав. \n- Няма ли да се кандидатирате догодина? \n- Не, категорично не. \n- А има ли кой да ви замести? \n- Надявам се, че ще има. Вие знаете, че за избори винаги има мераклии. \n- Да, но то едно е да искаш, друго е да знаеш и можеш. \n- Точно това е. Дано, направим правилния избор, защото бъдещето все пак донякъде зависи и от местната власт. Аз, живот и здраве, ако ме питат, ще помагам, ако не ме питат, да управляват кой както намери за добре. Смея да кажа, че за пет мандата досега не мога да се оплача от колегите с които работя, най-вече от Общинския съвет. Председателят също е 5-ти мандат, съветниците са хора грамотни - двама лекари, директори, банкери. Винаги съм казвал, че ако искат да имат Общински съвет на различните партии, трябва де се избират хора с авторитет, с име, независимо от политическата принадлежност. Но утре, като влезе в Общинския \nсъвет, да знае за какво става въпрос, да знае, че трябва да подкрепя местната власт. Така че в това отношение поне съм добре, за което благодаря и на администрацията, благодаря и на съветниците. Основният товар е на администрацията, на Общинския съвет, на хората отвън. Така че ние трябва да се борим за доверието на тези хора, да го спечелим. И ако аз съм избиран пет мандата, и то без балотаж, това е защото никога не съм лъгал хората, знам какво може и какво не може и винаги съм се стремял да обещавам по-малко неща, но да свършим повече работа. \n- Какво ново заложихте в социалната програма на общината и как се развива тя? \n- Ние започнахме като пилотна община. Това стана още при министър Шулева. Тогава имаше 11 пилотни общини с програми за временна заетост. И оттогава продължаваме тази практика. Изготвяме  програми за безработните, за малограмотните, за личен асистент - защото този застаряващ народ иска гледане. Както казваше един мой познат лекар: \"Бабо, ти не си болна, а си стара. Трябва да те гледат.\" И ние сме на това дередже вече: старите хора имат нужда от помощ за лекарства, за храна, за отопление. Имаме социален патронаж тук, който е обхванал доста хора - около 100 човека. Имаме социална програма за безплатен обяд. Всички тези дейности са към общината, също така, траурни услуги, социален дом за хора с увреждания, и успяваме да се справим. Може да има някой недоволен, най-вече за лични асистенти, но няма как да бъдат обхванати всички за съжаление. Всички училища са ремонтирани. Сега чакам да ме викнат за последната детска градина в с. Септемврийци, да се направи ремонт и на нея и нямаме повече задължения. За съжаление през моите мандати сме закрили две училища и една детска градина. Много тежко хората от дадени населени места преживяват закриването на училища и детски градини. Стара традиция е, когато нищо друго няма в едно населено място, но  училище има, \nи децата да ходят там. Сега за съжаление децата вече ги няма, но всички, които са тук, независимо да ли са българчета или от ромски произход, всички ходят на училище. Нашата работа е да убедим родителите да изпращат децата, да им се отворят очите. Има деца, както вече казах, и от български и от ромски произход, които продължават напред. \n- Работите ли по програми на европейските фондове? \n- Да. \n- По какво работите в момента? \n- Основно работим по програми за развитие на селските райони. Например в момента имаме две улици, които трябва да се правят, детска градина, училища. Всичко, което е направено тук, е по проекти още от 1990 г. Важното е, че нямаме неразплатени сметки. За мен това е основното. Защото има много, които се хвалят с разни неща, но в същото време имат задължения за по 4-5 млн.лв. И това може само да ме радва. Защото, това е моята борба и това са нашите успехи, разбира се, не само мои, но и на хората, работещи тук. Моята максима е: малко обещавай, повече работи. Важното е човек да има желание. Този, който тръгва да става кмет, не само трябва да има желание да седи в удобен кабинет, а да има желание и да работи. В този кабинет аз съм влязъл 1999 г., всичко си е, както съм го приел от предшественика ми.  Това табло е за резултатите от нашия труд, понеже вече няма място за грамотите, затова сме ги сложили отвън в коридора - табло, в което са наредени постиженията на ученици, на общината на всички. А и другото, хората виждат. Аз се радвам, че виждат - виждат и лошите неща, но се виждат и добрите неща. Преди няколко дена беше празникът на града, на 14-и октомври - Петковден, имаше много хора, всички се веселяха.  Навремето,  всички са били ангажирани в селското стопанство и животновъдството, но  след 1989 г., когато се закриха ТКЗС-ата и кооперациите, тези хора останаха на улицата и трябваше да търсят някакъв поминък, най-вече родителите с деца. Старите хора си останаха тук, това е тъжното на нашия регион. Много се радвам, като отида  в някое населено място, срещам булки с малки деца, бременни жени и т.н., значи тук ще има живот, ще има бъдеще. Докато повечето населени места, особено във Видинско, има села - тъжна картина. Бях събота и неделя в Белоградчик и минах през няколко села... - няма млади хора. Само в това отношение съм песимист, че няма как да се върнат тези хора, които са били, да се догони тази бройка, която е била. \n- Нали борбата е да върнем младите вече? Във \"Визия за България\" БСП заложи като приоритет  изостаналите региони в т.ч. и Северозапада. Кои, според Вас са основните идеи, на които трябва се се заложи, за да се възроди регионът? \n- Аз, ако знам какво трябва да се направи, бих върнал младите хора още другата седмица, защото много от моите приятели, съученици и по-млади са вече извън страната. Имам роднини, на които децата са женени за испанци, за италианци, за тях завръщането е свършило. Наскоро четох в един вестник и това е така, че основните градове - Варна, Бургас, Русе, Стара Загора, Пловдив, София, са България, другото е пълнеж. Даже Монтана, млад град, хубав град и там е трагедия, същото е и в Лом. Обичам си района - в Лом съм завършил, учил, работил, но вече си отиват.  Защо е така? Защото икономиката ни все още не е достигнала това ниво да плаща европейските заплати. Искаме да сме европейци, ама искаме да сме си и малко българи. \n- А какви са ви добивите за тази година от зърнените култури? \n- Тази година беше много добра. \n- А къде продавате продукцията? \n- Всичко се продава и се изнася? Слънчогледът и царевицата бяха много силни, пшеницата и ечемикът - по-слаби, но, общо взето, добре. Земеделците са доволни. Те са млади момчета със семействата си, които са се ангажирали и които са предпочели да си бъдат във Вълчедръм, а не на друго място. Изключително съм доволен от тях. При бедствени ситуации, при снегопочистване винаги са се включвали с техника. Тук сме като едно голямо задружно семейство. Стремим се с каквото може общината да им помагаме, те също с каквото могат помагат на общината. Това е пътят - да бъдем отворени един към друг, да се уважаваме и да работим. Аз съм убеден, че и депутати, и всички, които са по-нагоре, искат да се промени тази България. Как да я променим? Тази разлика, която я има между хората, ако щете и във финансово отношение. Убеден съм, че няма да бъде лесно и ще мине доста време. \n- Последно искам  да попитам. Според вас нужна ли е тази Визия за държавата? Какво още  трябва да се промени като цяло, за тръгнат нещата към по-добро? \n- Визията като идея е много добра за България. Всичко ново, което се предлага, е добро, стига да е изпипано и стига да сме готови за новото. Моето мнение е, че първо трябва  да се променят законите. Защото без промяна на законите нищо няма да се случи. Нещата трябва  да тръгнат отгоре. Ние отдолу може да помагаме.     \n \t\n", "date": "2018.10.25", "title": "  Визията като идея е много добра за България"}
{"url": "http://www.duma.bg/node/177797", "text": "Турция няма да позволи на Гърция да пречи на дейностите й в Източното Средиземноморие, заяви военният министър Хулуси Акар, цитиран от Анадолската агенция. Наскоро Анкара обяви, че гръцка фрегата е обезпокоила турски кораб, извършващ сеизмологични проучвания в Източното Средиземноморие. Сега министърът посочи, че нито един проект няма да може да бъде реализиран в Източното Средиземноморие без участието на Турция и СКТР (Севернокипърската турска република, призната само от Анкара - бел. ред.). Отделно Анкара заплаши, че плановете на Гърция за разширяване на бреговата й зона в западна посока ще бъдат повод за обявяване на война. Турция оспорва правото на Гърция да разшири бреговата си зона на запад отвъд сегашните шест морски мили. \nНа свой ред Гърция чрез външното си министерство контрира, че има суверенно право да разшири  териториалните си води, когато и колкото пожелае.  \n    \n \t\n", "date": "2018.10.25", "title": " Отново териториален спор между Турция и Гърция"}
{"url": "http://www.duma.bg/node/177787", "text": "Искането за изслушване на Валери Симеонов не е продиктувано от желанието за пореден път да чуем цинизма на един лишен от морал и ценности човек. Никой не желае да се задълбочава и върху изясняването на т.нар. семейни отношения при патриотите. Не искаме да се занимаваме и с коалиционния параван, зад който се крият от ГЕРБ. БСП е национално отговорна партия и искането за изслушване е заради необходимостта институцията, която Валери Симеонов представлява, да бъде заставена да покаже дали е адекватна на кризите, в които се намираме. \nПървата криза - състоянието на грижата за хората с увреждания на държавно ниво. Втората криза, която е много по-голяма, която е правителствена и прераства в политическа  - за нас изпълнителната власт е абсолютно блокирана и не е в състояние да упражнява функциите си. Тук се крият огромните рискове за страната ни и затова искахме  изслушването на Валери Симеонов. Неубедително звучи казаното от г-н Цветанов, че проблемите в коалицията са в резултат на междуличностни противоречия. Проблемите в коалицията са изначално заложени, след като бе дадена власт в ръцете на неустойчиви и неадекватни субекти, за да бъде закрепена поредната правителствена формула за консумация на власт. Валери Симеонов е продукт на един маниер в политиката, който превърна институциите на държавата в противници на народа, който превърна избраните да служат на народа в господари и дерибеи, които паразитират на гърба му. \nНе става въпрос за личен цинизъм и възпитание, виждаме държавен цинизъм по отношение на гражданите и за това са отговорни и политическите алхимици от ГЕРБ. Държавата трябва да бъде изчистена от този циничен и унищожителен управленски похват. Днес са децата с увреждания, вчера бяха онкоболните, утре ще бъдат други. Хората са коректни към държавата си и е най-нормалното да очакват и тя да бъде адекватна в отговорностите си към тях. \nНие имаме своята оценка на управлението на ГЕРБ и коалиция, и то не от вчера, и не заради тази конкретна криза и тя е ясна - необходими са нови избори и смяна на модела на управление. Това е нашата категорична партийна позицията. Гражданското недоволство е близо до предела, зад който това управление губи своята легитимност. Като една от малкото отговорни партии БСП иска да извърви пътя към изборите демократично, зачитайки парламентаризма и чрез прозрачни действия. Това е другата причина за искане на това изслушване. Освен гражданското общество парламентът е другият център, от който да започне промяната. Ние следваме политическите си отговорности. В този смисъл не приемаме никакви обвинения за използване на протестите. Време е да видим дали чрез мнозинството за пореден път ще бъде направен опит парламентът да бъде употребен за спирачка на промяната. Ако се случи пак, това ще е най-силното доказателство, че този парламентарен мандат наистина е изчерпан.       \n \t\n", "date": "2018.10.25", "title": "ГЕРБ превърнаха държавата в противник на народа   "}
{"url": "http://www.duma.bg/node/177792", "text": "- Д-р Тимчев, болно ли е здравеопазването в Монтанска област и в Северозапада като цяло? Как бихте охарактеризирали отношението на държавата през последните години към този важен сектор? \n- Да, болно е. Отношението на управляващите към здравеопазването в един от най-изостаналите региони на страната е престъпно и неглижирано. Случващата се приватизация, пазарната икономика, липсата дори и на гражданска позиция от страна на населението на Северозапада доведе до неговото разсипване. През годините се говореше само за стратегии - общински, областни, регионални, но така и нищо не се промени за жителите на областта. \nЗдравеопазването в Северозапада претърпя несгодите и несполуките на случващото се в държавата. Всичко започна още през 2009 г., когато стартира реформата с т.нар. приватизация на лечебните заведения. Започнаха пък да се появяват частни болници. Под формата на т.нар. конкуренция се очакваше да се постигне по-добра достъпност, по-добро качество на здравната услуга, но това не се случи. Като добавим към всичко това бедността и липсата на потенциалните потребители на здравната услуга, демографския срив, ниската раждаемост, картинката става много мрачна и трагична. Регионът ни е на първо място по смъртност, по  сърдечносъдови заболявания, по инсулти, по онкоболести. Не правим някаква драстична разлика от тази статистика на национално ниво. Държавата обаче абдикира от запазването на общинските болници. Това беше предшествано от създаването на  частните болници. Те първо се появиха на базата на специализираните болници за активно лечение като специализирани здравни заведения. Например неврологична болница с отделение по физиотерапии и рехабилитации.  \n- До какво доведе това роене на лечебни заведения? \n- По-късно частните специализирани болници започнаха да разширяват своята дейност и да включват отделения, които се ползват от скъпите клинични пътеки като инвазивна кардиология, като урология, като ортопедия. По този начин станаха многопрофилни болници за активно лечение и през годините бюджетът им от НЗОК винаги е бил по-висок отколкото на общинските или областните болници. \nЗа сравнение берковската болница получаваше годишно около 900 хил.лв., докато частна болница в Монтана - 1,1 млн. И то само, когато беше като специализирана болница за неврологично лечение, докато берковската болница беше с 5 отделения. Като добавим и лимитите на болниците, които се променяха в годините, общинското и областното здравеопазване беше поставено в много трудно положение. Доказателство за това е състоянието на общинските здравни заведения във Видин и Враца, които са на ръба на фалита с огромните си задължения.  \nМного трудно и почти невъзможно е да се излезе от този порочен кръг, който беше вкаран от системата. За мен общинското здравеопазване, освен че трябва да има държавна политика, то изпълнява и т.нар. социална функция, тъй като в тях се лекува основно най-бедното население на страната ни, а то не е никак малко. \n- \"Визия за България\" предлага решаване на част от проблемите в сектора, включително и за Северозапада. Кои са най-добрите идеи, включени в проекта, които могат да изведат здравеопазването от порочния кръг? \n- В частта \"Здравеопазване\" в нашия проект \"Визия за България\" на първо място е поставен пациентът, защото в годините той беше изтласкан встрани и на него се гледаше само като на донор за допълнително плащане. Искам да се спра на три важни момента във Визията като наши предложения. Уточнявам, че това може и да не са най-правилните решения, но ние тръгнахме сред хората, за да чуем тяхното мнение дали ги одобряват или не. \nНа първо място и най-важното за мен е да се промени търговският статут на общинските и на областните болници. Те трябва да станат лечебни заведения и да бъдат пререгистрирани по Закона за лечебните заведения. Това, че бяха принудени и то за много кратко време, почти за един ден да се превърнат в търговски дружества, това, че лекарите станаха търговци, е престъпление към хората. И ако ги върнем да изпълняват дейността си като лечебни заведения, ще върнем и призванието на лекарите да изпълняват основните си функции да лекуват хората.  \nОттук, естествено, следва и въпрос за отношенията с НЗОК. Лечебните заведения, които вече не са търговски дружества, включително и частните, които се откажат да бъдат търговски дружества, ще ползват публичния ресурс. Тези, които не искат, трябва сами да намират начини за своето финансиране под различни форми, които законът позволява.  \n- Много се говори за демонополизация на НЗОК. Какво е вашето становище? \n- Становището на БСП и моето като лекар е постоянно. Ние сме против демонополизацията, макар че касата по самата си същност не може да бъде монопол. Тя всъщност купува дейност, а не я продава. Монополисти са тези, които продават. Във \"Визия за България\" сериозно е засегнат проблемът с лекарствената политика. Постоянно изчезват от аптечната мрежа медикаменти. При срещите ми с хората много от тях се оплакват, че в момента няма лекарства за диабетноболните тип II, липсват определени медикаменти за онкоболни, от цялата мрежа са изтеглени лекарствата, които повлияват т.нар. токсикоза на бременността. \nПодготвяме въпроси към министъра на здравеопазването какво се прави по този въпрос и какви мерки ще бъдат предприети за решаването му. Властимащите се оправдават, че с промени това ще бъде спряно. Предупреждавахме, че това са частични, козметични промени. Те не се съгласиха с нашето предложение и ето, отново в аптечната мрежа продължават да да липсват животоподдържащи медикаменти. Предложенията в нашата \"Визия за България\" по отношение на лекарствата е да има диференцираната ставка на данъка върху медикаментите, да има електронен регистър за тях на територията на България и контрол на вноса и реекспорта на лекарствените средства.  \nИ третият проблем, който искам да изтъкна, това е кадровият. Очаква се догодина 1500 медицински сестри ще напуснат болниците заради това, че вече биологически не могат да извършват своята дейност, а още толкова ще бъдат пенсионирани. Медицинските институти не попълват бройки от нужните кандидати и като прибавим факта, че постоянно новозавършили медици напускат пределите на България и отиват да специализират зад граница, картинката става доста тъжна и безнадеждна. \n- Как може да бъде решен този проблем? \n- Нашето предложение е приетите студенти по държавна поръчка да получават стипендии. Или всъщност тяхното образование да бъде безплатно както в рамките на ученето, така и при специализация. Те обаче трябва да подпишат договор с лечебно заведение, че ще работят там определено време след дипломирането си. По време на срещите ни с хората има предложения дори да се върне системата на т.нар. разпределение. Защото има и региони в страната, където липсват нужните специалисти. Знаете, че левицата проведе срещи със съсловни и пациентски организации, които в много отношения подкрепиха \"Визия за България\". Чуха се много интересни и обмислени предложения, с които ще допълваме проекта. \n- Един от проблемите, които мъчи жителите на малките населени места, е липсата на аптеки. Как може да бъде решен той? \n- Да, така е. При всяко мое посещение в селата хората поставят този въпрос, а също и за липсата на достъпна здравна услуга. Личните лекари посещават по график населените места, но основният проблем е, че болните няма откъде да си закупят нужните им медикаменти. Това може да бъде решено чрез организирането на т.нар. \"пътуващи аптеки\", които в определени дни да посещават селата. Или пък чрез промяна в закона собствениците на големи аптечни вериги да се задължат да разкрият денонощни аптеки и всяка трета да работи по 24 часа. Сега само в 6 областни града има такива. Добър вариант е да се разреши на общопрактикуващите лекари да продават медикаменти, което може да се реализира с подаване на молба.       \n    \n \t\n", "date": "2018.10.25", "title": "  Здравеопазването в Северозапада е болно"}
{"url": "http://www.duma.bg/node/177793", "text": "Във великия, могъщ, правдив и свободен руски език (по Тургенев) има една чаровно цинична дума. Пиздец. Думата, явно производна от вулгарното наименование на женската полова интимност, може да обясни всяко едно състояние, което предвещава скорошен край, гибел, колапс. По-интересна обаче е друга производна - стабилизец. Комбинация от стабилност и пиздец. Нещо като нормално потъване, спокойно угасване, бавно релаксиращо загниване, стабилно загиване.  \nЕй в това състояние се намираме и ние в момента след арогантното и цинично изявление на вицепремиера Валери Симеонов за \"група кресливи жени\" и \"уж болните деца\". Сега стана кристално ясно, че нито на управляващите им пука за народа, нито на народа му пука как го управляват. И цялата ситуация плавно отива \"в киреча\". Защото като как иначе да определим ситуация, при която властта се гаври с народа, а народът, след като се пъна-пъна из социалните мрежи и накрая изкара 200-300 души, от които половината и без това си протестират ката божи ден, та да се опълчи на позора.  \nОт тази трагична, без ирония, случка произлязоха два извода. Първият е, че все повече расте пропастта между виртуалната реалност, в която все повече българи прекарват все повече време, и настоящата реалност, в която блатото на апатията засмуква вся и всьо. Защото някои може и да смятат, че общественото мнение вече се сформирало в социалните мрежи, но то се проявява в уличния протест или по време на избори. Практиката и прогнозите на социолозите показват, че и в двата случая властта в лицето на ГЕРБ може да бъде спокойна.  Ролята на арогантния циник в която се е намъкнал Валери Симеонов, е автентична. Тя е продукт на същата тази обществена апатия, която прави възможна и циничната подкрепа за вицепремиера и лидер на НФСБ, заявена от ръководителите на двете най-големи работодателски организации у нас АИКБ и КРИБ, Васил Велев и Кирил Домусчиев. Да припомним точните думи на Симеонов в ефира на телевизия СКАТ: \"Този закон (за хората с увреждания - б.а.) беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца без грам майчинско чувство, грижа за тях.\"   \nЕто, под това се подписа бизнеселитът на страната, поне той се мисли за такъв. Изразът на Симеонов е пределно категоричен, той е конкретно адресиран и не оставя място за тълкувания, както се опитват да ни обяснят. Това обаче не попречи на изпълнителния директор на КРИБ Евгений Иванов да сложи на една плоскост протеста срещу думите на Симеонов и действията на някаква хунта. \"Не може улицата да диктува поведението на хората, в парламента и в Министерския съвет се влиза с избори, другото е хунта\", каза той и добави, че бизнесът можел да извади 20 000 души на контрапротест.  \nХунтата не е на улицата, отчаяна, облечена в дънки, тениски и маратонки.  \nИстинската хунта е в кабинетите и офисите, облечена в костюми за хиляди левове, еднакво презираща и шивачката в цеха, и майката на дете с увреждане, и майката на дете без увреждане, овчаря, циганина, дето чисти кофите за боклук, и инженера в някоя фабрика. С такъв манталитет, какъвто показа едрият бизнес, нито ще стигнем далече, нито ще имаме развитие нагоре като страна. Иначе личните им сметки сигурно претърпяват нужното възходящо развитие. Що се отнася до намека да се извадят хиляди работници срещу малобройния протест на обруганите майки, то не напразно в социалните мрежи това беше изтълкувано като подкарване на крепостни да защитят господарите си. Срамна и недостойна идея да се противопоставят едни българи на други, и то под имплицитната заплаха за работните им места. Но това не го виждаме за пръв път.  \nНяма особена разлика между \"Бойко, кръстник на свиневъдите\", и свиневъдското: \"Бойко, ако теб те няма, и нас няма да ни има\" от 2013 г. и днешната подкрепа за Валери Симеонов от Националното сдружение: \"Българска домашна ракия\", млади фермери, БСК, автомобилни клъстери, тинтири-минтири и да завършим с Асоциация \"Да останат хора в България\", които вероятно не си дават сметка, че ако така безкритично раздават подкрепата си, може да приключат дейността си много скоро поради липса на обект на техните грижи.  \nИнтересно е и как пред потенциалната заплаха за разклащане на статуквото старите вражди мигом се забравят. На пресконференцията, на която едрият бизнес подкрепи Симеонов, Кирил Домусчиев каза: \"Ние срещнахме пълно разбиране с вицепремиера по всички въпроси и това не е случайно,\" Е, как да е.  Нищо случайно няма в България Особено фактът, че двамата със Симеонов бяха на нож заради приватизацията на Българския морски флот, обвиняваха се взаимно в лъжа, председателят на КРИБ плашеше със съд вицепремиера. Според Симеонов, Домсучиев оставил на улицата 2600 семейства, дължал на държавата 58 млн. лв. неустойки. Бизнесменът пък го нарече \"некомпетентен и арогантен\", \"а опитът му да бъде специалист по всичко, обикаляйки множество телевизии, буди усмивки\", написа преди година във фейсбук Домусчиев.  \nСега тази вражда се заличи, по магически начин, защото изглежда и двамата съзряха общ враг. Но това е само на първо четене. Трудно е да си представим, че цялото това усилие е за един Валери Симеонов. И той не го вярва: \"Не мисля, че моята фигура е кой знае колко значима\", каза във вторник вицепремиерът. Истина е. Не е. Има една доста по-едра фигура, заради която е цялата суматоха.  \n\"Ако тръгна силово да искам неговата оставка, както настояват майките, това означава, че мигновено ще се счупи цялата конструкция.\" Така Бойко Борисов описа от Дубай ситуацията, в която се оказа. Т.е. ще падне правителството. Ерго, бащицата Баце ще трябва да си тръгне за трети път предсрочно от \"Дондуков\" 1. А той сам каза: \"Ще ми се смеят, ако пак подам оставка.\"  \nНо, в името на стабилността, като не искате да му се смеете, ще плачете. Оплюти от Валери Симеонов, подиграни от присъдружните на властта медии, наругани от бизнеса. Обаче. По върховете все го избиват на разговор за пари. Бойко Борисов говори за 150 млн. лв. допълнително за хората с увреждания, Красимир Каракачанов: \"С 60% увеличихме бюджета за хората с увреждания, става 420 млн.\". Засипват ни с цифри, както засипват дупките с асфалт. Припряно. Не е работата в парите и те го знаят много добре. Оядохте се с власт, освинихте се от власт и се увълчихте, за да си пазите маста, пардон, властта.  \nТози разговор е за морал, но кой знае защо той се води на висок тон само и предимно, когато БСП е на власт и сгази лука. На ГЕРБ и съдружие им се прощава, защото иначе БСП и ДПС щели да дойдат на власт. Така плашат и Бойко Борисов, и Каракачанов, и целият хор от придворни оплаквачки на тежката участ на премиера, който един крепи на плещите си държавата и Западните Балкани дори. Така БСП и ДПС са превърнати в плашило, в оправдание за всяка мерзост, за всяко престъпление, сегашно и бъдещо. Комай за пръв път в българската история децата ги плашат едновременно и с турците, и с комунистите. И това го правят политици, които в името на властта, на \"стабилизеца\" сигурно с погнуса, но съхраниха поста на вицепремиера. Човек, за когото социологът Андрей Райчев изрече в ефира на БНТ: \"Валери Симеонов си позволи да пресече една много червена линия, която се казва фашизъм, защото това неговото беше фашистко изказване\". \nВсъщност Валери  Симеонов е прекрасен... бушон Най-добрият бушон, който Бойко Борисов някога е имал. Грехота е човек така лесно да се раздели с такъв предпазител за многократно използване. Ами като се покачи пак напрежението, кой да изгори? Той ли? Борисов не е европейски политик. Неговите днешни аналози са по-скоро в Средна Азия. Той вече не може да си се представи извън властта. Той е властта. И малките, и големите гербаджийчета около него са властта и няма да се разделят с нея по някакви си там морални причини. Както попита за всички лидерът на НФСБ: \"Смятате ли, че това е моралният критерий на държавата - тези жени, те ли са моралният критерий.\" Днес този въпрос е зададен към двайсетина майки, утре ще бъде зададен към всеки един друг, който трябва да им се махне от главата. Той си е направо универсален и отговорът му е предпоставен. Вие не сте критерий.  \nСега, след като НФСБ става все по-токсичен, Борисов се чуди как да си издялка нова националистическо-популистка патерица за следващите избори, без каквато ГЕРБ вече не може след 2013 г. Той експериментира с ашладисването на Волен Сидеров с Николай Бареков, с ухажването на ВМРО, вероятно и на други по-малки партии, както обясни от Молдова тези дни лидерът на \"Презареди България\".  \nТова му е  зорът сега на Борисов защото се иска стабилност. Управлението трябва да бъде стабилно, за да може:  \nДа продължи България да е най-бедната страна в ЕС. \nДа бъде страната с най-бързо намаляващо население в света. \nДа сме народът с най-ниски пенсии и заплати в Европа. \nДа плащаме най-много за лекарства в Европа. \nДа имаме за 10 години на ГЕРБ 10 пъти намаляване на чуждите инвестиции. \nДа продължат емигрантите да бъдат най-големият инвеститор в страната. \nДа сме на първо място по смъртност на пътя в ЕС. \nДа сме на последно място по разходи за социална защита. \nДа са ни винаги виновни БСП, Орешарски и международното положение.  \nДа бъде стабилизец!     \n \t\n", "date": "2018.10.25", "title": " Стабилизец  "}
{"url": "http://www.duma.bg/node/177794", "text": "\"Трябва в писането на закони да се намери ключ към участието на пациентите\" - Доцент Андреев, вчера в парламента бе гласуван внесеният от левицата вот на недоверие към правителството заради проблемите в здравната сфера. Вотът не успя, но проблемите остават. Депутатите изтикаха Хипократ в ъгъла, образно казано, все едно не става дума за най-болната и най-бедната нация. Кажете вашето мнение за това, което става. \n- Има основание обществото да е недоволно от медицинската дейност, защото няма коректно, чисто разписани взаимоотношения в тази сфера, това е. И оттам идва и доплащането. Ако пациентът знае от началото алгоритъма колко ще струва, да речем, една операция, не на него самия - затова са здравната каса, осигурителните институции, затова са всички допълнителни финансови инструменти, които пациентът ще организира, за да може по солидарния принцип да се плаща. Пациентът при тежки заболявания не може да извади парите сам, трябва всички, цялото общество да плаща за своите болни и онеправдани членове. Дали ще бъде само със здравна каса, втори стълб на здравно осигуряване, дали ще бъде нещо друго - това са вече икономически термини, които аз много не разбирам. Моята задача е да бъда чудесен, добър лекар и заедно с пациентите, които са насреща - аз също съм пациент, да сключим един добър и коректен договор. \nТакъв договор, в който всяка стъпка от алгоритъма на лечението да бъде ясна, да се вижда кой какво прави и какви са му задълженията. Защото, когато не са разписани правилата на точните финансови задължения, които така или иначе съществуват, независимо дали ги признаваме или не, ние допуснахме унищожаване на всякакви правила. Унищожаване на такива неща в здравеопазването като милосърдие, любов към пациента, желание да му помогнеш. Сложихме чисто финансовите, бизнесменски знаци на челата на медицината.  \n- Докато търговците са в храма на Хипократ, това няма да се промени. БСП отдавна настоява болниците да не са по Търговския закон. \n- Може би е грешка медицинските заведения да бъдат по Търговския закон, да бъдат еднолични или някакви други такива бизнес дружества, но така или иначе бизнес отношенията ги има, финансовата част я има. За да съществува едно здравно заведение, каквото и да е то, колкото малко или голямо да е то, трябва да има някакви финансови потоци, за да работи. Търговските изисквания, понеже аз съм в тези неща, ни задължават ние, лекарите, да бъдем отговорни и във финансовата част по някакъв начин. Но сключен по един коректен начин този договор осигурява едни достойни отношения между пациента и лекаря и мисля, че няма да има такива нелицеприятни отношения. Стигнахме дотам, че да нападаме лекари, да бият медицински хора, тези хора, които би трябвало да бъдат нашата опора, упованието ни, тези хора, които са призвани да ни помагат, пациентите искат да ги бият. Това е крайното падение. Но всичко това е, защото няма точни разписани правила, каквито и да са те. \nАз съм на медицинския пазар отпреди съществуването на здравната каса, отпреди съществуването на Закона за здравните заведения. Открих едни от първите кабинети в едно гаражче на \"Евлоги Георгиев\". Дълго време не работех със здравната каса и оживях. Една от главните грешки на здравната реформа беше и тази, че лекарското съсловие, включително и аз, не казахме на обществото колко ще струва нашият труд, да сключим почтен и коректен договор и по този начин нямаше да загубим своя авторитет. \n- А мислите ли, че новите, предлагани сега от управляващите, промени, ще внесат някаква по-голяма яснота. Май е обратното. \n- Това е някакъв опит да се вкара някаква яснота, но така или иначе в разписването на тези правила трябва да участват всички. Сега пациентът къде е? В крайна сметка финансовите средства са на пациента, нали. \n- Никъде го няма. \n- Къде е пациентът? Кой защитава неговите права? За това иде реч, а правилата ги правят други. Аз трябва да лекувам добре, да правя добри операции и заради това да получа своето възнаграждение. Управлението на парите на пациента е негово дело. Всичките тези новости сега с министъра, който е икономист, правят опит да се управляват като че ли паричните средства и икономически взаимоотношения, но пациентът в изграждането на тези правила и управлението отново го няма. Нас отново като че ли не ни интересува какво става, ние не участваме вътре и по този начин не участваме във взаимоотношенията си с лекарите, лесно се съгласяваме като пациенти, без да си даваме сметка за нашите пари и за какво точно те ще бъдат изразходвани. Без да знаем това, ние едва ли ще избягаме от отговорност. Говоря като пациент. Това дава възможност да се пишат фалшиви пътеки, фалшиви листове, да се източва касата, само защото пациентът не участва в този процес.  \n- Как ще участва? Той иска срещу това харчене да получи нещо повече. \n- Точно затова той трябва да контролира това харчене. Той трябва да участва в контрола на харченето, какъвто няма. Има някакви такива пациентски организации, но те са малко в кавички, чии интереси те защитават аз не мога да разбера. Но не на пациентите. Парите не са малко в здравеопазването, но мисля, че управлението на тези пари е порочно и затова става всичко това. \n- Тоест вие се съгласявате, че чиновническото писане на закони не е най-ефикасното? \n- Чиновническото писане на закони не е най-ефикасното, разбира се, но кой да ги пише и аз не мога да кажа. Трябва по някакъв начин в писането на законите да се намери ключ за участието на пациентите като най-главната страна в изработването на алгоритъма на взаимоотношенията в медицината. Защото развитието на съвременната медицина върви в бизнес посока. Всеки ден и всяка година идват нова апаратура, нови методи на лечение, нови молекули. Всичко това изисква вложения, инвестиции. И всичко това е подчинено на някаква печалба. И затова дори самият аз, който съм вътре в медицината, по някой път не мога да се ориентирам къде е истината. Купуват се нови апарати, строят се нови болници. Моят професор - проф. Константинов, казваше по този повод: \"Не е важно клетката да е златна, важно е птичката да пее.\" И затова аз ще отида да се лекувам като пациент не там, където има голяма болница, нова апаратура, а първо ще отида да видя лекаря в очите и да му се доверя. Това е основното, което загубихме в тази цялата история. \n- Да, във взаимоотношенията пациент-лекар има думички, които не се подлагат на менажиране. Думички като милосърдие, любов към пациента, помощ, ето тези неща, които не струват пари. \n- Това е, но го няма, ние го изгубихме. А го изгубихме, защото пуснахме търговците в храма. Разбира се, много е деликатно да се намери точната пропорция и вярата в лекаря в крайна сметка в хората, които правят медицината, е част от големия успех в лечението. Ние това го забравихме. И много други неща, разбира се. В малките градчета, в районните болници, които бяха, лекарите, които искаха да работят в тези райони, в тези градчета, ги няма. Ние всичко концентрирахме в големите градове и пациентът, идвайки тук, отново не знае към кого да се обърне, ослушва се кой какво ще каже. Има малки и средни неща от медицината, които могат да се направят там, при хората, които са ви близки. Докато сега всичко е концентрирано в големите градове, а там дори аз не знам кой кой е. \nНие изведнъж забравихме всичко и като че ли, както се пее в песен на Вълдобрев: \"Все повече и по-високо, и по-повече, и по-така...\" Въпреки всичките минуси, въпреки всичките недоволства спрямо хората от медицината, аз мисля, че лекарите с всичките ни кусури все пак сме едно от най-читавите, най-добрите прослойки на това общество. Загубихме много неща, но лекар се става с нещо добро в душата. Това трудно може да се загуби. \n    \n \t\n", "date": "2018.10.25", "title": " Сложиха парите на челото на медицината"}
{"url": "http://www.duma.bg/node/177798", "text": "Страните от НАТО не разглеждат възможността за разполагане на нови ядрени ракети на територията на Европа в отговор на нарастващия ракетен потенциал на Русия. \n\"Страните от Северноатлантическия алианс не разглеждат възможността за разполагане на нови ядрени ракети в Европа в отговор на нарастващия ракетен потенциал на Русия\", заяви генералният секретар на алианса Йенс Столтенберг на пресконференция в Брюксел, цитиран от ТАСС. \nТой добави още, че НАТО се надява, че Русия и САЩ ще могат да продължат действието на договора за стратегическо въоръжение до 2021 г. \nСАЩ напълно спазват договора за контрол на ядрените оръжия със среден и малък обсег от 1987 г., но той не може да бъде ефективен, ако Русия продължава да го нарушава, отговори Столтенберг, запитан за решението на Вашингтон да се оттегли от договора. Той заяви също, че не е съгласувана дата за следващото заседание на Съвета Русия-НАТО, но консултациите по въпроса продължават.     \n \t\n", "date": "2018.10.25", "title": " НАТО няма да разполага нови ядрени ракети"}
{"url": "http://www.duma.bg/node/177800", "text": "Япония амбицирана за нова епоха с Русия \nЯпония ще открие нова епоха в отношенията с Русия, обяви японският премиер Шиндзо Абе в програмна реч пред парламента. \"Въз основа на отношенията на доверие между мен и президента на Русия ние ще решим териториалния проблем и ще сключим мирен договор\". Липсата на мирен договор между двете страни е ненормално положение, смята той. Български наркотрафикант арестуван в Испания \nПри съвместна операция на властите на Испания и САЩ бе разбит наркоканал, заловени бяха 1400 кг кокаин и арестувани 10 души. Операцията е извършена срещу кораб в Атлантическия океан на около 1800 км от Канарските острови. Седем от арестуваните са турски граждани, а останалите са грузинец, украинец и българин. Отделно над 5 тона кокаин бяха иззети в южната испанска провинция Малага. Наркотикът бе скрит между товар с банани. 10 000 мексиканци евакуирани заради урагана \"Уила\" \nОколо 10 000 бяха евакуирани във вторник в северния мексикански щат Наярит заради приближаващия ураган \"Уила\". В щата са открити 19 временни убежища, където да се настанят евакуираните. Очаква се стихията да засегне и съседния щат Синалоа. Сингапур изпробва летящи безпилотни таксита \nДогодина в Сингапур започват тестовете на безпилотни летящи таксита, съобщават от немската фирма \"Велокоптер\", производител на машините. Очаква се новата технология да реши проблемите с невъзможния трафик в много от градовете на Източна Азия. Сингапур се смята за чудесна тестова площадка заради компактните размери и отвореността на страната за нови технологии.     \n \t\n", "date": "2018.10.25", "title": "Кратки новини"}
{"url": "http://www.duma.bg/node/177801", "text": "Президентът на САЩ отново нападна председателя на Федералния резерв Джеръми Пауъл и намекна, че съжалява загдето го е номинирал за поста, информират медиите. В интервю за в. \"Уолстрийт джърнъл\" Доналд Тръмп заяви, че умишлено изпраща директни послания към Джеръми Пауъл да се намали основната лихва, макар да признава, че централната банка на САЩ е независима институция. Обикновено президентите на САЩ не се намесват в политиката на банката. Преди седмици Тръмп определи политиката на банката като \"откачена\". \"Всеки път, когато направим нещо страхотно, той вдига основната лихва\", оплака се Тръмп. А миналата седмица Тръмп нарече резерва \"най-голямата заплаха\". \n    \n \t\n", "date": "2018.10.25", "title": "Тръмп нападна Федералния резерв"}
{"url": "http://www.duma.bg/node/177780", "text": "Арт фестивал ще се проведе за първи път от над 15 години в Националния студентски дом на пл. \"Народно събрание\" 10. В програмата на 27 и 28 октомври от 11.30 до 21.30 ч. са включени концерти и работилници с участието на редица състави и изпълнители на народна музика и танци, етно-джаз инструменталисти, студенти. В рамките на фестивала място ще намерят и представления за деца, импровизации, 3D мапинг. Сред организаторите са съставите към Студентския дом - театър студио \"Студентина\", Академичният хор \"Ангел Манолов\", Академичният фолклорен ансамбъл, както и партньори от гражданския сектор - читалище \"Канатица\", независими артисти. \nПрез 2001 г. Студентският дом губи своите сцени след голям пожар навръх 8 декември. Те остават разрушени до днес, а само преди седмица доброволци се заеха с разчистването им, за да може творческата дейност да бъде възстановена по случай Деня на народните будители. За самото възстановяване на голямата концертна зала, използвана още като театрален и киносалон, както и на малката камерна зала, ще бъдат необходими над 1,7 млн. лв. \"Изкуството в действие\" ще се проведе в подкрепа на кампанията по възстановяването им, започнала от Националното представителство на студентските съвети с изработването на идеен проект за реконструкция.  \nИсторията на Националния студентски дом, обявен за недвижим паметник на културата, е уникална за България, тъй като акцията по набирането на средства за изграждането му в центъра на София продължава от 1903 до 1933 г., когато Домът е официално открит, макар и недовършен. Именно тук много артисти правят първите си стъпки пред публика. С изкуството да бъдеш изпълнител чрез участието си в Академичния хор към Студентския дом се запознават Борис Христов и Никола Гюзелев. \"ФСБ\" прави в Дома на студентите своя първи рок концерт. От Централния студентски дом на културата започват своята кариера редица естрадни изпълнители - членове на групата \"Ален мак\" и оркестър \"Метроном\", музиканти от студентския филхармоничен оркестър, писатели от Кабинета на младия писател \"Димчо Дебелянов\", актьори, фотографи, режисьори, научи ДУМА от Христиан Даскалов, директор на Националния студентски дом.   \n \t\n", "date": "2018.10.25", "title": "\"Изкуството в действие\" в подкрепа на Студентския дом  "}
{"url": "http://www.duma.bg/node/177802", "text": "Ако Великобритания напусне ЕС без споразумение, това ще е подарък за мафията, предупреждава британският в. \"Индипендънт\". Твърде късно е правителството да подготви охраната на границите и от този пропуск ще се възползва престъпността. Отделно \"Брекзит\" ще лиши Великобритания от пълния й достъп до базите данни за сигурността на общността, ще са необходими нови хора и средства за охрана, а от този хаос ще се възползват контрабандистите. Още не е ясно как ще се обмитяват и контролират стоки, които генерират значителни приходи в бюджета като акциз и ДДС. А според \"Файненшъл таймс\" \"Брекзит\" би довел до прекъсване на доставките на храни и лекарства за страната. В момента вносът осигурява 30% от хранителните нужди за Великобритания.       \n \t\n", "date": "2018.10.25", "title": "\"Брекзит\" без сделка подарък за мафията"}
{"url": "http://www.duma.bg/node/177803", "text": "\"Искам да говоря за убийството на Кашоги, фактите по което са установени, но има и доказателства, че убийството е планирано внимателно. На 1 октомври (един ден преди смъртта на Кашоги) в Истанбул са пристигнали три групи саудитски граждани. Те са отишли в генералното консулство и след това са поели към Белградска гора и провинция Ялова\", заяви турският президент Реджеп Тайип Ердоган в реч пред парламента във вторник. \nТурският президент съобщи още, че е предложил на Рияд съпричастните в убийството на Кашоги да бъдат съдени в Истанбул. Ердоган настоява съдебният процес срещу 18 заподозрени саудитци да се проведе в Истанбул. \nДНастоявам тези 18 души да бъдат съдени в ИстанбулУ, заяви Ердоган в Анкара. Турският президент допълни, че Двсички, които са играли роля в убийствотоУ, ще се изправят пред наказание. \n\"Поискахме саудитските власти да работят тясно с турските си колеги. Разследването трябва да бъде водено не от геополитиката, а от истината. Отговорът на ЕС ще зависи от бъдещите действия на саудитските власти - те обещаха големи промени в страната и разследването ще покаже дали са поели в такава посока\", заяви върховният представител на ЕС по външната политика и сигурността Федерика Могерини в Европейския парламент. \nОтново там президентът на Европейския съвет Доналд Туск каза, че очаква от страните членки и институциите на ЕС да избегнат всяка \"двусмислена игра\" по отношение на убийството на критик на Саудитска Арабия - голям западен съюзник. Туск може би намеква за опасенията, че някои в Европа биха поставили финансови или политически интереси пред настояването за истината. \n\"Това беше толкова ужасно престъпление, че дори и най-малката следа от лицемерие би стоварила срам върху нас\", каза Туск пред евродепутатите и членовете на Европейската комисия.\" \nПосланикът на Кралство Саудитска Арабия е бил извикан в Министерството на външните работи на председателстващата ЕС Австрия във връзка с убийството на журналиста и дисидент Джамал Хашоги, заяви външният министър на Австрия Карин Кнайсъл. \n\"Аз подчертах, че не става въпрос само за Хашоги. През последните месеци се наблюдаваше вълна от арести, а конкретно през юни бяха арестувани жени, които са участвали в конференции в чужбина и затова аз се поинтересувах в какво ги обвиняват. Не получих убедителни отговори\", подчерта ръководителят на австрийската дипломация.  \nСъединените американски щати отменят визите на саудитците, за които има информация, че са свързани с убийството на журналиста и дисидент Джамал Хашоги, заяви във вторник държавният секретар Майкъл Помпео. \"Тези наказания няма да са нашата последна дума\", добави Помпео. От мярката са засегнати 21 граждани на кралството. \nСпоред Доналд Тръмп саудитската операция за премахването на Джамал Хашоги е един от най-лошите опити за прикривания в историята. Тръмп добави, че очаква пълен доклад по убийството на видния журналист. \nОт своя страна директорът на ЦРУ Джина Хаспел замина за Турция, за да получи повече информация и доказателства за убийството на Джамал Хашоги.   \n \t\n", "date": "2018.10.25", "title": "Турция ще съди убийците на Хашоги в Истанбул  "}
{"url": "http://www.duma.bg/node/177799", "text": "На 11 ноември столицата на Франция Париж ще е домакин на срещата на президентите на Русия и САЩ - Владимир Путин и Доналд Тръмп. Това съобщи РИА \"Новости\". \nАгенцията се позовава на съветникa на руския лидер Юрий Ушаков. Самият Владимир Путин е обсъдил датата и мястото по време на своята среща с помощника по националната сигурност на Доналд Тръмп - Джон Болтън, който осъществи визита в Русия на фона на нагнетяващото се напрежение между двете страни. \nОчаква се на срещата в Париж двамата лидери да обсъдят ключови въпроси. Тя ще се проведе в рамките на събитията, посветени на стогодишнината от края на Първата световна война. \nСрещата между двамата лидери ще се състои след официалните мероприятия. Продължителността на преговорите ще зависи от самите президенти. \"Това ще бъде нормална двустранна среща\", каза Юрий Ушаков. Според него членовете на делегациите на двете страни ще присъстват на разговорите. \nПомощникът на Путин също така заяви, че по време на преговорите на президента със съветника на държавния секретар Джон Болтън, който бе на визита в Москва, са били обсъдени някои въпроси за по-нататъшни контакти на високо ниво. Той отбеляза, че Путин и Тръмп ще имат и други възможности за среща, но засега конкретната договореност е само за Париж. \nНа 22 октомври Болтън пристигна в Русия, за да обсъди руско-американските отношения и да продължи диалога, започнат в Хелзинки от Тръмп и Путин. Разговорите на Болтън в Москва обаче не бяха леки. Той потвърди, че Тръмп e твърд в желанието си да извади Съединените щати от договора за контрол на въоръженията от времето на съветската епоха. \nНа срещата си с Болтън руският президент Путин демонстрира и своето специфично чувство за хумор, отбелязва в. \"Вашингтон пост\". \n\"Доколкото си спомням, американският държавен печат изобразява орел, който държи от едната страна 13 стрели, а в другата - маслинен клон с 13 маслини - каза Путин. \"Ето въпроса:\" Дали орелът ви вече е изял всичките маслини, а е оставил само стрелите? \", попита руският президент. В отговор Болтън заяви, че въпреки различията в националните интереси на двете страни, е доста \"полезно\" да се срещат и да намират общи позиции. \"Но маслиново клонче, маслини не съм донесъл\", добави Болтън. \nВизитата на американския политик в Кремъл става на фона на растящо напрежение между САЩ и Русия. В Москва Болтън обяви, че Тръмп e твърд в желанието си да извади Съединените щати от договора за контрол на въоръженията от времето на Съветската епоха. Болтън заяви, че САЩ ще представят своевременно официално известие за напускането на договора, ограничаващ ядрените оръжия със среден обсег. \nСъветникът на Тръмп пак повтори, че Русия нарушава пакта. Това е ясен сигнал, че не е постигнат напредък по време на двудневните разговори на Болтън с високопоставени руски представители, включително и с президента Владимир Путин. \nКремъл отрича всякакви нарушения и казва, че бракуването на 31-годишния договор за ядрени сили би било опасно развитие, което би могло да предизвика нова надпревара във въоръжаването. \nИзказванията на Болтън разочароваха Германия и други съюзници на САЩ в Европа. Те призоваха Вашингтон да работи за преодоляване на споровете с Русия, вместо да се откаже изцяло от договора.     \n \t\n", "date": "2018.10.25", "title": "Путин и Тръмп се срещат в Париж  "}
{"url": "http://www.duma.bg/node/177781", "text": "Според календара четвъртък, 18 октомври 2018 г., е посочен като делничен ден, но за мен той беше истински празник! Главните \"виновници\" за това \"противоречие\" бяха 48 славея и тяхната ръководителка, която - с умението си на майстор-вълшебник - направляваше впечатляващото им ансамблово пеене. \nЗа читателите, които не са усетили алегорията на тези думи, разкривам тяхната \"тайна\" - те се отнасят за концерта на Детския хор на Българското национално радио, изнесен в аулата на Софийския университет \"Св. Кл. Охридски\", с който участваха в ежегодните Дни на японската култура в България. Програмата му отговаряше на всичките за целта протоколни изисквания и включваше девет произведения - по четири песни от български и японски композитори и една от европейската музикална романтика. \nНяма да рецензирам поотделно всяка изпълнителска реализация, защото ще бъда принуден непрестанно да се повтарям в коментара си. Онова, което е \"запазена марка\" за изкуството на Детския хор, е неговата неповторима звучност, плътна, с правилно звукоизвличане и вокалообразуване и богатата звукова нюансираност отново беше демонстрирана блестящо. Но не само това, артистичната зрялост на състава се налагаше и с отличното изграждане на отделните песни, което засилваше въздействието им върху слушателите. Всяка от певиците активно музицираше и заедно успяваха да \"изграждат\" онзи невидим мост между артистите на сцената и слушателите в залата, оказал се, че е \"секретът\" на \"живото\" музициране! \nНа фона на чутото музикално вълшебство, все още не мога да проумея кому беше нужно, преди известно време, да разиграва излишния за обществото фарс с Детския радиохор!? Та нали главната грижа на институциите е всячески да подпомагат своите артистични първенци, които са най-добрите пропагандатори на държавата България по света!!! Нали заради тях европейските експерти единодушно констатираха, че \"България притежава култура, която може да предложи на Света!\" (из доклада на Чарлз Ландри). \nВисокият музикално-артистичен стандарт на изкуството, непрестанно предлагано от Детския хор на Българското национално радио, безспорно се дължи на неговия главен диригент Венеция Караманова и нейния екип. Противно на скромната й физика, изкуството, което тя поднася на публиката, неизменно е с великански измерения - факт, който трябва да получи полагаемото му се обществено признание. \n    Да се надяваме! \n    \n      \n \t\n", "date": "2018.10.25", "title": "\"Запазената марка\" на Детския радиохор"}
{"url": "http://www.duma.bg/node/177783", "text": "Фондацията за изкуство \"Стоян Камбарев\" продължава да привлича нови приятели и съмишленици извън пределите на България, като представя младите си открития на голямата международна сцена и ги подкрепя в осъществяването на техните мечти и проекти. След големия успех на първото издание, тази година отново ще се проведе галавечер в Лондон, като интересът към събитието е толкова голям, че всички билети са свършили за седмица, научи ДУМА от Йоана Иванова от \"Монте мюзик\". \nВторият благотворителен бал на фондация \"Стоян Камбарев\" ще се състои на 18 ноември от 19 ч. в легендарното Cafe de Paris в сърцето на британската столица. Председателят на УС на фондацията Деси Тенекеджиева ще посреща гостите заедно с патрона на събитието Кирил Сакскобургготски - един от най-верните приятели и поддръжници на благородната кауза и посланик на България по света. С богата история, вече повече от девет десетилетия, култовият клуб е сред най-известните и елитни места за шоупрограми в света. Благородната мисия на фондация \"Стоян Камбарев\" е впечатлила собствениците и мениджмънта на Cafe De Paris, който е станал партньор на събитието - нещо изключително рядко за клуба, подчертават от фондацията. \nНа галата ще присъстват около 170 специално поканени британски гости, представители на бизнеса, политиката, членове на благороднически фамилии, царски и кралски семейства, известни имена от шоубизнеса, както и част от българския елит в Лондон. \nБалът ще протече под формата на официална вечеря с изискано меню, благотворителен търг и мултимедиен концерт-спектакъл, в центъра на който ще блестят музикалните звезди на фондацията - изящната класическа певица Мария Славова и младите виртуози пианистът Светослав Тодоров, братята цигулари Алекс и Мартин Зайранови и китаристът Георги Димитров-Жожо. Гост звезда ще бъде Тони Мур от \"Айрън мейдън\" и \"Кътинг крю\", който е приготвил впечатляваща изненада. Водещи на спектакъла са очарователната британска актриса с български корени Девора Уайлд и 8-годишният талант Аштън Майърс. \nБлаготворителният търг ще бъде воден от уважавания финансист Пол Карол - основател на първия клуб по дебати във Великобритания. Акцент ще бъдат произведенията на изкуството на младите художници и визуални артисти, които фондацията подкрепя и чиито картини откупи за търга - Калоян Илиев-Кокимото, Радослав Нинов-Руди, Нора Ампова, Велизар Димчев, Виктория Георгиева-Mouse, Огняна Серафимова, Мина Златева и Андрей Хамбарски. Сред ценните вещи на търга ще бъде и пълното фототипно издание на Четириевангелието на цар Иван Александър, дарено от неговата издателка Диляна Русева.  \nГригор Димитров и Христо Стоичков за поредна година подкрепят благородната кауза на фондация \"Стоян Камбарев\", предоставяйки свои вещи за търга, а атрактивна реклама на България ще се излъчва по време на наддаването за ваканциите, предоставени от едни от най-луксозните хотели у нас. Снимка Фондация \"Стоян Камбарев\"     \n \t\n", "date": "2018.10.25", "title": "Деси Тенекеджиева организира благотворителен бал в Лондон  "}
{"url": "http://www.duma.bg/node/177782", "text": "    Всяка изложба, която обхваща по-голям период от дейността на един скулптор или художник, подлага изкуствоведа да се опита да проследи пътя, през който той преминава в своите търсения, намиране на нови средства за изразяване и своеобразното му помъдряване. \n    Изложбата на Снежана Симеонова в галерия \"Контраст\", в която тя се представя с 27 малки пластики, изкушава към подобен прочит на пътя от последните две десетилетия (2000-2018). Бих определила този път като безкрайни трансформации на пластичния й език. Той е богат на препратки, като се почне от древноегипетската пластика, с характерния за нея синтез на формите, премине се през надиплените необарокови драперии на нейните \"дами\" и се стигне до изчистената стилистика на новото време. Той е и определено привлекателен с типичното за нея съчетание на различни материали - бронз, полиран до съвършенство оцветен камък, керамика, дърво, папие маше, тъкани и т.н., и е изразител на една изконна игра между мъжа и жената - чувствена и еротична. \n    Пробвайки се в почти всички скулптурни жанрове с невероятна вътрешна освободеност и не без елемент на фриволност, обогатила декоративните средства на пластичното изкуство, смея да твърдя, че тя е един от най-интересните съвременни скулптори в нашето изкуство, в широкия диапазон от монументалните й изяви по цял свят до тази извадка от пъзела, показан в галерия \"Контраст\", на която любителите на изкуството имат възможност да се насладят през късната есен. \nКомпозиция І, бронз, черен мрамор\n   \n \t\n", "date": "2018.10.25", "title": "Трансформациите на Снежана Симеонова"}
{"url": "http://www.duma.bg/node/177815", "text": "Преминаването през кръстовището на ул. \"Оборище\" и бул. \"Евлоги и Христо Георгиеви\" в София беше спряно вчера следобед заради открит при строителни работи стар боеприпас, съобщиха от пресцентъра на Столичната община. Става въпрос за авиационна бомба, останала от бомбардировките над София през Втората световна война. \nЗаради находката беше евакуирана сградата, в която се помещават 129 ОУ \"Антим I\" и 164 гимназия \"Мигел де Сервантес\", близката детска градина и жилищни сгради. На място беше осигурена охрана от полицейски патрул от СДВР до идването на експерти, които да изземат боеприпаса, съобщи зам.-шефът на СДВР ст. комисар Антон Златанов. Той обясни, че при изкопните дейности на метрото, работниците са се натъкнали на снаряда. Бомбата тежи около 200 кг, дълга е около метър - метър и нещо, с диаметър около 30-40 см.  \nЗатварянето на кръстовището наложи промяна в маршрутите на автобуси, които по-късно бяха възстановени.\n   \n \t\n", "date": "2018.10.25", "title": "Евакуираха училище в София заради стара бомба    "}
{"url": "http://www.duma.bg/node/177817", "text": "Частично бедствено положение е обявено от вчера в община Червен бряг заради срутване на моста над река Искър при с. Горник. Съоръжението, което свързва околните населени места с града, е затворено за движение, гласи съобщение, публикувано на сайта на общината. До края на седмицата учениците няма да ходят на училище. Дните 24, 25 и 26 октомври са обявени за неучебни. \nПроблемът засяга пет села и гр. Койнаре, чиито жители няма как да стигнат до общинския център. Заради големия обходен маршрут става критично обслужването на болните на хемодиализа, пациентите на спешния център, учениците и снабдяването на населението със стоки от първа необходимост, обясниха от кметството. Мостът се охранява от полиция с цел да не се допуснат инциденти. Днес се очаква да пристигнат експерти, които да направят оглед на съоръжението. \nДокато не бъде възстановен мостът, жителите на шестте населени места ще трябва да използват обходния маршрут: Червен бряг - Рупци - Радомирци - Горни Дъбник - Писарово - Искър - Глава - Койнаре - Чомаковци - Лепица - Сухаче - Горник. Вторият мост, който свързва откъснатите селища с Червен бряг, е в с. Чомаковци и също е разрушен. Съоръжението е от Първата световна война и се изгражда наново. \nОбластният управител на Плевен е уведомен за критичната ситуация. Сформирана е комисия, която да разгледа възможностите за рехабилитация на моста. \n    \n \t\n", "date": "2018.10.25", "title": "Срутен мост откъсна 6 селища в община Червен бряг"}
{"url": "http://www.duma.bg/node/177820", "text": "Над 60 представители на клубовете на ветераните социалисти от Варна, Добрич, Разград, Русе, Силистра, Търговище, Щумен, Велико Търново и Габрово се събраха на традиционната годишна среща за да обсъдят \"Визия за България\". \n\"Препоръчваме в проекта да бъде записано категорично изграждането на нова атомна централа, повишаване ролята на семейството и др. Само здрава и сплотена партия може да постигне целите, които си поставя\", заяви председателят на движението Динко Желев. Ветераните апелираха разделението в НС на БСП да спре. Те предложиха да бъдат изработени плакати с логото на Визията, които да привличат постоянно вниманието на хората. \n\"При сегашната ситуация е много вероятно да има предсрочни парламентарни избори, затова представянето на БСП на европейските избори е изключително важно. Трябва да мобилизираме хората и да им обясним защо левицата трябва да спечели\", призова председателят на Областния съвет на БСП в Търговище и член на НС на партията Явор Коюмджиев. \n    \n \t\n", "date": "2018.10.25", "title": "Ветераните призоваха за здрава и сплотена левица"}
{"url": "http://www.duma.bg/node/177823", "text": "Какви обединени патриоти сме, като всеки ден се обясняваме за някакъв скандал, заяви в телевизионно интервю вчера зам.-шефът на ПГ на \"Обединени патриоти\" Искрен Веселинов. Депутатът от ВМРО коментира постоянните раздори между лидера на НФСБ Валери Симеонов и на \"Атака Волен Сидеров. \n\"Въпросът сега е дали присъствието ни във властта е самоцел. Ако няма воля за единодействие, всеки сам трябва да си търси пътя\", посочи Веселинов. Според него оставането на патриотите във властта било от в полза на държавата, която се развивала \"относително добре\". И той като лидера си Красимир Каракачанов смята, че нямало повод Валери Симеонов да подава оставка заради обидите му към протестиращите майки. \n\"ВМРО прекратява ролята на \"синя каска\" в коалицията \"Обединени патриоти\". Крайно време е да кажем, че \"царят е гол\", обяви в друго интервю зам.-председателят на ВМРО Милен Михов. Депутатът от ВМРО припомни, че в последните няколко месеца лидерите на НФСБ и \"Атака\" постоянно са заплетени в междуличностни престрелки, изразяващи се в медийни публикации, обвинения и искания на оставки, в които ВМРО не вземала отношение. \n\"ВМРО не влиза в тези дебати, защото по народному би могло да се каже: \"Питат се кой кум, кой сват, кой на булката брат\", защото това пречи за решаване на важните проблеми. ВМРО прекратява ролята на медиатор, на помирител, на синя каска, защото това ни отклонява от важните въпроси\", декларира заместникът на Каракачанов. ВМРО не одобрявали нито искането на НФСБ за оставка на Сидеров като шеф на ПГ на ОП, нито това на \"Атака\" за оставка на вицепремиера Симеонов. \n    \n \t\n", "date": "2018.10.25", "title": " Какви обединени патриоти сме, чудят се вече във ВМРО"}
{"url": "http://www.duma.bg/node/177819", "text": "В Студентския град се проведе първото по рода си в столицата публично младежко обсъждане на „Визия за България”. Младежкото обединение в БСП – София събра на едно място млади хора от източните квартали на столицата и представители на местната и на законодателната власт, за да дискутират политики, които трябва да залегнат в проекта за визията. Гости на събитието бяха народните представители Николай Цонков и Петър Витанов, както и общинският съветник от групата на БСП в СОС Николай Николов. \nПредседателят на Младежкото обединение в БСП в София Петко Димитров приветства младежите, след което те се разделиха на групи, в рамките на които обсъдиха мерки и политики за младежта. Сред предложенията имаше идеи за равен достъп до качествено образование, мерки за борба с демографската криза, инструменти за насърчаване на младите към спорт и активен живот и подобряване на системата на здравеопазване в България. Резултатите ще бъдат обобщени и включени в предложенията на Младежкото обединение в БСП за допълнение на „Визия за България”. \nВ края на срещата Петър Витанов, Николай Цонков и Николай Николов приветстваха младежите за добрите предложения и ги увериха, че техният глас ще бъде чут в изготвянето на политики в полза на всички българи.     \n \t\n", "date": "2018.10.25", "title": " Млади столичани обсъдиха „Визия за България” в Студентски град"}
{"url": "http://www.duma.bg/node/177825", "text": "Правителството се крепи на Валери Симеонов, стана ясно след скандалите в НС вчера. ГЕРБ и \"Обединени патриоти\" останаха  , след като от БСП, ДПС и \"Воля\" го призоваха да напусне поста. Според социалистите Симеонов е продукт на  , който е превърнал институциите на държавата в противници на народа.  \nЧас по-скоро този вицепремиер трябва да си отиде, защото е воденичен камък не само на ГЕРБ, на властта, но и на страната, предупредиха от ДПС. От \"Воля\" настояха и двамата вицепремиери от ОП да подадат оставка. От ВМРО обаче скочиха срещу искането на НФСБ за оставка на Сидеров като шеф на ПГ на ОП и на това на \"Атака\" за оставка на Симеонов. \n         \n \t\n", "date": "2018.10.25", "title": "Властта се крепи на Валери Симеонов "}
{"url": "http://www.duma.bg/node/177821", "text": "Очаквано парламентарното мнозинство отхвърли вчера внесения от БСП вот на недоверие към кабинета заради провала в политиката в здравеопазването. В подкрепа на третото искане за сваляне на правителството бяха 99 депутати от БСП и ДПС, 133 души гласуваха \"против\", нямаше въздържали се. Независимо от шумно декларираните си критики към част от управляващите \"Воля\" подкрепиха категорично правителството след предишните два. Това беше третият вот на недоверие към кабинета. Предходните два за корупция и сигурност, които също не минаха. \nГласуването се проведе вчера, след като в петък депутатите дебатираха по мотивите на вота. По този начин се спази изискването на Правилника за организацията и дейността на Народното събрание то да не е по-рано от 24 часа след приключване на дебатите. При гласуването от парламента отсъстваха премиерът Бойко Борисов и двамата вицепремиери от \"Обединените патриоти\" Красимир Каракачанов и Валери Симеонов. Лидерът на ПГ на ОП Волен Сидеров обаче беше на мястото си в пленарната зала. \nИскането за оставка беше внесено на 15 октомври с подписите на всичките 79 народни представители от ПГ \"БСП за България\". Мотивите на левицата бяха разделени на три теми, свързани със състоянието на здравеопазването, предложенията за реформи в системата и алтернативата на БСП. \nДебатите по искането за сваляне на кабинета бяха миналата седмица. Тогава три часа управляващи и опозиция спориха кой може, кой има воля и сили да направи реформа в здравния сектор, който и двете спорещи страни определиха като силно проблемен. В опит да обясни защо е подкрепил кабинета председателят на ПГ на ГЕРБ Цветан Цветанов пресметна, че събраните 133 депутатски гласа против вота на недоверие били най-голямата подкрепа за този кабинет, регистрирана досега. Речта му обаче беше прекъсната от парламентарния шеф Цвета Караянчева, която му напомни, че нямал право на отрицателен вот, защото вече се е изказвал преди това в декларация. Забележката принуди Цветанов да напусне безславно трибуната. \nГербаджията Тома Биков пък призна, че с гласуването си всъщност е подкрепил и БСП, защото левицата в това състояние, в което се намира, не знае каква беля ще си стовари на главата, ако почне и да управлява.   \n \t\n", "date": "2018.10.25", "title": " ГЕРБ, ОП и \"Воля\" гласуваха против вота на недоверие"}
{"url": "http://www.duma.bg/node/177824", "text": "ГЕРБ и \"Обединени патриоти\" останаха сами вчера в защитата си за вицепремиера Валери Симеонов. Това стана ясно, след като депутатите от \"БСП за България\" настояха за изслушването му в парламента по повод публичните изявления и обиди към майките на деца с увреждания, които взривиха обществото. Искането обоснова социалистът Валери Жаблянов, който припомни разпоредби на Конституцията, в които е записано, че \"семейството, майчинството и децата са под закрилата на държавата и обществото\". Той уточни, че съществуват и десетки международни документи, където майчинството не само, че е обявено под закрилата на държавата и обществото, но е провъзгласено за основна ценност за човешката цивилизация. Жаблянов цитира Хартата на ООН и Хартата от Копенхаген. Той коментира, че независимо от контекста на изказването на Симеонов, подредбата на думите и мястото на запетайките, и това какво той е искал да вложи в него, цялото българско общество е останало с  горчиво впечатление.  \nЖаблянов отбеляза, че в основния закон на държавата е ясно записано, че тя е социална и като такава с всички инструменти на държавната политика защитава децата, слабите в обществото и онези, които имат и нужда и не могат да реализират себе си чрез жестоките механизми на пазарната конкуренция. И въпреки това, Симеонов е намерил за необходимo, и то от поста, който заема, да квалифицира майчинството като някакъв инструмент за изнудване на държавата. Скандалът е нечуван  и настояваме той да дойде в пленарна зала и да даде обяснение, възмути се Жаблянов. \nМнозинството обаче с присъщото си нахалство отхвърли предложението на БСП за изслушване на Симеонов. \"За\" гласуваха 92 депутати, против бяха 122, а 14 се въздържаха. \nРезултатът отприщи недоволството на парламентарните групи на БСП и ДПС и \"Воля\", които настояха в свои декларации за оставката на Симеонов. От \"Воля\" пък призоваха и вицепремиера Красимир Каракачанов да напусне поста си. \nИскането за изслушване на Валери Симеонов не е продиктувано от желанието за пореден път да чуем цинизма на един лишен от морал и ценности човек, заяви зам.-председателят на ПГ \"БСП за България\" Драгомир Стойнев. По думите му лидерът на НФСБ е продукт на маниер в политиката, който превърнал институциите на държавата в противници на народа. Избраните да служат на народа станаха негови  господари и дерибеи, които паразитират на гърба му, подчерта Стойнев. \"Днес са децата с увреждания, вчера бяха онкоболните, утре ще бъдат други. Хората са коректни към държавата си и е най-нормалното да очакват и тя да бъде адекватна в отговорностите си към тях\", призова Стойнев. (Целият текст на декларацията - на стр. 16 ) \nДПС се обявиха против изслушването. \"Ако приемете точката за изслушване на вицепремиера Валери Симеонов, ДПС няма да остане в залата. Да унижаваме избирателите си, като слушаме един циник\", предупреди зам.-председателят на ПГ на ДПС Йордан Цонев. \"Става въпрос за абсолютна липса на какъвто и да е морал, за цинизма на един човек, който вече няколко години взривява обществото с циничните си изказвания. Думите му са срам и позор за цялата ни страна. Не виждаме никакви адекватни действия от изпълнителната власт\", възмути се Цонев. \nСлед изказването му лидерът на ДПС Мустафа Карадайъ категорично поиска оставката на Валери Симеонов. Ако този вицепремиер не си отиде от властта, ДПС ще предприеме последващи политически действия, за да върне демокрацията и да спаси България, предупреди той. Карадайъ нарече поведението на Симеонов брутално и цинично, показващо истинското лице на облечен с власт за майки с деца, към които би трябвало да изпитва респект за стоицизма, за вярата им. Един вицепремиер осъди не просто себе си, нанесе щети на държавата, ядоса се лидерът на ДПС. \n\"Проблемът не е само политически, но и морален. Ничии извинения вече не важат. Такива като него нямат място не във властта, а в политиката изобщо\", изтъкна Карадайъ цинизма на Симеонов. \"Но за да не счупят вратната конструкция, ГЕРБ излагат на риск държавата, говорят за стабилност, а е налице липса на справедливост и хаос, твърди той. \"Час по-скоро този вицепремиер трябва да си отиде, той е воденичен камък не само на ГЕРБ, на властта, но и на страната. В цивилизованите страни при такива прояви си тръгва не само министър, но и премиер\", призова  Карадайъ. Той припомни, че във вторник Красимир Каракачанов е признал, че коалицията от 6-7 месеца не работи и ангажира обществото с неща, които не са хубави и не са нормални. \"Кой ще върне загубеното време на хората. Случващото се не е нормално и то трябва час по-скоро да приключи. Демокрацията е в криза, държавността е в агония, превишаването на власт, изземването на функции в сектора, за който отговаря, е най-малкото, за което се иска оставка. Или си отива един вицепремиер, или си отива цялото правителство\", обърна се Карадайъ към мнозинството. \nОт \"Воля\" настояха и двамата вицепремиери от \"Обединени патриоти\" да напуснат кабинета. Вицепремиерът Каракачанов защити вицепремиера Симеонов, затова искаме оставката и на двамата, обяви Веселин Марешки. \"Заставаме зад справедливото искане на българския народ за оставката на тези хора, които си позволяват да се държат по този циничен начин\", подчерта той. Ние ги държим тези двамата в тандем, затова да си ходят заедно, уточни той.  \nНяма ли достойни хора в НФСБ и ВМРО, които да застанат на тези позиции? Ще кажа на Каракачанов, че не всички са уродливи кариеристи, които са готови да оставят стабилността и интересите на народа, за да се закрепят на власт. Трябва да търпим как Каракачанов си изпълнява детската мечта и мокрите сънища да стане министър на отбраната ли? Извинете, ама сме в ситуация, при която българският народ е наричан \"креслив\", \"уж болни деца\". Ако програмата ви е силна, оттеглете ги тези двамата и си свършете работата, като управлявате успешно\", ядоса се Марешки. \nШефът на ПГ на ГЕРБ Цветан Цветанов заобиколи темата за поведението на Валери Симеонов и за исканите оставки и за пореден път не пропусна да атакува БСП. \"Декларациите, които чухме, са плод на това, че вие не сте алтернатива. Доказвали сте го винаги, когато сте имали възможността да управлявате\", обърна се той към социалистите. Той за поред път се похвали, че парите за хората с увреждания щели да бъдат със 150 млн. лева в повече. И разказа подробно какво е заложено в бюджета за догодина. \nОт ВМРО се направиха на ни чули, ни разбрали за какво са дебатите и спокойно си прочетоха декларация, в който разказаха историята на партията си.   \n   \nВицепремиерът Валери Симеонов най-накрая се извини на протестиращите майки за поредните си обиди към тях, отправени преди седмица, че са \"група кресливи жени с уж болни деца\". Това стана вчера сутринта след свикания спешно при премиера Бойко Борисов коалиционен съвет на управляващите. Малко преди изявлението си в МС обаче лидерът на НФСБ заяви в телевизионно интервю, че не смята да се извинява, защото от него не се искало това, а да подаде оставка. \"Дори да се извиня за репликата си, ще има съмнения за искреността ми\", призна си Симеонов. \nНа брифинга по-късно той обясни, че съветът е обсъдил медийната кампания след изявлението му и ежедневните протести пред сградата на МС и че се извинява \"по настояване на коалиционния съвет\". \"Не е нужно да се аргументирам какво е моето отношение към децата инвалиди и към хората с увреждания, защото съм потърпевш в това отношение в моето семейство. Винаги съм помагал на такива хора с каквото мога\", заоправдава се отново вицепремиерът по социалните въпроси. \nКоалиционният съвет се проведе минути преди в парламента да се гласува третият вот на недоверие срещу правителството и непосредствено преди заседанието на кабинета. \nПрипомняме, че ден по-рано се състоя коалиционен съвет на \"Обединени патриоти\", иницииран от лидера на ВМРО Красимир Каракачанов, на който присъстваха само двамата със Симеонов. Лидерът на \"Атака\" Волен Сидеров бойкотира съвета, след като в понеделник поиска Симеонов да бъде сменен в правителството с друг представител на ОП. След разговора военният министър заяви, че вицепремиерска оставка няма да има, защото това означавало правителството да падне и БСП и ДПС да дойдат на власт.      \n \t\n", "date": "2018.10.25", "title": "Управляващите останаха сами в защита на Валери Симеонов  "}
{"url": "http://www.duma.bg/node/177822", "text": "Мнозинството в парламента прие отново вчера оспорените от президента Румен Радев текстове от Закона за държавната собственост. Припомняме, че държавният глава Румен Радев върна за ново разглеждане в зала направените изменения с мотива, че в някои текстове се дава възможност за скрита безплатна приватизация на дружества от забранителния списък, предвиждащ приватизация да не се извършва без одобрението на Народното събрание. Президентът възрази още срещу предвидената възможност за апорт на необособени части, като прием, че промените позволяват той да се извършва без решение на МС. С ветото се оспорва още и отпадането на правната възможност направилите апорт търговски дружества с повече от 50 на сто държавно участие да имат блокираща квота при вземането на решения на общото събрание. \nОт БСП припознаха мотивите на държавния глава и подкрепиха ветото му върху промените и в началото на дебатите призоваха за по-задълбочени дебати по темата. \n\"Времето за хитрини отмина. Това е 10-то вето на президент по време на работата на 44-то Народно събрание\". Това заяви зам.-председателят на ПГ \"БСП за България\" Крум Зарков. Той подчерта, че се очертават определени белези, които будят съмнение в целите на законопроекта. По думите на Зарков в Закона за държавната собственост има седем такива белега. \"Зад законопроекта стои конкретен казус - проблеми на Индустриалната зона Бургас, а тази практика е по дефиниция порочна. Това, което е добре за Бургас, може да доведе до  продължаващо разпарчетосване на българската икономика\", предупреди Зарков. Според него законопроектът се опитва открито да заобиколи Закона за приватизационен и следприватизационен контрол. \"Това създава съмнение относно реалните му цели. В българското законодателство почти не остана текст, срещу който да няма текст, равен по сила и обратен по значение\", заяви той.   \nУправляващите са предпочели да използват пътя на хитрините, на процедурните хватки, защото усещат, че не могат да спечелят политически дебат. \"За 10-ти път ви се показва и трябва да разберете, че времето за хитрините отмина. Преди 2 години, българският народ избра президент, който доказа, че държи на правилата, на Конституцията, на законността и на честността на законодателния процес. Ние подкрепяме тези цели и затова ще подкрепим и това вето\", заключи Зарков.   \nТова е малък законопроект, с който се отваря голяма врата за безплатна и скрита приватизация, заяви колегата му  Пенчо Милков. Голямата промяна се състои в това, че до този момент в законодателството съществува не само забрана за приватизация на търговски дружества от забранителния списък, но и за апортиране на техни имоти в други дружества - да губят собствени имоти, чрез апорт в други дружества, които вече са извън този забранителен списък, обясни той. Милков предупреди, че с този закон е на път да се заобиколи процесът на приватизация, който за дружествата от забранителния списък е невъзможен. Според него идеята на управляващите явно е: \"Като не можем да ги лапнем цели, ще изядем най-вкусните части\". Милков подчерта, че  действащото право изисква решение на НС за приватизация на обособени части  от предприятия в забранителния списък. \"Някой е измислил, че отделни имоти може да не представляват обособени части по закона за приватизацията.  Какво обаче би представлявало дружество, само носещо името летище София, без недвижим имот като писти за излитане, кацане, регулиране и сгради?\", обърна се Милков към управляващите. \nС промяната в Закона за държавната собственост управляващите искат да премахнат текстове, които гласят, че не могат да се апортират активи на дружества, включени в т.нар. забранителен списък, поясни секретарят на ПГ \"БСП за България\" Филип Попов. Той припомни, че нематериалните активи на едно дружество, включено в този списък, след промяната, ще могат да се местят в друго. \"След като тези активи отиват в новото дружество, вече могат да се приватизират. Ако не целите скрита приватизация, защо предлагате отмяната на тези текстове\", попита Попов. Той заяви, че управляващите целят точно такава скрита приватизация, иначе нямаше да предлагат тези промени. \nОт ГЕРБ защитиха направените промени и подчертаха, че законопроектът предвижда достатъчно гаранции за запазване на публичния интерес, като същевременно осигурява правна възможност за държавата да участва в стопанския живот при ясно разписани правила. \nВ крайна сметка президентското вето беше преодоляно. \"За\" повторното приемане на текстовете в Закона за държавната собственост гласуваха 145 депутати от ГЕРБ, ДПС, \"Обединени патриоти\" и \"Воля\", а 65 депутати от \"БСП за България\" бяха против \n    \n \t\n", "date": "2018.10.25", "title": "Мнозинството отхвърли ветото върху Закона за държавната собственост"}
