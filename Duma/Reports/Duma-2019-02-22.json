{"url": "https://duma.bg/pet-godini-sled-dimcho-n185988", "text": "Точно преди седмица се навършиха пет години, откакто Димчо Михалевски ни напусна. В паметта ни остави дълбоки следи на човек с главно \"Ч\", верен приятел, добър комшия. Наш съгражданин, политик и държавник. Петте години изминаха неусетно. Тази бързина сякаш отговаряше на неговия характер, на динамиката, в която живееше. Така и се трудеше в името на хората - бързо, неуморно и затова постигаше резултати. Сякаш  ДНК-то му беше заложено да служи на хората. Да подаде ръка на всеки, който имаше нужда от приятелска подкрепа. Да коригира всякo управленско решение, ако то не е в полза на хората. Огромното му душевно богатство  го караше да бъде солидарен и съпричастен с болката на всеки - без да дели хората по етнос, религия, култура и език или партийна принадлежност. Загубата на Димчо така и не се запълни през тези изминали пет години. При първата необходимост, за да се вземе правилно решение, винаги съм усещал неговото силно рамо, неговата подкрепа. Затова, когато бях до него в истанбулската болница \"Аджи бадем\", исках и аз да му дам вяра, да му донеса сила от неговия роден град, от дома и приятелите му. Силата да оздравее, да се пребори с коварната болест. Там до него беше и неговото семейство. Всички очаквахме, всички се молихме, всички вярвахме, че чудото ще се случи... Димчо беше човек оптимист, човек със силна вяра, стъпил здраво на земята. Това му даваше всичко, което е необходимо, за да бъде истински родолюбец, патриот на дело. Православен християнин и човеколюбец. Той уважаваше своите съграждани мюсюлмани и разбираше добре, че разликата между нас е по-тънка от люспата на лука, както се казва в една стара поговорка. Още помня как бързо, със сърце и душа откликваше при нужда да се помогне на някоя джамия. Даряваше молитвени килими, осигуряваше средства за ремонт, климатици, даряваше кочове на бедните за Байряма, даваше ифтар. Воден от вярата, че всички ние - християни и мюсюлмани, сме народът на България. И че преди всичко сме хора. Със своите слабости, болки, несгоди и нужда от подкрепа. Защото  уважението, добрата дума, та даже и приятелското потупване по рамото струват повече от злато. Сърцето на Димчо беше голямо, то не делеше хората, радваше се с тях и страдаше заедно със страдащите. Димчо обикаляше селата и махалите в областта. Държеше се като равен с всички и никога не върна ръка, протегната за помощ. Беше жив пример как един държавник трябва да се държи с народа си. Показваше с делата си как да укрепне по-добре взаимното уважение, доверието между хората в област Кърджали и в районите със смесено население в страната. Не случайно покани мен да бъда председател на обществения съвет за издигане на кандидатурата му за кмет на Кърджали през 2005 г. Държеше много за развитие на връзките с изселническите организации в съседна Турция и със сродната на БСП Народно-републиканска партия, основана от Ататюрк. Държеше много на добрите отношения със съседна Гърция и с ПАСОК.  За него нямаше почивка. Когато беше в парламента, всеки петък вечер се връщаше в Кърджали, а в събота и неделя в клуб \"На всеки километър\" се срещаше с десетки хора - съграждани, съпартийци, бизнесмени и работници, лекари, учители, журналисти... Обикаляше областта, не остана по-голямо село и махала, в които да не е бил, да не е разговарял с хората за проблемите и надеждите им. Не отказа помощ на никого. Беше истински боец. Влизаше в битката и я печелеше. Поемаше ангажименти и ги изпълняваше.  Пет години Димчо не е между нас. Не мога да повярвам, че е така. Ходя из Кърджали и сякаш ето, всеки момент той ще се покаже зад ъгъла. Виждам паметника на Апостола пред общината - Димчо беше един от двигателите днес да го има. Димчо се смее и край паметника на първата целувка в парк \"Горубсо\" - също направен с неговия труд и средства. Усмивката на Димчо грее и във \"Водното огледало\". Там, където се отразява и любимият му град. Стъпките му сякаш се чуват по десетките километри асфалтирани, благодарение на него, улици, новата водопроводна мрежа в Кърджали. Той даде шанс градът ни да оцелее и да има бъдеще, като спечели може би най-важната битка - отварянето на прохода Маказа. Делото на Димчо е навсякъде. Има една стара турска поговорка \"Ешек олюр - калър семери, инсан олюр - калър есери\" - \"Умира магарето - остава му самара, умира човек - остава му делото\". Димчо ни остави много! Дължим му почит и уважение. Затова и ми стана горчиво на душата. Когато в дните около годишнината от кончината му видях опити името му да се използва за евтин пиар. Когато дребни душици започнаха спор кой бил по- и най-, и кой какви заслуги имал.  Смирете се! Поне пред Димчо замълчете! И се замислете дали сте направили поне половината от това, което той ни остави!", "date": "2019.02.22", "title": "Пет години след Димчо"}
{"url": "https://duma.bg/tantsite-deystvat-kato-afrodiziak-na-mazhete-n185974", "text": "Движенията и цялата композиция на женското тяло действат като афродизиак за мъжете, убеден е Памбос Агапиу. Пропорцията, извивките, стойката, походката - всичко разказва каква е дамата. Ако представителят на силния пол умее да \"чете\" танца, ще разбере за темперамента на жената, обяснява още виртуозът на латиното. Памбос е категоричен, че жените, които танцуват, изглеждат съблазнително и имат специално излъчване. Школата на чаровния хореограф от Кипър ще празнува с открит урок по салса 21-ви рожден ден утре, 23 февруари, от 18 ч. в България мол. Памбос и неговите професионални танцьори ще зарадват публиката с разтърсващи ритми и страхотна музика. \"Латино звученето все повече се налага в поп музиката. Хората отново се връщат в залата. От началото на година досега са се записали в пъти повече желаещи спрямо миналата година. И докато преди изобщо не знаеха какво е салса, сега идват и искат да танцуват, защото са разбрали какви са ползите от нея. Освен това мъжете в школата са повече от жените. И категорично не идват само заради тях, а да се социализират. Салсата е невероятна кардио тренировка за цялото тяло. С няколко пъти танци седмично може да се моделира тялото\", обяснява Памбос.", "date": "2019.02.22", "title": "Танците действат като афродизиак на мъжете"}
{"url": "https://duma.bg/n-joy-glasi-ekzotichni-pateshestviya-za-slushatelite-n185985", "text": "Пътуване до екзотична дестинация, макар и само в ефир, ще получат редовните слушатели на радио N-JOY покрай новата игра, чийто старт даде медията тази седмица. Кампанията ще продължи три седмици, като партньори на радиото са известна авиокомпания и производител на куфари и пътни чанти. Освен \"дистанционна\" разходка, слушателите могат реално да спечелят маркови куфари и двупосочни самолетни билети за двама до избрана от тях дестинация. Всеки ден в ефира на радиото водещите ще разкриват любопитни, малко известни факти за забележителностите, климата, културното богатство, както и полезни съвети за пътешествия до Филипините, Занзибар, Тайланд, Индонезия и Виетнам, разказват от N-JOY. До 15 март всеки, свалил \"Наръчника на пътешественика\" и участвал в играта на радиото, ще разполага с отстъпка при закупуването на продукти от спонсорите. Условията за участие в играта може да се видят на сайта на радиото.", "date": "2019.02.22", "title": "N-JOY гласи екзотични пътешествия за слушателите"}
{"url": "https://duma.bg/toksichno-bezhaberie-n185987", "text": " Докато страната ни се дави в поредната евтина порция що е то стабилност за управляващите, някой много лесно насмете един истински скандал, който само привидно е единствено екологичен. Близо 30 тона изключително опасни токсични отпадъци бяха открити в индустриалната зона на гара Яна. Последвалите реакции бяха белязани от тотална неадекватност на отговорните органи и институции в държавата. Някой успешно се опита да претупа сюжета, като че ли разчистваха находка, останала от невъзпитани туристи.  Кой и какви позиции зае по мистериозния случай е друга не по-малко скандална тема. Напълно безпомощно и с цел умишлено омаловажаване казусът бе хвърлен да се коментира единствено на ниво администрация. Веднъж в лицето на Дирекция за аварийна помощ и превенция към Столична община и втори път - на РИОСВ-София. И така им се искаше с това казусът да приключи. Като обявят, че опасният криминален случай вече е разнищен. Разбирай, теренът с екологичната бомба е разчистен и има един с повдигнато обвинение. Вероятно ще минат месеци, докато досъдебното производство реши как да квалифицира окончателното си обвинение и какви лица да бъдат виновни.  А въпросите, на които държавни органи и институции дължат отговори, са повече от неотложни и никак не са маловажни. Ако не се осъзнае това, подобни \"находки\" ще има още, както е имало и преди. Да припомня само как преди малко повече от година, в края на 2017-а край Дунав при Свищов бяха засечени 100 тона незаконно изхвърлена отпадъчна шлака.  Заради всичко това криминалният случай на гара Яна не трябва да бъде подминат с лека ръка единствено с успокоението, че не е гръмнала екологичната бомба, каквато всъщност е находката.  Три дни бяха нужни, за да огласят властите колко всъщност е изхвърленото количество опасен токсичен отпадък. Като че говорим едва ли не само за общински проблем, на амбразурата застана Столичната община и първоначално обяви, че става дума за 14 тона. След още два дни  оказа се, че отровите са над два пъти повече от това количество - 29 тона. Започна да се заплита историята и така се появиха обяснения как хората, които са го изхвърляли, са били с противогази. Но никой не ги е засякъл и никой не е осуетил тази акция. И това при положение, че било почти сигурно как това количество е изхвърляно там не еднократно, а на няколко пъти.  Като матросовци на властта, административните еколози и защитници от Дирекцията за аварийна помощ и превенция при Столичната община, както и онези от РИОСВ-София, обявиха, че замърсяване на въздуха няма. Някакъв щаб бил създаден през нощта на 15 февруари. И все пак нямало е как РИОСВ-София да спести, че измерванията са показали по-високи концентрации  на опасни вещества във въздуха. Признаха си, че са изсипани варели с неизвестно вещество, което е лесно запалимо и силно токсично. Тръгна операция по преместването на тези варели от реката. Стигна се и до заподозряно лице от фирма, която има площадка за депониране на отпадъци. Еколозите все пак признаха, че става дума за огромно количество отровно вещество, предизвикващо силна задушлива миризма в района. Деянието е изключително опасно за живота и здравето на хората.  И тук идва абсурдът, през който лъсва пълната липса на действащ механизъм за контрол. А уж престъпното деяние нарушавало поне три екологични закона. Екологичната администрация в лицето на РИОСВ-София признава, че въпросното внушително количество е изхвърляно в продължение на дни. Как е допуснато това нормален човек не го проумява. Но пък и до момента не се е чуло някой да предяви наказателни претенции към тези уж контролни органи по същите поне три нарушени екологични закона.  И никак не е за подценяване  Кого успокоява оправданието, че то не се е случило? Защото самите администрации в екологичните контролни органи признаха, че става дума за вещества, при които взаимодействието с въздуха и различните метеорологични условия би довело до образуването на токсичен облак. Тепърва щели да вземат проби и от почвата, за да се установи дали вече има допуснато замърсяване и там.  Междувременно акцията по извозване на токсичния отпадък е обявена за успешно приключила - били откарани на безопасно място. Много им се щеше с това случаят да се замете окончателно. В акцията по успиване на обществото се падна на ниво и районен кмет. Медиите, а през тях и обществото, успяха да засекат правоохранителни мерки само \"според източници от МВР\". Поне три дни продължи внушението \"Опасност за населението няма\". И тук всеки, който направи зловеща аналогия с 2 май 1986 г. (чернобилският облак и дъжд над България), няма да сгреши.   А за всеобщо успокоение бе добавена щипката респект - ако бъде доказан за виновен, въпросният заподозрян в досъдебното производство можел да получи присъда до 5 години. Толкова.  Не всички обаче се успокоиха от внушенията на администрацията и предпочетоха да чуят  Защото именно оттам дойдоха стряскащите истини, изброени по-долу.   Едно от веществата е (NaCN) натриев цианид, който е силно отровен. Ефектът върху живи организми е блокиране на клетъчното дишане. А видно от самите т.нар. пиктограми върху откритите изхвърлени варели реалната заплаха от съдържащото се в изхвърлените варели изглежда така: веществото е с окислителни свойства - може да предизвика пожар или експлозия, то е с остра токсичност. Смъртоносно е при поглъщане, контакт с кожата и вдишване. Корозивно е - може да причини тежки изгаряния и увреждания на очите. Може да бъде смъртоносно при поглъщане и навлизане в дихателните пътища. Причинява увреждане на органите. И не на последно място - веществото е с дълготраен ефект за околната среда. \"Натриевият цианид се използва при извличането на злато и е едно от най-отровните вещества, казва професор Васил Симеонов от катедрата по аналитична химия в Софийския университет. Всеки химик, който чуе тези названия, ще се ужаси, защото и двете вещества са токсични. Натриевият цианид е едно от най-токсичните вещества изобщо, Другото установено вещество - ксантогенат, съдържа сяра. Ако химикалите са добре опаковани, те не са опасни. Риск съществува при взаимодействие с околната среда, особено за цианида. Най-лошото е, ако попадне във вода и се отмие. Лесно може да проникне в почвата и в подпочвени води, а оттам и в питейна вода или за напояване. Ако са запечатани, няма такъв риск.\" Дотук цитирах огласените през медии думи на проф. Васил Симеонов. Със значимост на мъгла над реката е пусната версия как някой изхвърлил 80-те варела с опасни вещества заради неплатени наеми на склад, в който се били съхранявали.  Има други, много по-важни въпроси, чиито отговори  Кой контролира контролните държавни органи, които по няколко закона и една Базелска конвенция трябва да обезопасят екологичното замърсяване, застрашаващо директно живота на хората? Има ли такива служби в ДАНС, в МВР? И къде са те? Как да си обясним мълчанието им и да се успокоим с поднесената ни дотук трактовка, че едва ли не става дума за комунална (пък била тя и престъпна) небрежност като дейност по някакво незаконно изхвърляне?  Като нормален гражданин напълно подкрепям тезата, че никой няма право да трови граждани на страната ни. Да, няма! Но ако за един скорошен казус с аналогично съдържание стигнахме до намеса на външни служби и дипломати, тук коя международна служба и коя дипломация ще ни спаси? Или да се задоволим с цветното народно чувство за хумор, според което въпросното съдържание на варелите било остатък от приготвянето на кафе с рукола? Не, не е просто нелепо, страшно е! И отговорните трябва да се открият и да покажат адекватност, дори и постфактум. В противен случай няма никакво значение дали някой ни поднася съмнителна зелена салата в заведение, кафе или изхвърля тонове отрови (щото така му е удобно или като наказателна мярка). Чакаме. ", "date": "2019.02.22", "title": "Токсично безхаберие"}
{"url": "https://duma.bg/vivo-montana-predstavya-balkanska-rapsodiya-n185979", "text": "Факт е видеоклипът към авторската композиция Балканска рапсодия на етноджаз формацията \"Виво Монтана\", научи ДУМА от Светла Русева. Видеото момчетата заснеха в Мерсин, Турция, по време на участието си във фестивала \"Citrus\", където изнесоха 3 концерта на различни сцени по крайбрежната ивица. Режисьор на лентата е Денислав Маринов. Музиката и аранжиментът са на Марио Методиев от бенда. Продуцент е \"Виво Монтана\". Формацията изпрати 2018 г., както ДУМА писа, с изяви на престижни международни сцени и в България, както и с нови проекти. Момчетата изнесоха самостоятелни концерти във Франция, Германия, Турция и на Перелик уърлд мюзик и джаз фестивал. \"Виво Монтана\" получи номинация от СБМТД и Класик ФМ радио за наградите \"Кристална лира 2018\", в раздел \"Поп и рок музика\", за авторския им албум \"Меден дух\" и за десетките концерти в София и страната през сезон 2017/2018 г. В края на 2018-а музикантите представиха видеото към \"Пустоно лудо/Илюзия\" - оркестрацията на народната песен е на брасбенда.  Паралелно със самостоятелната си дейност, изпълнителите осъществиха и концертната програма \"Руслан Мъйнов & \"Виво Монтана\" с патриотични, възрожденски, народни песни и бойни маршове - отражение на българската история, култура, борбата на народа и песенната традиция от древността до наши дни. ", "date": "2019.02.22", "title": "\"Виво Монтана\" представя Балканска рапсодия "}
{"url": "https://duma.bg/maritsa-s-parva-pobeda-v-shampionskata-liga-n185970", "text": "Българският волейболен първенец Марица Пд записа историческа първа победа в групите на Шампионската лига. Момичетата на Иван Петков надиграха първенеца на Франция Безие с 3:1 гейма (15, -19, 15, 16) в мач от V кръг в група А. Пред 2500 зрители в зала \"Колодрума\" пловдивчанки изиграха най-добрия си мач този сезон. Американката Александра Холстън стана най-резултатна с 15 т., а капитанката Нася Димитрова и Мирослава Паскова добавиха по 12 т. За французойките Малина Терел реализира също 12 т. Успехът е исторически, защото Марица беше в серия от 10 поредни загуби. Миналата кампания в дебюта си маричанки записаха 6 загуби. Въпреки успеха, \"жълто-сините\" остават последни, 4-и с 3 т., след 4 поредни поражения и при геймово съотношение 4:13. Безие остава 3-и също с 3 т. от 1 успех и 4 загуби, но с 4:12 гейма. Води световният и европейски шампион ВакъфБанк Истанбул с 15 т., пред Алианц МТВ Щутгарт с 9, като и двата отбора продължават в елиминациите. В последния кръг във вторник от 20.00 часа Марица посреща германския вицешампион, докато Безие гостува в Истанбул.  \"Тази победа я чакахме втора година, изиграхме добър мач, предвид и емоцията. Щастливи и удовлетворени сме от успеха. Когато отборът вярва в силите си, нещата се получават, постигнахме победата, която се очакваше от нас\", обяви Петков. \"Очаквахме победата. Марица може да върви още нагоре. Ако успеем да повторим победата и срещу Алианц МТФ, също ще е историческо, защото и класата на отбора е друга\", заяви президентът на Марица Илия Динков.", "date": "2019.02.22", "title": "Марица с първа победа   в Шампионската лига"}
{"url": "https://duma.bg/viena-zastava-zad-severen-potok-2-n186005", "text": "Австрия е заинтересована от надеждни енергийни доставки и ще продължи да насърчава проекта за газопровод \"Северен поток 2\", ръководен от Русия, въпреки негативната позиция на САЩ по този въпрос. Това заяви австрийският канцлер Себастиан Курц. В сряда Курц бе приет от президента на САЩ Доналд Тръмп в Белия дом, съобщава \"Спутник\". \"Тръмп ясно заяви, че САЩ са против този проект. Ние сме наясно с това. Подкрепяме този проект, защото сме заинтересовани от надеждни енергийни доставки за Австрия... В края на краищата има определено споразумение по този проект в Европа. И ние ще продължим да популяризираме този проект\", каза Курц в интервю за австрийската телевизионна радиостанция ОРФ. \"Купуването на газ от САЩ не би било проблем за нас. Но докато цената на Русия е по-добра от тази на САЩ, Русия е по-привлекателна за нас като партньор по този въпрос. Тръмп може да разбере, че тук става въпрос за различни интереси\", отбеляза канцлерът. \"Северен поток 2\" е съвместен проект на руския газов гигант \"Газпром\" и пет европейски компании. Той има за цел да доставя на Европейския съюз 55 милиарда кубически метра руски природен газ годишно. Проектът за тръбопровода беше приветстван от някои страни в Европа и отхвърлен от други, които изразяват загриженост относно предполагаемата опасност от зависимостта на Европа от Русия и последващата намалена транзитна роля на Украйна. Австрийският канцлер и президентът на САЩ не са се разбрали и по въпроса за постигането на споразумение за избягването на мита върху европейските автомобили. \"Нашите отношения са виждали и по-добри времена\", посочи той, цитиран от Блумбърг. Междувременно Доналд Тръмп отново отправи заплаха да наложи допълнителни мита за вноса на европейски автомобили, ако преговорите между Вашингтон и Брюксел не приключат с ново търговско споразумение. Тръмп каза това пред журналисти, след като получи доклад от Министерството на търговията относно автомобилната промишленост, чието съдържание засега остава поверително. Връчването на доклада поставя началото на срок от 90 дни - до средата на май, - през който Тръмп трябва да реши дали да наложи или не допълнителни мита за европейски автомобили и оборудване. Такава перспектива буди особено големи безпокойства в автомобилния сектор в Европа, особено в Германия. Европейският съюз предупреди, че ще отвърне \"по бърз начин\" в случай на допълнителни американски мита, но че се надява на позитивен изход след сключеното през юли споразумение между председателя на Европейската комисия Жан-Клод Юнкер и Доналд Тръмп.", "date": "2019.02.22", "title": "Виена застава зад  \"Северен поток 2\""}
{"url": "https://duma.bg/kratki-novini-n186002", "text": "Швейцария отрича да е обсъждала с Хуан Гуайдо въпроса с венецуелските активи на своята територия. Изявлението на швейцарските власти е по повод изказване на Гуайдо пред канал Televisa, че е обсъдил евентуалното блокиране на активите с президента на Швейцария, който го е информирал за забелязани \"неправомерни движения\" в сметките на латиноамериканската страна. Говорителят на външното министерство на Швейцария обаче заяви пред Swissinfo, че информацията е неточна. \"Не е имало контакт между г-н Гуайдо и президента Ули Маурер\", отрече той. Лейтенант от бреговата охрана на САЩ, който служи в щаба във Вашингтон, е арестуван по подозрение в подготовка на терористична атака. В къщата на 49-годишния Кристофър Пол Хесън полицията е намерила 15 огнестрелни оръжия и няколко хиляди патрона. Той е планирал атаки срещу политици, журналисти и цивилни, се казва в документи, изпратени до федерален съд в Мериленд. Турция разкритикува \"неприемливото\" гласуване в Комисията по външни работи към Европейския парламент, с което се призовава ЕС да прекрати преговорите с Анкара за еврочленство. Комисията призова Европейската комисия и страните членки официално да прекратят предприсъединителните преговори с Турция заради нарушаване на правата на човека, гражданските свободи, оказване на политическо влияние върху правосъдната система и териториалните спорове с Кипър и балкански съседи. Президентът на Казахстан Нурсултан Назарбаев уволни правителството на страната, аргументирайки действията си с това, че „не бяха постигнати положителни промени“ в икономиката. „В много сфери на икономиката, въпреки приемането на много закони и правителствени решения, не бяха постигнати положителни промени“, гласи изявление на управляващия отдавна Назарбаев, публикувано на страницата на президентството.", "date": "2019.02.22", "title": "Кратки новини"}
{"url": "https://duma.bg/deloto-sreshtu-kamenarov-zatsikli-zaradi-grip-n185986", "text": "Генералният директор на БНТ Константин Каменаров отново попадна във фокуса на медиите, след като за пореден път оправда неявяването си в съда със заболяване. Припомняме, че той е обвиняем за шофиране в нетрезво състояние. През юни 2016 г. Каменаров бе заловен да шофира с 1,6 промила алкохол в кръвта. Оправданието му бе, че същата вечер пил от билката \"златен корен\", която се разтваряла в спирт. На първа инстанция Софийският районен съд го призна за виновен и му наложи условна присъда от година и три месеца затвор, 600 лв. глоба и отнемане на шофьорската книжка за година и половина. Ако втората инстанция потвърди присъдата, тя ще е окончателна. Така Каменаров ще изпадне в несъвместимост с поста си на генерален директор на БНТ, тъй като по закон членовете на управата на националната телевизия не могат да са осъдени с \"лишаване от свобода\" за умишлени престъпления от общ характер. Преди дни медийният шеф трябваше да се яви на поредното съдебно заседание. Час преди делото обаче адвокатът му представя болничен лист, че обвиняемият страда от вирусно заболяване. Грипът обаче не попречи на Каменаров да отиде на конференция в Брюксел, а БНТ дори го включи в репортаж от събитието. Скандалът се завихри в сряда, а от съда се заканиха да проверят какво се случва. Ще бъде разпоредена проверка на болничния лист на Каменаров, който беше внесен в съда час преди заседанието в понеделник, 18 февруари, и който стана повод за отлагането на делото, гласи лаконичното съобщение от СГС. Все още няма официална позиция на БНТ, нито на Каменаров по казуса.", "date": "2019.02.22", "title": "Делото срещу Каменаров зацикли заради грип"}
{"url": "https://duma.bg/1000-niyat-zritel-v-teatar-vesel-shte-poluchi-podarak-n185976", "text": "В съботния афиш на Куклен театър \"Весел\" на 23 февруари от 11 ч. в читалище \"Искра\" във Велико Търново ще гостува спектакълът на Сливенския куклен театър \"Малкото джудже\". Авторка на драматургичния текст е Теодора Попова-Лазарова. Постановката е дело на Петромил Денев, а сценографията и куклите - на Евелина Савицка. Участват младите актьори Георги Георгиев, Ния Янакиева и Силвана Петрова. Предстои и изненада за зрител щ 1000, който ще получи подарък в съботния ден. Проектът за съботните спектакли за семейна публика на КТ \"Весел\" се реализира с подкрепата на община Велико Търново.", "date": "2019.02.22", "title": "1000-ният зрител в театър \"Весел\" ще получи подарък"}
{"url": "https://duma.bg/pink-vze-dva-priza-na-nagradite-brit-n185971", "text": "Пинк взе престижния приз за изключителен принос към музиката на наградите БРИТ. Американската поп певица е първата чуждестранна звезда с почетното отличие, чиито лауреати са Дейвид Боуи, Елтън Джон, \"Куин\", \"Спайс гърлс\". Изпълнителката получи още една статуетка - за най-добър албум, като признанието бе поделено с поп рокерите The 1975. Манчестърската четворка спечели наградата за A Brief Inquiry into Online Relationships.  Шотландският диджей Калвин Харис триумфира за първи път на британските музикални награди, получавайки приза за продуцент и за сингъл за съвместния му хит с Дуа Липа - One Kiss. Джорджа Смит, която м.г. спечели приза \"Изборът на критиците\", беше отличена като най-добра британска солова изпълнителка. Джордж Езра с летния си хит Shotgun получи наградата за най-добър британски соло изпълнител. В чуждестранните категории Ариана Гранде грабна отличието за най-добра международна соло изпълнителка, а канадският рапър Дрейк взе еквивалента на приза при мъжете.", "date": "2019.02.22", "title": "Пинк взе два приза на наградите БРИТ"}
{"url": "https://duma.bg/pokazvat-filma-na-dzefireli-za-kalas-vav-varna-n185977", "text": "В два киноуикенда в морската столица си припомнят за киното на Франко Дзефирели (р. 12 февруари 1923 г.). Водеща на срещите е Елица Матеева - критичка, ръководителка на киношколата \"Братя Люмиер\" при Общинския детски комплекс - Варна. На 23 февруари от 17 ч. в галерия \"Тереза Зиковска\" на ул. \"Воден\" 25 ще се състои втората прожекция - на филма \"Калас завинаги\". В ролите са Фани Ардан, Джеръми Айрънс, Джоан Плоурайт, Алесандро Бертолучи, Джей Родън, Мануел де Блас, Ана Лелио, Роберто Санчес, Габриел Гарко. Входът е 3 лв.", "date": "2019.02.22", "title": "Показват филма на Дзефирели за Калас във Варна"}
{"url": "https://duma.bg/muzikata-na-gorata-zvuchi-za-nay-malkite-n185978", "text": "\"Музиката на гората\" - спектакъл за най-малките, може да се види на 23 февруари от 11 ч. в Сити Марк арт център в София, бул. \"Янко Сакъзов\" 30. Участват Камерният ансамбъл \"Силуети\": Калина Митева - цигулка, Габриела Калоянова - виолончело, Лилия Жекова - пиано, Кристиян Калоянов - кларинет, и Надежда Кондаклиева - водеща. Те продължават серията концерти за най-малките от 0 до 5 г. и техните родители в Сити Марк арт център. Скъпите гости ще бъдат настанени на удобни възглавници, откъдето ще наблюдават вълшебната горска приказка. Специално подбрани пиеси - шедьоври от класическия репертоар, ще бъдат преплетени в красива горска история в рима.", "date": "2019.02.22", "title": "Музиката на гората звучи за най-малките"}
{"url": "https://duma.bg/skopie-arestuva-trima-ot-vmro-dpmne-n186003", "text": "Полицията на Северна Македония арестува бившия председател на парламента и двама министри от предишното правителство, твърдейки, че са свързани с насилственото нахлуване в Народното събрание през 2017 г. Прокуратурата коментира, че предполагаемите действия представляват \"терористичен заговор за подкопаване на конституционния ред и сигурност\". Арестувани са бившият председател на парламента Трайко Веляновски, бившият министър на образованието Спиро Ристовски и бившият транспортен министър Миле Янакиески. Веляновски е настоящ депутат и следователно има имунитет. Той е освободен часове след ареста му. Той отрича обвиненията в кратки коментари пред репортерите след освобождаването си.  Нахлуването в парламента, включващо маскирани мъже, доведе до наранявания на десетки журналисти и депутати, включително опозиционния лидер на социалдемократите Зоран Заев, който сега е премиер. ", "date": "2019.02.22", "title": "Скопие арестува трима от ВМРО-ДПМНЕ"}
{"url": "https://duma.bg/v-london-umuvat-kak-da-otlozhat-brekzit-n186004", "text": "До 15 британски министри може да гласуват за блокиране на излизането на страната от Европейския съюз на 29 март, както е планирано, в случай че няма сделка за \"Брекзит\", съобщи агенция Блумбърг, като се позова на три добре осведомени източника. Министрите искат да подкрепят инициатива на депутата лейбърист Ивет Купър и колегата й консерватор Оливър Летуин, с цел забавяне на излизането на Великобритания, докато не бъде постигнато споразумение. Планът предвижда Тереза Мей да бъде принудена да избира между \"Брекзит\" със сделка или отлагане на развода с Европейския съюз. След това британският премиер ще бъде принудена да подложи решението си на гласуване в Камарата на общините, а долната камара на парламента вече даде да се разбере, че отхвърля излизането от ЕС без споразумение, отбелязва агенция Блумбърг.", "date": "2019.02.22", "title": "В Лондон умуват как  да отложат \"Брекзит\""}
{"url": "https://duma.bg/programa-na-vtora-liga-n185941", "text": "22 февруари, петък, 16.30 ч.: Монтана - Черноморец Балчик 23 февруари, събота, 14.30 ч.: Ботев Гълъбово - Струмска слава  Арда - Литекс  Поморие - Пирин  Царско село - Несебър  Добруджа - Локомотив ГО 24 февруари, неделя, 14.30 ч.: Лудогорец-2 - Локомотив Сф 26 февруари, вторник, 14:30 ч: ЦСКА 1948 - Кариана Ерден     -  2 март, събота, 15.30 ч.: Локомотив Сф - Добруджа Несебър - Поморие  Пирин - Арда Литекс - Ботев Гълъбово  Струмска слава - Кариана   4 март 2019, понеделник, 15.00 ч: Локомотив ГО - Царско село (по Диема спорт)  4 март понеделник, 15.30 ч.: Черноморец Бч - Лудогорец-2  17.30 ч.: Монтана - ЦСКА 1948 (по Диема спорт)  8 март 2019, петък, 15.30 ч.: ЦСКА 1948- Струмска слава       9 март 2019, събота, 12.30 ч.: Царско село - Локомотив Сф (по Диема спорт)  9 март 2019, събота, 15.30 ч.: Кариана - Литекс                 Ботев Гъл - Пирин (в кв.Кольо Ганчев, Стара Загора, ст.\"Трейс арена\")  Арда - Несебър    Поморие - Локомотив ГО (в Несебър) Добруджа - Черноморец Бч                11 март 2019, понеделник, 15.30. ч: Лудогорец-2 - Монтана    16 март 2019, събота, 15.30 ч.: Монтана - Добруджа  Черноморец Бч - Царско село   Локомотив Сф - Поморие Несебър- Ботев Гъл  Литекс- Струмска слава     17 март 2019, неделя, 15.30 ч.: Лудогорец-2 - ЦСКА 1948   Пирин - Кариана 18 март 2019, понеделник, 17.30 ч. Локомотив ГО - Арда   30 март 2019, събота: ЦСКА 1948 - Литекс  Струмска слава - Пирин  Кариана - Несебър                      Ботев Гъл - Локомотив ГО    Арда - Локомотив Сф  Поморие - Черноморец Царско село - Монтана  Добруджа - Лудогорец-2  XXIII кръг 6 април 2019, събота: Добруджа - ЦСКА 1948  Лудогорец-2 - Царско село  Монтана - Поморие    Черноморец Бч - Арда  Локомотив Сф - Ботев Гъл Локомотив ГО - Кариана   Несебър- Струмска слава   Пирин - Литекс   XXIV кръг 13 април 2019, събота: ЦСКА 1948- Пирин   Литекс- Несебър  Струмска слава - Локомотив ГО  Кариана - Локомотив Сф   Ботев Гъл - Черноморец Бч ( Арда - Монтана  Поморие - Лудогорец-2  Царско село - Добруджа   20 април 2019, събота: Царско село - ЦСКА 1948  Добруджа - Поморие    Лудогорец-2 - Арда     Монтана - Ботев Гъл  Черноморец Бч - Кариана   Локомотив Сф - Струмска слава   Локомотив ГО - Литекс       Несебър- Пирин              27 април 2019, събота: ЦСКА 1948 - Несебър  Пирин - Локомотив ГО Литекс- Локомотив Сф                    Струмска слава - Черноморец Бч          Кариана - Монтана  Ботев Гъл - Лудогорец-2 (в кв.Кольо Ганчев, Стара Загора, ст.\"Трейс арена\") Арда - Добруджа              -  Поморие - Царско село (в Несебър)  4 май 2019, събота: Поморие - ЦСКА 1948 (в Несебър) Царско село - Арда  Добруджа - Ботев Гъл                   Лудогорец-2 - Кариана  Монтана - Струмска слава  Черноморец Бч - Литекс  Локомотив Сф - Пирин   Локомотив ГО - Несебър   11 май 2019, събота: ЦСКА 1948- Локомотив ГО   Несебър - Локомотив Сф       Пирин - Черноморец Бч                   Литекс- Монтана  Струмска слава - Лудогорец-2    Кариана - Добруджа Ботев Гъл - Царско село   Арда - Поморие  18 май 2019, събота: Арда - ЦСКА 1948   Поморие - Ботев Гъл Царско село - Кариана  Добруджа - Струмска слава   Лудогорец-2 - Литекс   Монтана - Пирин  Черноморец Бч - Несебър   Локомотив Сф - Локомотив ГО                     25 май 2019, събота: ЦСКА 1948- Локомотив Сф  Локомотив ГО - Черноморец Бч           Несебър- Монтана                Пирин - Лудогорец-2 Литекс- Добруджа    Струмска слава - Царско село   Кариана - Поморие  Ботев Гъл - Арда ", "date": "2019.02.22", "title": "Програма на Втора лига"}
{"url": "https://duma.bg/razreshiha-emodzhita-za-nomerata-na-kolite-n185972", "text": "Автомобилистите в Североизточна Австралия скоро ще имат възможност да поставят отличителни знаци върху превозните си средства, като сред тях ще добавят и емотикони в регистрационните си номера. Така в Куинсланд ще се появят усмихнати, намигащи, смеещи се, с очи сърчица и слънчеви очила емоджита. \"Това е доста забавно. Ако озари деня на някого, докато чака в задръстване, тогава защо не?\", сподели говорителката на Кралския автомобилен клуб в града Ребека Майкълс. Заради цената между 100 австралийски долара (70 щатски) и 500 за табела местни компании критикуват нововъведението. Според тях емоджитата рискуват да привлекат нежелани реакции. Тази сума ги изтласква извън обсега на толкова много хора. Никой, когото познавам, няма да ги купува, след като са толкова скъпи, твърди жител на Куинсланд. Работя в зона с висока престъпност. Вярвам, че това ще примами хората да се насочат към коли с подобни придобивки, смята друг негов съгражданин. Трети пък е убеден, че трябва да има повече възможности за шофьорите да изразяват различни настроения. Необходимо е емоджитата да бъдат взаимозаменяеми: когато сте уморени или ядосани, да можете да предупреждавате водачите, смятат и експерти.", "date": "2019.02.22", "title": "Разрешиха емоджита за номерата на колите"}
{"url": "https://duma.bg/hyu-dzhakman-stana-rekordor-na-gines-n185973", "text": "Хю Джакмън стана рекордьор на Гинес, след като официално получи сертификат за най-дълга кариера на супер герой във филми на Марвел. Австралийската звезда обаче споделя това отличие със сър Патрик Стюърт, който играе Чарлз Ксавие или Професор Х. Актьорите започнаха своята 17-а година в персонажите на Мервел, като за Джакмън кулминацията бе с филма \"Логан\" от 2017 г., а за Стюърт - с \"Х-Мен\". Чаровникът споделя, че е искал да направи това постижение, откакто е бил млад. \"Когато бях дете, Книгата на рекордите на Гинес беше моята цел\", разкри носителят на наградите \"Еми\", \"Златен глобус\" и др. Първият опит на актьора за попадане в книгата е бил \"за най-много монети, уловени с лакът\", когато е на 10 години. След това е пробвал и с \"най-дългия мач по бадминтон\", който е провел с брат си. \"Това е, постигнах го! За това влязох в шоубизнеса\", допълва с усмивка звездата.", "date": "2019.02.22", "title": "Хю Джакмън стана рекордьор на Гинес"}
{"url": "https://duma.bg/datata-n185982", "text": "МЕЖДУНАРОДЕН ДЕН В ПОДКРЕПА НА ЖЕРТВИТЕ НА ПРЕСТЪПЛЕНИЯ. На този ден през 1990 г. правителството на Великобритания публикува Харта на жертвите на престъпления. Днес е Ден на побратимяването, който се отбелязва от организациите на скаутите по света. 1512 - УМИРА АМЕРИГО ВЕСПУЧИ, ИТАЛИАНСКИ МОРЕПЛАВАТЕЛ (Р. 1451 Г.). Участвал в няколко експедиции до бреговете на Новия свят. Един картограф приписва на него откриването на \"четвъртата част на света\" (открита от Христофор Колумб) и назовава материка на името му - Америка. 1857 - РАЖДА СЕ ХАЙНРИХ ХЕРЦ, НЕМСКИ ФИЗИК (УМИРА 1894 Г.). Основоположник на електродинамиката. Откривател на фотоелектричния ефект. В негова чест единицата за измерване на честотата на електрическите хармонични трептения е наречена херц. 1899 - В КАЗАНЛЪК СЕ РАЖДА ДЕЧКО УЗУНОВ, ХУДОЖНИК (УМИРА 1986 Г.). Един от най-големите майстори на съвременната българска живопис, илюстратор, театрален художник, стенописец, педагог. Професор в НХА, вицепрезидент, президент и почетен президент на Международната асоциация за пластични изкуства, академик на БАН. Удостоен с десетки награди и отличия. През 1999 г. ЮНЕСКО го обявява за световноизвестна личност по случай 100-годишнината от рождението му. 1910 - В ПАВЛИКЕНИ СЕ РАЖДА ФАКИРА МИТИ, БЪЛГАРСКИ ИЛЮЗИОНИСТ (УМИРА 1989 Г.). Истинското му име е Димитър Димитров. Баща на естрадния певец Емил Димитров. Почетен член на Клуба на илюзионистите в България. Единственият българин вентролог (владее изкуството да говори със стомаха). Създава вентроложкия номер \"Иванчо и Ганчо\". Има над 12 000 спектакъла. 1918 - УМИРА ПАНАЙОТ ХИТОВ, ДЕЕЦ НА НАЦИОНАЛНООСВОБОДИТЕЛНОТО ДВИЖЕНИЕ (Р. 1830 Г.). Хайдутин и четнически войвода. Участва в подготовката на Априлското въстание, сражава се в Сръбско-турската война (1876), Руско-турската война (1877-1878), участва в Съединението и в Сръбско-българската война (1885). Депутат в 6-ото НС (1890-1893). 1928 - НАЧАЛО НА БЪЛГАРСКИЯ БАЛЕТ. Със спектакъла \"Копелия\" от Леон Делиб, хореография на Анастас Петров, започва летоброенето на Националната балетна трупа. Нина Кираджиева, Лили Берон, Люба Колчакова, Валя Вербева, Пенка Енчева, Живко Бисеров, Асен Гаврилов, Крум Янков изграждат свои възпитаници, които достойно ги заместват на сцената. 1942 - УМИРА СТЕФАН ЦВАЙГ, АВСТРИЙСКИ ПИСАТЕЛ (Р. 1881 Г.). Майстор на психологическата новела. Печели световна слава като есеист и автор на културно-исторически биографични творби. Сред известните му произведения са новелите \"Амок\" и \"Страх\", биографичните романи \"Мария Антоанета\" и \"Магелан\" и др. Емигрира в Бразилия по време на Втората световна война. От отчаяние заради гибелта на европейската култура след нашествието на \"кафявата чума\" се самоубива заедно с жена си.", "date": "2019.02.22", "title": "Датата"}
{"url": "https://duma.bg/nazem-ot-mrezhta-n185983", "text": "- Очакваше се, че със завръщането на Борисов ще се спука надутия от Цветанов балон - личеше си дори от формалното дистанциране на \"вожда\" докато беше в Мюнхен, че няма да се меси в делата на Парламента. Да, ама нямало как. Ах, къде са сега онези депутати от ГЕРБ, които се биеха до посиняване в гърдите и обясняваха принципа за разделение на властите (когато ставаше дума за Йончева). Електоратът съвсем се обърка и с основание започна да се пита, а бе що ни е това Народно събрание, след като Премиерът може да върши неговата работа. Както и да е, балонът се спука и се разнесе непоносимата смрад на Цецовите дела. Самият Борисов изглежда доста смутен и угрижен, изглежда още не се е съфирясал от удара, който му нанесе ПГ на ГЕРБ. Много показателен факт е поканата към Георги Марков - бивш конституционен съдия, да присъства на извънредното съвещание на ГЕРБ. Най-вероятно в съвещанието са участвали хора с толкова ниска правна култура, че се е наложило един конституционен съдия да им обяснява какво са сбъркали. Представете си какви са другите закони приети от тези люде, когато не са съветвани. Но странното е, че и самият Борисов май не е много наясно какво да се прави. - Типичните за Борисов чупки , свивки и милиционерски сценарии! За съжаление Цветанов издаде четата на ГЕРБ, че най-близък приятел им е Доган, на когото не може да му се чупи хатъра !А вероятно и Борисов храни топли чувства съм човека предложил го за Генерал, въпреки тъмното му минало! Като добавим и факта, че Борисов се е утвърдил като национален лъжец, едва ли народа ще им се върже тоя път и какъвто и вот да има ГЕРБ ще губи! - Всеки ден в България се случва нещо, за което в западните страни правителствата подават оставки. ВСЕКИ ДЕН! Що за народ сме? Започвам да мисля, че си заслужаваме подигравателното отношение към българина по света. В цяла Европа няма премиер с тъмно минало, притежател на мутренски фирми, като нашия. Може би само президента на Косово, но той е по-скоро терорист, а не мутра. Пък и е доста по-образован от нашия Боко. Кой народ избира мутра да го ръководи? Само народ от селяндури и тъпоглавци може да го направи. Срам ме е, че съм част от този народ. - Гласуваш за ГЕРБ, получаваш като бонус ДПС и ОП. Гласуваш за ДПС, получаваш ГЕРБ и ОП. Гласуваш за ОП, получаваш ГЕРБ и ДПС. Ха сега да ви видя как ще решавате този ребус, уважаеми гласоподаватели. - ГЕРБ и Бойко се въртят като крадливи цигани в различни посоки включително и промененият в Дванадесет без пет изборен закон - Ей т'ва му се казва \"демокрация\": връща се Баце-Бащичко наш, любим от \"делови\" международен форум, подхваща своите и има-няма за час-два (наместо 18 часа пленарно заседание в НС) ... бие по една зад врата на везирите си .... и пак си караме по старому.... - Борисов е обладан от идеята, че е незаменим. И е готов на всичко. Голям майстор е да изкарва другите виновни, а той винаги е невинен. Сега на прангата са Цветанов, Караянчева и Кирилов. Наемниците Гърневски, Тодоров и Биков не ги броим - Тия още колко пъти ще успеят да си променят мнението само по отношение на ИК? То бива, бива цирк ама тоя път се оляха... кой сега ще им оправя бакиите?", "date": "2019.02.22", "title": "Наз@ем от мреж@та"}
{"url": "https://duma.bg/s-nova-kuhnya-posreshtat-ot-mastarshef-po-btv-n185984", "text": "От 25 февруари БТВ ще завърти в ефира си новия пети сезон на \"Мастършеф\". Реалити форматът ще търси поредната порция хоби-готвачи, които искат да се превърнат в професионалисти. С нова кухня и награда от 100 хил. лв. екипът се е подготвил да посрещне търсачите на слава. Участниците в \"Мастършеф\" ще се насладят на уютни кътове за почивка, нов ресторант и няколко пъти по-голям склад с продукти, обещават продуцентите. Началото на състезанието е от 21 ч. в понеделник, а Андре Токев, Петър Михалчев и новото попълнение в журито Силвена Роу ще отсяват кандидатите. Магистър-фармацевт, домакиня, полицай, модел, художник, културист и ветеринар са сред кулинарните ентусиасти. Най-младият кандидат за титлата мастършеф е на 16 години. \"Първата дама\" на \"Мастършеф\" България Силвена Роу ще изследва характерите на новите гладиатори в кухнята, безспорният авторитет Андре Токев ще търси в ентусиастите мисленето на професионалисти, а гениалният творец Петър Михалчев ще поощрява и критикува със страст, но по заслуги. Журито ще намери хора, достойни да дават пример на българите със своята сила, постоянство и елегантност, но напрежението на гладиаторската арена ще отсее само най-добрите, обещават от БТВ. \"Мастършеф\" ще излъчва ексклузивни видеоматериали на сайта masterchef.btv.bg.", "date": "2019.02.22", "title": "С нова кухня посрещат от \"Мастършеф\" по БТВ"}
{"url": "https://duma.bg/tarsyat-se-kandidati-za-185-voynishki-dlazhnosti-n186035", "text": "Конкурс за 185 вакантни войнишки длъжности в Сухопътни войски е обявен със заповед на военния министър. Свободни бройки има в градовете София, Стара Загора, Хасково, Ямбол, Карлово, Казанлък, Плевен, Шумен, Благоевград, Сливен, Асеновград, Смолян, Пловдив и с. Мусачево. До 22 март 2019 г. кандидатите, завършили граждански средни или висши училища, трябва да подадат лично писмено заявление за приемане на военна служба до командирите на военните формирования чрез структурите на Централното военно окръжие. Конкурсът ще се проведе за времето от 13 до 21 май 2019 г. и включва изпит по физическа подготовка, тест за проверка на общата култура на кандидатите и събеседване,х съобщават от пресцентъра на министерството на отбраната. Във военно формирование 28610 – София са обявени 5 вакантни войнишки длъжности за шофьори, специалисти по комуникационни системи и мрежи и др. 40 са обявените вакантни войнишки длъжности във военните формирования на Втора механизирана бригада в градовете Стара Загора, Хасково и Ямбол. Там се търсят оператори на безпилотен летателен апарат, механик-водачи на МТЛБ, мерачи, шофьори на БТР, радиотелеграфисти, химик-разузнавачи и др. Във военните формирования на 61-ва механизирана бригада в Карлово и Казанлък са обявени 40 войнишки длъжности за механик-водачи на БМП, автоматчици, гранатометчици, шофьори и др. 23 са обявените вакантни войнишки длъжности във военните формирования на Единния център за начална военна подготовка в Плевен и Шумен. Там се търсят специалисти по експлоатация на комуникационни системи и мрежи, химик-разузнавачи, специалисти по счетоводен отчет на финансовите и материалните ресурси, радиооператори, радиотелеграфисти, радиотелефонисти и др. Във военните формирования на Бригадното командване в Благоевград и Враца са обявени 12 войнишки длъжности, в 4-ти Артилерийски полк в Асеновград – 10; в Алпийския полк в Смолян – 10, във военно формирование 42 600 – Мусачево също 10. 15 са обявените войнишки длъжности във военно формирование 26 240 – Сливен. Те са за механик-водач на танк Т-72, мерач на танк Т-72, шофьори, оператори по информационно осигуряване и др. В 110-ти логистичен полк в Пловдив са обявени 20 войнишки длъжности за шофьори, готвачи, оператори на комуникационно-информационна техника, радиотелеграфисти и др. Условията, на които трябва да отговарят кандидатите, и необходимите документи са посочени в обявата, публикувана на 21 февруари 2019 г. в рубриките „Документи“ - „Обяви“ в интернет страницата на Министерството на отбраната. Освен на посочените в обявата телефони, кандидатите за участие в конкурса могат да получат допълнителна информация и на телефона на националната кампания „Бъди войник“: 0700 20 407.    ", "date": "2019.02.22", "title": "Търсят се кандидати за 185 войнишки длъжности"}
{"url": "https://duma.bg/nahluvat-stud-i-snyag-ochakva-ni-mrazovit-uikend-n186033", "text": "Зимата се завръща още от днес, а през почивните дни ни очаква много студено и ветровито време. Днес ще е облачно, температурите ще падат значително и до края на вечерта ще са под нулата. Очаква се над цялата страна да има валежи - първо от дъжд, а по-късно и от сняг. В 16 области е обявен жълт код за силен вятър. Преди обяд вятърът от северозапад ще е умерен, след обяд той ще се ориентира от североизток, вечерта значително ще се усили и с него ще нахлува студен въздух. Максималните температури ще са между 6° и 11°. Със застудяването привечер в североизточните райони, а през нощта срещу събота в цялата страна дъждът ще премине в сняг, ще се усили и до сутринта в повечето райони на страната ще се образува снежна покривка - 5-10 см.  Събота ще е още по-студено. Дневните температури ще са около нулата. Мразовитото време ще остане и в неделния ден, но вятърът ще утихне. В началото на следващата седмица ще продължи да е облачно и със зимни температури.", "date": "2019.02.22", "title": "Нахлуват студ и сняг, очаква ни мразовит уикенд"}
