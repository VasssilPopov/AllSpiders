{"url": "https://duma.bg/prezidentat-nalozhi-veto-na-sdelkata-za-f-16-n196518", "text": "Президентът Румен Радев наложи вето върху приетия от НС Закон за договорите за изтребителите Ф-16 и го върна за ново обсъждане. В мотивите си той посочва, че като държавен глава и върховен главнокомандващ на въоръжените сили на България не може да остане безучастен към процесите на модернизиране на БА. \"Когато се вземат стратегически решения, свързани с отбраната и националната сигурност на страната, е необходимо не само да бъдат осигурени постижими за държавата финансови параметри, но и да има широк консенсус и подкрепа. Острите спорове в НС при обсъждането на ратификационния закон показаха, че по параметрите на договора не е потърсено и не е постигнато обществено съгласие. Обвързването на България със задължения, при това за години напред, без да има национално съгласие и убеденост във взаимно приемливите условия на договора, е изключително тревожно\", подчертава държавният глава. Радев смята, че законът е трябвало да бъде приет на две гласувания в отделни заседания на НС, но е минал по \"бързата писта\". Поради скъсената законодателна процедура са останали неизяснени важни въпроси като цени, гаранции, срокове за доставки, неустойки, обезщетения и други. Не е допустимо при решаването на стратегически въпрос като гарантиране на националната сигурност да се използва процедурата \"по изключение\", коментира Радев. Президентът е категоричен, че е необходим самолет с многофункционални способности, което се постига не само с качествата му, а и с пълен пакет въоръжение, съпътстващо оборудване и обучение на личния състав.", "date": "2019.07.24", "title": "Президентът наложи вето на сделката за Ф-16"}
{"url": "https://duma.bg/kaloyan-pargov-strashno-e-che-tryabva-otnovo-da-se-borim-protiv-fashizma-n196522", "text": "Страшно звучи, че в съвременна европейска България отново трябва да се противопоставяме на настъпването на фашизма, заради което Вапцаров и другарите му платиха с живота си. Това заяви лидерът на столичните социалисти Калоян Паргов по време на възпоменателната церемония по повод 77-ата годишнина от гибелта на Никола Вапцаров. Десетки граждани и политици поднесоха венци и цветя пред лобното място на поета на Гарнизонното стрелбище, където е изпълнена смъртната присъда на Вапцаров и на неговите съратници. С едноминутно мълчание и сведени глави присъстващите почетоха паметта на антифашистите. Сред тях бяха вицепрезидентът Илияна Йотова, председателят на БСП Корнелия Нинова, депутати, представители на БАС. Преди това се проведе възпоменателна церемония.  \"По традиция се събираме на Гарнизонното стрелбище, за да почетем паметта на големия поет и антифашист и на съмишлениците му Антон Попов, Антон Иванов, Атанас Романов, Георги Минчев и Петър Богданов. Тук са разстреляни ген. Владимир Заимов, Цвятко Радойнов и неговите другари. Мястото, на което са убити заради своята антифашистка дейност, днес цинично се нарича музей на националното помирение\", подчерта Паргов. Според него мястото е черен символ на разправата със съпротивата срещу хитлерофашизма.  77 години по-късно в България в София отново се правят опити да се възродят фашистките прояви, характерни за 40-те години на миналия век в Германия, предупреди Паргов. Той припомни, че на 1 септември, денят, в който човечеството ще отбележи 80 г. от началото на Втората световна война, неолиберали планират с благословията на Столичната община да поставят пречупени звезди на знакови места, сред които президентството и НС. Дълг на всички нас е да съхраним истината за себеотрицанието и саможертвата на тези достойни мъже, призова председателят на ГС на БСП в София. Борбата на Никола Вапцаров за справедливост и по-добър живот е актуална и днес, заяви Нинова. \"Прояви на фашизъм има и у нас, и по света. Трябва всички да бъдем много бдителни и да не допускаме неговото връщане\", призова тя. \"Много усилия бяха направени през последните десетилетия Вапцаров да бъде забравен, да бъде изтрит от паметта на хората, дори от българската литература. Изтрити са имената на тези, които направиха този опит. Неговото остана\", подчерта вицепрезидентът Илияна Йотова.  Есеистично слово за Вапцаров произнесе и поетът-антифашист Петър Андасаров. ", "date": "2019.07.24", "title": "Калоян Паргов:   Страшно е, че трябва отново да се борим против фашизма"}
{"url": "https://duma.bg/babh-se-opravda-za-humanno-umartvyavane-na-praseta-n196519", "text": "Умъртвяването на свинете се извършва при спазване изискванията на Регламент 1099/2009 и се използва висока концентрация на въглероден диоксид под формата на сух лед, която гарантира бързо и ефективно умъртвяване. Методът е напълно хуманен, коментира началникът на отдел \"Здравеопазване на животните\" в БАБХ д-р Александра Митева. Повод за обясненията са въпроси от русенския депутат от БСП Георги Стоилов. Той публикува в социалните мрежи ужасяващи снимки на евтаназия на прасета и настояваше за отговор дали 17 хиляди животни в свинекомплекса \"Николово\" са умъртвени с пожарникарска пяна.   БАБХ твърди, че за свине се използва концентрация от 80% въглероден диоксид. За да се предотврати неговото изтичане и да се предпазят хората, участващи в процеса, сухият лед се покрива с пяна, която да го задържи в непосредствен контакт със свинете. От агенцията твърдят, че пяната подпомага и дезинфекцията. БАБХ настоява, че всяка страна в ЕС използва метод на умъртвяване в зависимост от ресурсите си и националната ситуация, стига той да отговаря на международните стандарти на Световната организация по здравеопазване на животните.  За да няма риск от разпространение на заразата, прилага се методът на загробване, а мястото му е строго определено, отговарят от агенцията на въпроса на Стоилов къде се загробват умъртвените животни, защо не се изгарят в екарисаж и с какви превозни средства се извозват. Извършена ли е проверка на изнесеното в търговската мрежа от свинекомплекса месо и за какъв период назад, попита народният представител. От БАБХ отговарят, че всяко насочване на пратка свине за клане е съпроводено с протокол от лабораторно изпитване от живите животни с отрицателен за АЧС резултат.  Стоилов е задочно уверен, че БАБХ взема проби за гарантиране на безопасността на фуражите и здравния статус на животните. Агенцията твърди, че изпълнява максимално бързо мерките за ликвидиране на огнището със зараза по свинете. ", "date": "2019.07.24", "title": "БАБХ се оправда за \"хуманно\" умъртвяване на прасета"}
{"url": "https://duma.bg/doplashtame-poveche-po-modela-ananiev-n196523", "text": "От представения нов модел на здравно осигуряване не е ясно какво получават гражданите и пациентите по задължителното осигуряване, заяви в интервю за ДУМА д-р Мими Виткова. Според нея на практика този модел узаконява по-голямо доплащане, вместо да го намали. От години международни институции критикуват България, че доплащането от пациентите е над 45% и е най-високо в ЕС. Необходим е анализ кои медицински услуги ще влязат в основния здравен пакет и колко ще струват. У нас в момента над 1,5 млн. работещи внасят 8% здравна осигуровка, а за останалите 2/3 от здравноосигурените плаща държавата, и то по-малко от 8%. Според експерта е необходимо държавните служители, магистратите и работещите с високи доходи сами да плащат вноските си.    ", "date": "2019.07.24", "title": "Доплащаме повече по модела \"Ананиев\""}
{"url": "https://duma.bg/badeshtiyat-obvinitel-%E2%84%961-zapochna-da-razdava-prisadi-n196517", "text": "Единственият кандидат за главен прокурор Иван Гешев започна да раздава присъди и оценки на заподозрени от телевизионния ефир. За мен целта на пробива в НАП е политическа и това е безспорно, заяви шефът на Спецпрокуратурата, след което се сети да добави, че това е въпрос на доказване. По думите му обвиняемият Кристиян Бойков е оръдие и маша на деянието, а фирмата, в която 20-годишният младеж работи, съчетавала основната си дейност с киберрекет. Пробивът в системата на НАП бил координирана атака срещу държавата. Определено става дума за хакерство, но определено не е бяло, заяви Гешев и многозначително добави, че през следващите дни предстои интересно развитие по случая. По същото време от прокуратурата обявиха, че Бойков е разполагал с базата данни на НАП преди разпространението й в интернет. Той бил променил оригиналната дата на файловете с датата 10.11.1989 г. Между 10 и 12 юли от служебния му компютър били търсени ЕГН на Бойко Борисов, Сотир Цацаров и Делян Пеевски. Преди това момчето търсило други две лица, както и адвокатска кантора \"Авиора консулт\". \"Резултата от тези търсения Бойков е съхранил във файл, именуван \"Търсене за бивол\". След тези действия от него е извършено търсене в базата данни на НАП с единния граждански номер на евродепутата Емил Радев. Резултатите от тези търсения са обменяни от Бойков с друго лице\", твърди прокуратурата. Според държавното обвинение Бойков е автор на мейла от \"руския гражданин, женен за българка\".  След изявленията на Гешев и прокуратурата ГДБОП отново нахлу във фирмата, в която работи Бойков.", "date": "2019.07.24", "title": "Бъдещият обвинител №1 започна да раздава присъди"}
{"url": "https://duma.bg/dranchene-na-naglost-n196525", "text": "Иван Гешев не спира да дрънчи. Ако доскоро звукът бе основно от вече поприкрития му златен ланец, с обявяването на единствената кандидатура за главен прокурор от него отново зазвъня наглостта. Бъдещият шеф на държавното обвинение се взе много на сериозно и   още преди да е овладял кабинета на Сотир Цацаров. От изявленията на Гешев стана ясно как ще работи прокуратурата оттук насетне. Първо, разделение на властите според него не трябва да има. Дали Баце и тук ще се меси, както раздава разпореждания на медии, депутати и какво ли още не? По-скоро Делян Пеевски отново ще е кукловодът, защото тезите на бъдещия \"държавен\" инквизитор странно съвпадат с тези на контролираните от бизнесмена медии. Списъкът на приоритетните за наблюдение вече бе сведен, и то от БНТ. Думам ти, дъще... Освен това една частна фирма бе набедена за киберрекет, въпреки че още няма официални обвинения, май и доказателства.  Три месеца преди да бъде официално избран, Гешев е готов да отмята по списък. Непослушните да се стягат. Времето на \"обоснованите предположения\" идва с тройна сила. А оцелелите отново ще осъдят България на милиони... Заради едното дрънкане на наглеци.", "date": "2019.07.24", "title": "Дрънчене на наглост"}
{"url": "https://duma.bg/ivan-geshev-ne-haresva-razdelenieto-na-vlastite-n196516", "text": "Кандидатът за главен прокурор Иван Гешев не харесва идеята за тотално разделение на властите, стана ясно от участието му в БНТ вчера. Не споделям виждането на, да ги наречем, десните екстремисти, че законодателната, изпълнителната и съдебната власт трябва да са разделени, заяви той. \"Няма как съдебната власт и прокуратурата да постигне резултат в борба с корупцията или битовата престъпност, ако няма взаимодействие с която и да е от другите власти. Нали не мислите, че всичките акции, които се случиха, са само и единствено плод на прокуратурата? Това е работа и на колегите от МВР, и на колегите от ДАНС, без тях това не може да се случи. Прокурорът иначе е добре платен деловодител всичко на всичко\", опита се да обясни позицията си той. \"Не харесвам революционните промени и не споделям виждането, че всичко трябва да се започне отначало\", заяви единственият кандидат за главен прокурор. Гешев обяви, че иска прокуратура, отворена към проблемите и болките на хората. По думите му в момента държавното обвинение се намирало в най-добрата си форма, много неща трябвало да бъдат запазени и да се надграждат. Гешев не се засягал от твърденията, че е протеже на Сотир Цацаров, тъй като настоящият главен прокурор се е подписал последен под номинацията му, а и Цацаров бил най-успешният главен прокурор до момента. Гешев вече е готов и с опорките кои ще се опълчат срещу кандидатурата му. \"На първо място, това е политическият кръг и свързаните с него медии и олигарси, гравитиращ около подсъдимия Прокопиев. Това е най-сериозна сила с най-сериозен интерес да няма избор извън тези, които са предпочитани от него\", заяви той. Отпор щяло да има и от олигарсите на прехода, \"които са в ареста или предстои да влязат в ареста\". Гешев влезе в стила на медиите, управлявани от Делян Пеевски, и продължи да изрежда обичайните за тях заподозрени - бившия правосъден министър Христо Иванов, Иван Костов и някогашния шеф на контраразузнаването Атанас Атанасов. Не разполагам с асансьор, който да стига до хола, \"стрелна\" той Цветан Цветанов.", "date": "2019.07.24", "title": "Иван Гешев не харесва разделението на властите"}
{"url": "https://duma.bg/svetovniyat-%E2%84%96405-pobedi-grisho-v-atlanta-n196532", "text": "Григор Димитров инкасира четвърта поредна загуба. Този път най-добрият ни тенисист падна от световния №405 Кевин Кинг с 5:7, 4:6 на старта на АТП 250 турнира в Атланта. Поражението е доста срамно за българина, защото беше \"сгънат\" от най-нископоставения тенисист, откакто бившият №3 в света спря да играе по фючърси и чалънджъри.  По-големият проблем обаче изглежда контузията в рамото му, след като в паузата между първия и втория сет получи помощ от физиотерапевт на корта, а и постоянно се хващаше за него в течение на мача. Иначе с с В края на сета, когато водеше с 5:4 и сервираше за частта, Димитров се пропука и след пет възможности за пробив, които имаше, Кинг взе подаването му. Американецът поведе с 6:5, след което проби още веднъж, за да спечели и сета. Загубената първа част видимо не се отрази на бившия №3, който бързо поведе с 3:0 във втория сет благодарение на два пробива. Веднага след това обаче започна нов срив в неговата игра и Кинг спечели пет поредни гейма, пробивайки три пъти. Димитров спря серията му, взимайки деветия гейм, но това не се оказа достатъчно и още в следващия беше пробит отново, за да загуби и мача. За Кинг това беше първа победа в световния тур. Нашият пък ще продължи със срива в ранглистата и вероятно скоро ще започне да играе в квалификации, за да участва по \"Мастърс\" турнирите. Следващата седмица Димитров е заявен да участва на АТП 250 турнира в Лос Кабос, Мексико.", "date": "2019.07.24", "title": "Световният №405 победи Гришо в Атланта"}
{"url": "https://duma.bg/stanislav-vladimirov-e-nominiran-za-kmet-na-pernik-n196520", "text": "Народният представител от \"БСП за България\" Станислав Владимиров е номиниран за кмет на Перник, обяви Корнелия Нинова след изнесено заседание на ИБ в областния град. Лидерката на БСП съобщи, че акцент в разговорите с общинските председатели на партията в областта са били проблемите, свързани със здравеопазването и екологията. \"Има населени места, в които по 2 месеца не стъпва лекар, а в някои отдалечени села дори няма транспорт, с който да се стигне до общинска болница. Перничани са силно обезпокоени, че на площадката на \"Топлофикация\" се горят отровни отпадъци, които се внасят от чужбина. Решаването на въпроса не зависи само от местната власт, а е и държавна политика\", даде примери Нинова. Според нея случващото се с ТЕЦ-а е пример за сливането на власт и пари, защото управляващите са тези, които правят услуги на собственика на \"Топлофикация\" Христо Ковачки, а след това по време на избори той \"се разплаща\" под формата на корпоративен вот.  Чистотата на въздуха е една от най-чувствителните теми за Перник, който е в челото на класацията за най-мръсен град, заяви Владимиров и припомни множеството въпроси, които е отправял към МОСВ по темата. Той отново попита местната власт защо градът не е кандидатствал по европрограмата \"Лайф+\" за безплатна подмяна на старите печки на твърдо гориво с отоплителен уред с по-висок екологичен клас. БСП ще настоява за разрешаване на проблема с транспорта между София и Перник. \"Всеки ден около 30 000 перничани пътуват до столицата, за да работят. За съжаление, те не могат да разчитат нито на качествен жп транспорт, нито на автобусните превозвачи\", коментира Владимиров. Стратегия за икономическото развитие на Перник също ще бъде сред акцентите в кампанията на БСП за местния вот. Междувременно стана ясно, че Нина Ставрева ще се бори за втори мандат като кмет на Каварна. Маргарита Карагюлиева е кандидатът на левицата за кмет на с. Българево, а 28-годишният Георги Георгиев влиза в надпреварата за кметския пост в Нови пазар. ", "date": "2019.07.24", "title": "Станислав Владимиров е номиниран за кмет на Перник"}
{"url": "https://duma.bg/sportat-po-televiziyata-dnes-n196538", "text": "17.00 Португалия - Ейре (юноши до 19 г.) 20.00 Франция - Испания (юноши до 19 г.) 3.30 Ботафого - Атлетико Минейро 1.15 Насионал - Интернасионал 3.30 Атлетико Паранаенсе - Бока Хуниорс 13.15 Обиколка на Франция (XVII етап) 12.30 Турнир в Хамбург (мъже)", "date": "2019.07.24", "title": "Спортът по телевизията днес"}
{"url": "https://duma.bg/lyupko-petrovich-iska-obedinenie-v-tsska-sf-n196555", "text": "Люпко Петрович иска обединение в ЦСКА-Сф. Новият треньор на клуба обяви, че е настъпил моментът на истината на \"Армията\" и е задължително да излязат от кризата с победи. Утре от 20.30 часа \"червените\" посрещат хърватския Осиек в първи мач от II квалификационен кръг на Лига Европа. \"Трябва да се види как да се излезе от тази ситуация. За загубата е виновен колективът. Сега трябва да се върнем в правия път. Ето сега се обвинява един млад български играч (б.а. Стойчо Атанасов), че е допуснал грешка, но преди него сбъркаха и други. Тук не се ценят българските играчи. В Звезда има 4-5 чужденци, другото само са сърби. Ако не бяхме дали шанс на Турицов, нямаше да стигне до националния отбор. Във футбола големите отбори често са в криза. Имам опит как да се справя\", каза на пресконференция Петрович. \"Господин Ганчев загърби бизнеса си, защото мисли 24 часа за футбол. Ако и ние сме така, ще стигнем до успех. Работихме добре с Добри (Митов). Играчите търсеха грешките в другите и не знаеха от кого да поискат съвет. Сега знаят към кого да се обърнат, ако нещо не разбират. Играчите срещу Черно море (1:3) бяха като на разходка в парка. Трябва да се обединим и да го видим още утре. Сега трябва да се съберем отново и да станем истински отбор. Осиек има финансиране от Унгария и дори може би от президента. Имат няколко чужденци, но повечето са местни. Мисля, че това е правилното. Имат силни футболисти - Марич и Мансе са добри. Левият им бек също е опасен. В момента са по-силни от Хайдук. Ако не постигнем резултат, знам какво предстои. Щом не побеждаваш - “довиждане”. Ние сме един отбор. Не е важно кой ще направи грешка. Важно е да си помагаме и всички заедно да излезем от кризата. Не да се сочим един друг с пръст. Видяхте, че и Лудогорец, който е шампион цели осем пъти, може би ще станат и девет, загубиха от Ференцварош\", обобщи Петрович.", "date": "2019.07.24", "title": "Люпко Петрович иска обединение в ЦСКА-Сф "}
{"url": "https://duma.bg/biznesat-iska-kzk-da-proveri-targoviyata-s-tok-n196509", "text": "Асоциацията на индустриалния капитал в България (АИКБ) внесе сигнал в Комисията за защита на конкуренцията (КЗК), свързан с търговията с ток на свободния пазар. Това е втора подобна жалба от началото на годината. Според асоциацията, в която членуват още КРИБ, БСК и БТПП, антимонополната комисия трябва да разследва действията на група участници на свободния пазар на ток, които с поведението си по недопустим начин нарушават принципите на свободно договаряне и конкуренция, залегнали в българското законодателство. \"Съществена част от електрическата енергия, произвеждана от мощности частна собственост на територията на страната, е под прекия или косвен контрол на субекти, които са свързани лица по смисъла на параграф 1 от допълнителните разпоредби на Търговския закон\", се казва в жалбата. От АИКБ визират Топлофикация Бургас, Перник, Плевен, Русе, Велико Търново, Русе, Враца, Сливен, Габрово, \"Брикел\" ЕАД, ТЕЦ \"Бобов дол\" и ТЕЦ \"Марица 3\". Част от тези дружества са свързани с името на бизнесмена Христо Ковачки, което обаче не се посочва конкретно в жалбата. Според описаното в сигнала до КЗК електрическата енергия, произведена от гореизброените дружества, се продава на свободния пазар от дружеството търговец \"Гранд Енерджи дистрибюшън\", свързано със субектите производители. \"Търговецът \"Гранд Енерджи дистрибюшън\" по силата на договор представлява \"Топлофикация София\" ЕАД при продажба на електрическата енергия, произведена от когенерацията на дружеството с обем 186 МW. Наличието на свързаност между собствениците на производствени мощности и субекта търговец на свободния пазар представлява концентрация, която обективно създава условия за манипулиране на пазара\", пише в жалбата до КЗК. От АИКБ твърдят, че са налице условия за изкуствено създаване на дефицит на електрическа енергия чрез ограничаване на собственото производство и едновременно с това изкупуване чрез свързани търговци на цялото предлагано от държавните дружества произведено количество електроенергия на борсата. \"Отделно от това под контрола на собствениците на производствените мощности е и застрахователно дружество. Застрахователното дружество издава застрахователни полици като форма на гаранционно обезпечение при закупуване на електрическа енергия преимуществено на групата търговци, свързани с производителя, което пряко създава конкурентно предимство. Това обстоятелство подсказва, че е възможно и закупената енергия да не бъде платена, и подсилва непазарното предимство\", пише още в сигнала. Според АИКБ пазарното поведение на гореизброените участници на пазара на електрическа енергия създава съмнения за наличие на картелно споразумение. От сигнала става ясно, че \"Гранд Енерджи дистрибюшън\", \"Юропиън трейд оф енерджи\", \"Сага комодитис\", \"ТМ Технолоджи\", \"Енерджи инвест юръп\" - всичките, свързани със субектите собственици на производствените мощности, са участвали в проведени тръжни сесии на Българската независима енергийна борса през периода от ноември 2018 до януари 2019 г., при които са търгувани предлагани от АЕЦ \"Козлодуй\" количества електроенергия в размер на около 500 МW. Всеки от изброените търговци е закупил на база на двустранен договор електрическа енергия от предложената от АЕЦ \"Козлодуй\", като формално по всеки от договорите е спазено ограничението в тръжната документация за закупуване на количества до 10 МВтч, съответно 20 МВтч от един купувач. На практика цялото количество електрическа енергия, предложено по време на споменатите борсови сесии, е закупено от цитираните дружества. Според бизнеса се създава ясна тенденция съществена част от електроенергията, предлагана на свободния пазар, да се закупува от изброените дружества при елиминиране на останалите търговци.", "date": "2019.07.24", "title": "Бизнесът иска КЗК да провери търговията с ток"}
{"url": "https://duma.bg/vlastta-prodalzhava-da-vzima-novi-zaemi-n196510", "text": "Веднага след провеждането на аукцион за пласиране на държавни ценни книжа (ДЦК) в понеделник, на който правителството взе 200 млн. лв. от вътрешния пазар, БНБ обяви, че е насрочен друг търг, на който ще се търси същата сума. Така в рамките на 45 дни правителството ще изтегли нови заеми на стойност 900 млн. лв. Вече стана ясно, че средствата ще са необходими на държавата, за да плати накуп 2,2 млрд. лв. за поръчаните 8 изтребителя Ф-16 Блок 70. Според финансовия министър Владислав Горанов плащането наведнъж е по искане на Вашингтон, тъй като досега не сме сключвали с тях подобни сделки за въоръжаване. Според премиера Бойко Борисов парите се плащат накуп по негово настояване, за да не оставя на следващите правителства задължения за въоръжение. За целта дори беше актуализиран бюджетът за 2019 г., за да се увеличи дефицитът до 2%. Беше запазен обаче таванът на новия вътрешен дълг, който може да се поеме през тази година, на 1 млрд. лв. Това означава, че правителството планира дефицитът да бъде компенсиран с повече събираемост на приходите и/или с по-малко разходи по други пера. Вече беше заявено, че други военни проекти за над 300 млн. лв. няма да се финансират през тази година. На проведения в понеделник аукцион държавата е пласирала на вътрешния пазар 20-годишни ДЦК на стойност 200 млн. лв. Постигнатата среднопретеглена годишна доходност е 1,62% с фиксиран годишен лихвен процент от 1,5%. Лихвите се изплащат на всеки шест месеца, считано от датата на емисията, като последното плащане се извършва заедно с изплащането на номиналната стойност на емисията. На 19 юни БНБ организира друг търг, първият за тази година, на който бяха пласирани 20-годишни ДЦК на стойност 100,6 млн. лв. при постигната среднопретеглена годишна доходност от 1,86%. На същия ден беше пласирана емисия ДЦК с 10,5-годишен матуритет на стойност 200 млн. лв. Постигнатата средна доходност на аукциона беше 0,54%. Според представените условия на следващия аукцион, планиран за 29 юли, правителството ще търси още 200 млн. лв. от вътрешния пазар (банки, застрахователни дружества, пенсионни и гаранционни фондове, инвестиционни посредници и други инвеститори). Планираната емисия ДЦК е с матуритет от 10,5 години с 0,5% годишен лихвен процент. Така новите емисии дълг на вътрешния пазар ще станат три от началото на годината на обща стойност 700 млн. лв. Очаква се кабинетът да се възползва от поемането на максимално разрешения по закон нов дълг за 2019 г. - 1 млрд. лв.", "date": "2019.07.24", "title": "Властта продължава да взима нови заеми"}
{"url": "https://duma.bg/tszpz-gotvi-model-za-izvansadebno-reshavane-na-sporove-v-zdraveopazvaneto-n196511", "text": "Проект на извънсъдебно решаване на спорове в здравеопазването подготвя Центърът за защита на правата в здравеопазването. Става въпрос за взаимоотношенията между пациент и лекар/лечебно заведение, но не и пациент - държава, съобщи председателят на пациентската организация д-р Стойчо Кацаров. \"У нас непрекъснато се увеличават делата за медицинска грешка и обезщетенията по тях. Проблемът е, че те се точат с години\", обясни той. В момента извънсъдебно решаване на спорове има само по законите за международния търговски арбитраж и за защита на потребителите, като първият решава спорове между юридически лица, а вторият изрично изключва решаването на спорове по предоставяне на медицинска помощ. В споровете има много специфична медицинска терминология и до неотдавна нямаше достатъчно подготвени юристи. Адвокат Анели Чобанова обясни, че мнозина болни са търсили правата си пред Комисията за защита от дискриминация, но тя може само да установява наличие или отсъствие на дискриминация и да издава препоръки. Когато решенията й бъдат оспорвани в съда, процедурите отново се протакат с години. Тя е категорична, че извънсъдебното решаване на спорове в здравеопазването през арбитраж или медиация може да спести много време, нерви и ресурс.", "date": "2019.07.24", "title": "ЦЗПЗ готви модел за извънсъдебно решаване на спорове в здравеопазването"}
{"url": "https://duma.bg/prokuraturata-se-zadeystva-za-smartta-na-dializen-patsient-ot-vidin-n196512", "text": "След месеци отводи и отлагания прокуратурата образува досъдебно производство заради смъртта на Красимир Неофитов - пациент от хемодиализата във Видин. След обжалване от дъщерите на Неофитов в Апелативната прокуратура в София видинската се размърда, пишат от сайта ВидинВест. ДУМА припомня, че на 1 октомври 2018 г. заради авария диализата във видинската болница \"Св. Петка\" спря работа. Заради отложена процедура 50-годишният Неофитов почина. Медицинският одит установи редица нарушения. \"Окръжна прокуратура във Видин е образувала досъдебно производство за това, че на 3.10.2018 година в МБАЛ \"Света Петка\" - Видин, поради незнание или немарливо изпълнение на правно-регламентираната дейност, представляваща източник на повишена опасност - упражняване на медицинска професия, е причинена смъртта на Красимир Неофитов Маринов\", пише в съобщение до дъщерите на Неофитов, цитирано от ВидинВест. Престъплението е по чл. 123, ал. 1 от Наказателния кодекс, а самото разследване ще проведе следовател на видинската прокуратура. ", "date": "2019.07.24", "title": "Прокуратурата се задейства за смъртта на диализен пациент от Видин"}
{"url": "https://duma.bg/gerb-otnovo-se-otmetnaha-za-mashinnoto-glasuvane-n196521", "text": "ГЕРБ изненадващо дадоха назад за машинното гласуване. На заседанието на правната комисия гербаджията Красимир Ципов настоя вот с устройства да има след местните избори на парламентарни, президентски и европейски избори. Първоначалното предложение бе машинното гласуване да бъде отменено за всички избори с изключение на президентските и европейските.  Машината ще възвърне част от доверието в изборния процес и няма да има недействителни бюлетини, заяви секретарят на ПГ \"БСП за България\" Филип Попов. \"Няма значение какво ще запишете, че ще се случи след местните избори, защото преди следващия вот то ще бъде променено. През 2016 г. се предвиждаше пълно машинно гласуване за всички видове избори. Малко преди да пристъпим към изпълнението, машините станаха 3000 за евровота и 6000 за местните избори. Начинът на работа върху Изборния кодекс е такъв, че няма значение какво пише в закона\", скептичен бе зам.-председателят на ПГ \"БСП за България\" Крум Зарков. Комисията реши да не подлага на гласуване предложението на БСП условието за създаване на кметство да бъде 150 вместо 350 жители. Не бе подложено на гласуване и внесеното от ОП за създаването на кметство да е при наличие на над 200 жители, а не 350, както е досега. В пленарната зала ще бъде решено дали да има промяна и малките населени места да имат избираем управник вместо назначен наместник.", "date": "2019.07.24", "title": "ГЕРБ отново се отметнаха за машинното гласуване"}
{"url": "https://duma.bg/vlastta-razyasnyava-kak-shte-se-harchat-evroparite-za-regionite-n196505", "text": "Властта тръгна предизборно да разяснява как ще се харчат европарите за регионална политика. Зам.-министърът на регионалното развитие Деница Николова вече обикаля по райони на планиране, за да представя новия модел на финансиране през следващия програмен период. Понеже е отпускарски период и темата специфична, няма обществен отзвук. Тя обаче е важна, защото сега моделират схемата, по която ще се усвояват европарите през 2021-2027 г. Страната ни ще получи с 8% повече финансов ресурс от ЕС по линия на кохезионната политика. На 8 юли от МРРБ съобщиха, че ведомството започва серия от стратегически консултации в страната във връзка с програмирането на новата европейска оперативна програма за подкрепа на регионите в периода 2021-2027 г. Инициативата е съвместна с Международната банка за възстановяване и развитие в рамките на подписаното споразумение за консултантски услуги. Предвижда се стратегическите консултации да се проведат на национално, регионално и местно ниво. Досега такива е имало на среща с представители на общините от Югозападния район, както и в Бургас.", "date": "2019.07.24", "title": "Властта разяснява как ще се харчат европарите за регионите"}
{"url": "https://duma.bg/do-kraya-na-sedmitsata-puskat-mesechni-vinetki-za-kamioni-n196504", "text": "Продажбата на месечни винетки за автобуси и камиони ще бъде възстановена до края на седмицата. Това съобщи Олег Асенов от Националното тол управление. Спирането на продажбата бе разписано в закон от 16 юли, тъй като от 16 август трябваше да стартира тол системата. Тя обаче беше отложена за март 2020 г., но срокът за продажба не беше променен. Така се наложи депутатите спешно да гласуват промяна в Закона за пътищата, за да бъде пусната отново в продажба месечна винетка. За проблема вече сигнализираха превозвачи, които съобщиха, че седмичните винетки, които са на разположение, им излизат много скъпо и може да се стигне до фалити, ако не бъдат взети спешни мерки. \"В момента временно е преустановена продажбата на месечни винетки до публикуване на промените, които миналата седмица минаха на второ четене в пленарната зала. В деня, в който законът се обнародва в \"Държавен вестник\", ние сме готови технически отново да бъде възстановена продажбата на винетки. Голяма част от нашите потребители, запознавайки се със закона, реагираха адекватно и в последните дни преди спирането на винетките се наблюдаваше засилено търсене на месечни винетки, така че част от превозвачите очевидно планират дейността си\", каза Асенов пред БНТ.", "date": "2019.07.24", "title": "До края на седмицата пускат месечни винетки за камиони"}
{"url": "https://duma.bg/pusnatata-predsrochno-otsechka-ot-struma-zatvorena-za-remont-n196507", "text": "Едното платно от пуснатата предсрочно отсечка от магистрала \"Струма\" край Благоевград е затворено заради ремонт на фуга, съобщи Агенция \"Пътна инфраструктура\". 6,5-километровата част от магистралата бе открита на 23 май по нареждане на премиера Бойко Борисов, който присъства и на официалното пускане на пътя. Рязането на лентата се случи 3 дни преди изборите за европейски депутати. До 28 юли ще се извършва настройка и калибриране на дилатационните фуги на съоръжението над р. Логодашка при 93-ти км на лот 3.1 от АМ \"Струма\". Дейностите са за сметка на изпълнителя на обекта, съобщават от АПИ. Поетапно ще е затворено първо платното за София, а след това и платното за Кулата. В момента е затворено платното за София и трафикът в тази посока се пренасочва по път I-1 София - Кулата. Движението в посока Кулата се осъществява по автомагистралата. След завършване на дейностите в платното за София ще се ограничи движението в съседното платно за Кулата, като трафикът в тази посока ще се насочи по път I-1 София - Кулата.", "date": "2019.07.24", "title": "Пуснатата предсрочно отсечка от \"Струма\" - затворена за ремонт"}
{"url": "https://duma.bg/petrolniyat-bransh-se-oplaka-na-poslanitsi-ot-novite-kasovi-belezhki-n196508", "text": "От Българската петролна и газова асоциация се оплакаха на посланици от страните от Европейския съюз от изискванията на Наредба №18. Мярката трябва да влезе в сила от 1 октомври и предвижда всяка една продажба да се отчита веднага чрез касовите апарати, в които софтуерът да показва каква е цената, на която е закупено горивото, каква е печалбата, какви са разходите. Това стана ясно след среща между членове от асоциацията и посланици и представители на посолствата на Великобритания, Холандия, Австрия, Румъния и Гърция у нас.  \"Включването в касовите бонове на \"покупната цена\" противоречи на основополагащите принципи на ЕС, както и на приложимите в съюза правила за лоялна конкуренция. Покупната цена е търговска тайна, гарантирана от международното, европейското и националното право. Осветляването на подобна информация би могло да доведе до изкривяване на конкуренцията между търговските оператори, което не е в полза нито на потребителите, нито на търговците и като цяло – на българската икономика\", заявиха от организацията.  Друг проблем според бранша е, че обявяването на покупна цена не носи обективна допълнителна информация за потребителите, тъй като в нея не са включени разходи, които правят компаниите, като например съхраняване на държавни резерви, разходи по експлоатация, логистични и маркетингови разходи. Затова членовете на асоциацията настояват за среща с премиера Бойко Борисов, за да изложат опасенията си във връзка с влизането в сила на новата наредба. ", "date": "2019.07.24", "title": "Петролният бранш се оплака на посланици от новите касови бележки"}
{"url": "https://duma.bg/iskat-2-godishna-zabrana-za-otglezhdane-na-domashni-praseta-n196506", "text": "Да се забрани за две години отглеждането на прасета в домашни условия, поиска в Добрич проф. д-р Паскал Желязков, ръководител на Националния диагностичен научноизследователски ветеринарномедицински институт. Той участва  в заседание на Областната епизоотична комисия, свикано от областния управител Красимир Кирилов.  На територията на област Добрич има седем промишлени ферми за отглеждане на свине, като най-голямата от тях е комплексът в Козлодуйци, където се отглеждат близо 65 000 животни, информира д-р Димка Димитрова, гл. експерт в Областна дирекция безопасност на храните. На територията на област Добрич има над 100 000 прасета. Според проф. д-р Паскал Желязков преносител на заразата са дивите прасета. Румен Караманов - управител на свинекомплекса в с. Козлодуйци поиска да бъде променен законът за ветеринарномедицинската дейност и да бъдат въведени глоби и за влизащи чужденци в страната, които внасят храни със съдържание на свинско месо, като визира съседна Румъния, където заболяването е обхванало цялата страна. ", "date": "2019.07.24", "title": "Искат 2-годишна забрана за отглеждане на домашни прасета "}
{"url": "https://duma.bg/bsp-v-pernik-dava-zam-kmet-na-kpkonpi-zaradi-koruptsiya-n196513", "text": "БСП в Перник сигнализира КПКОНПИ за конфликт на интереси и корупция на зам.-кмета Владислав Караилиев от ГЕРБ, обяви общинският лидер на социалистите Кирил Леонов. Сигналът е заради първи братовчед на зам.-кмета - управителя и съсобственик на фирма \"Инфраконструкт\" ООД Иво Гаджов. През 2016 г. дружеството печели обществена поръчка за проектиране на нови улици и на две кръгови кръстовища в Перник. Целият цикъл по обявяването, провеждането, възлагане изпълнението и приемането на строителството е било под прекия институционален контрол на Караилиев.  Иво Гаджов и фирмата му \"Виа Интелего\" ООД печелят поръчка за изграждането на моста над река Струма по проект по ОП \"Региони в растеж\" за 368 982 лв. с ДДС. От Антикорупционния фонд предупредиха, че съгласно ЗОП в подобна процедура не могат да участват дружества, управлявани от лица, свързани с възложителя. При подаване на офертата участникът е трябвало да подаде декларация, удостоверяваща липсата на свързаност, но такава няма. Според АКФ \"Виа Интелего\" е една от няколкото, посочени от Караилиев в декларацията му от 2014 г. на свързани с него лица. Тя е публикувана и на сайта на общината.", "date": "2019.07.24", "title": "БСП в Перник дава зам.-кмет на КПКОНПИ заради корупция"}
{"url": "https://duma.bg/spetsializantite-shte-rabotyat-3-godini-v-balgariya-ili-vrashtat-pari-n196514", "text": "Здравното министерство ще плаща специализацията на млади лекари, ако са се ангажирали да работят в страната 3 години. Ако те не си изпълнят ангажимента, ще връщат парите на държавата, предвиждат промени в Наредба 1 за специализациите. Младите медици ще могат да избират лечебното заведение, в което да специализират, от списък, определен от МЗ. Според здравното ведомство това дава възможност да бъдат попълнени липсващите кадри в общински и областни болници, както и в региони с остър дефицит на медицински специалисти. От 560 на 1120 лв. се увеличава месечната субсидия, която МЗ ще плаща на базите за обучение. За дефицитните специалности може да бъде и 1680 лв., но това ще се урежда със заповед на министъра на здравеопазването. На специализантите вече могат да се отпускат стипендии от европейски проекти и програми или от друг източник. Измененията в Наредба 1 предвиждат заемането на места за специализанти да става след конкурс по реда на Кодекса на труда.", "date": "2019.07.24", "title": "Специализантите ще работят 3 години в България или връщат пари"}
{"url": "https://duma.bg/dali-go-razbra-n196496", "text": "От министъра на туризма Николина Ангелкова стана известно, че за следващата година бюджетът за национална туристическа реклама ще бъде увеличен с 50% и сумата може да стигне 17 млн. лв. Тя обяви, че вече била получила уверение от Бойко Борисов по въпроса. През годините бюджетът за реклама постоянно бе увеличаван. През миналата той дори бе по-голям от този в рекордната за туризма ни 2017-а. Този ръст в туризма обаче дойде от фактори, нямащи нищо общо с \"добрата\" държавна политика в сектора.  Въпреки неспирните вопли, че парите за реклама са малко (набедените за конкуренти на страната ни харчат доста повече), всъщност те са много заради спорния ефект от брошурите, снимките, клиповете, сувенирите и всевъзможните прояви, с които министърката твърди, че пропагандира страната ни. Още преди години тя разтягаше локуми, че ще привлече повече гости от азиатските пазари, откъдето са голяма част от туристите въобще в световен мащаб. А резултатът? Показа страната ни като туристическа дестинация дори на \"Оскар\"-ите, но досега не е дала отчет колко гости е привлякла конкретно оттам. Въпросът е дали даването на все повече пари за реклама ще реши проблемите в българския туризъм. И отговорът изглежда ясен, след като години наред държавата не може да се справи с безобразията. Сивият сектор в бранша, бетонът, мръсотията, шумът, джиповете на плажа, недружелюбното, меко казано, посрещане на туристи и т.н. се оказват малките камъчета, които обръщат колата. Години наред Ангелкова говореше, че собствеността в туризма е частна, имайки предвид хотелите. Но именно тя е тази, която трябва да управлява умно като туристическа забележителност публичната държавна собственост. Без значение дали става въпрос за плажове или за културно наследство. Дали го разбра? ", "date": "2019.07.24", "title": "Дали го разбра?"}
{"url": "https://duma.bg/ni-riba-ni-rak-n196497", "text": "Новият модел за финансиране на проекти в следващия програмен период 2021-2027 г., лансиран тези дни от МРРБ при обиколки, очевидно предизборни, по райони на планиране, сякаш е измислен на крак. Недоразвита е концепцията, липсва конкретика и като цяло изглежда, че ще доведе до провал на благородно замислената идея - изглаждане на различията вътре в регионите и между тях. Поне признават, че с изхарчените милиони досега не е постигнато много в тази посока. Да се разчита, че и занапред междинните звена в общините ще одобряват проектите, означава, че в МРРБ не са анализирали дейността им досега. Каквото и да отчита министерството, този подход реално претърпя провал. В Ямбол например обектите от културната и социалната инфраструктура, които трябваше вече да се изпълняват, още не са финансирани, а и никаква публичност няма за работата на тези междинни звена. Предлагат ни същото. Просто искат държавата, т.е. управляващите, да продължат да определят коя община какви пари ще получи, без състезание на идеи и ползи за хората. Ново в концепцията е, че регионалните съвети за развитие (РСР) ще могат да одобряват междуобщински проекти. Не е ясно точно как ще стане това, макар да е нахвърляна някаква последователност от действия. Идеята да има такъв орган по принцип е добра, но не РСР са подходящият вариант. По закон те се оглавяват от областните управители на областите в района - на РОТАЦИОНЕН ПРИНЦИП, а в състава им са представители на министерства, общини и пр. - все хора на някаква длъжност, които при повикване се явяват в съвета. Крайно несериозно е да се разчита на задълбочена преценка и отговорност на един орган със състав на повикване. Не е сериозно да се разчита на съвет, който например за Югоизточния район на планиране не е заседавал месеци наред. Би трябвало да има стабилна организация в рамките на ясна държавна структура или на структури по региони. Защото става въпрос за милиони, на които разчитаме за да оправим болниците си, училищата, пътищата... ", "date": "2019.07.24", "title": "Ни риба, ни рак"}
{"url": "https://duma.bg/nazem-ot-mrezhta-n196515", "text": "До един министър-председател, на когото се провиждат хакерски атаки през микровълнови печки, много добре би стоял главен прокурор, който сравнява работата по наказателно дело с полет на космически кораб с дизелово гориво до Луната. Отдавна обаче сме в XXI век и подобни явления и субекти нямат място в бъдещето на България. Вече ни се подиграва не само Европа... Въпреки че не вярвах, че ще посмеят да направят Гешев главен прокурор, а ще изберат някой, който не е влизал в обществения фокус (както направиха с Георги Чолаков), което е все същото, в тази номинация има дълбока логика. Защото мнозинството от българските граждани многократно показаха, че могат да преглътнат всяко безобразие. Затова държавата не е на гражданите, върховенство на правото у нас няма, имаме фасадна демокрация, а почтените професионалисти не са харесвани от властта. Интервюто на Гешев тази сутрин по БНТ ми припомни един политически закон, формулиран от великите братя Стругацки: \"след Сивите винаги идват Черните\" (по Трудно быть богом). Националната Кошлукова телевизия ни представи следващите 7 години от нашия живот в концентриран вид... Изборът на Гешев би било далеч по-страшно събитие от избора на Пеевски за ДАНС.... Възможно ли е гражданската съвест да напусне зимния си сън? Някой изненадан от тази номинация? Изненадата е само една, всички анализатори вещаеха, че ще има поне още една номинация за главен прокурор, от кумова срама, за пред обществото, че има плурализъм, но Гешев е пpeдлoжeн от цялaтa пpoкypopcкa кoлeгия - 11 чoвeкa зaeднo cъc Coтиp Цaцapoв. Тоталитаризъм на макс, само това мога да добавя. Ако с това признаваме, че в цялата държава няма друг подходящ човек за главен прокурор и Гешев е най-доброто, значи сме стигнали много под дъното. СЕМ безусловно подкрепя кандидатурата на Гешев за поста главен прокурор, тъй като е фотогеничен и добре се справя с брифингирането и пресконферирането. Има и впечатляващ ланец, което е предимство в надпреварата. Хора, дали да не остане Цацаров доживот, че както върви.... Когато кварталният тарикат стане главен прокурор, ще се върнем към корените на правото - закона на джунглата. Природа... Ив. Гешев пред БНТ - \"Моята работа е да арестувам.\" Не, господин заместник главен прокурор, полицията арестува, а прокуратурата следи за спазването на законността. Да си припомним Конституцията на Р България Чл. 127. Прокуратурата следи за спазване на законността, като: 1. ръководи разследването и упражнява надзор за законосъобразното му провеждане; 2. може да извършва разследване; 3. привлича към отговорност лицата, които са извършили престъпления, и поддържа обвинението по наказателни дела от общ характер; 4. упражнява надзор при изпълнение на наказателните и други принудителни мерки; 5. предприема действия за отмяна на незаконосъобразни актове; 6. в предвидените със закон случаи участва в граждански и административни дела.", "date": "2019.07.24", "title": "Наз@ем от мреж@та"}
{"url": "https://duma.bg/ankara-s-ultimatum-kam-vashington-n196499", "text": "\"Или зона за сигурност, или операция\" - тези два избора са били поставени пред специалния представител на САЩ за Сирия Джеймс Джефри по време на разговорите му в Анкара, пише в. \"Акшам\". Посещението на Джеймс бе в момент, когато Турция подсилва силите си край границата със Сирия. Пред Джефри било изтъкнато, че цели 14 месеца след споразумението между Анкара и Вашингтон пътна карта за Манбидж договорките остават само на думи, независимо че тогава бе определен 90-дневен срок за изпълнението им. Външният министър Мевлют Чавушоглу предупреди, че \"ако заплахите оттам продължат, Турция ще започне операция на изток от река Ефрат\". Става дума за Североизточна Сирия, контролирана от местните кюрди, които бяха подкрепяни от САЩ.   Обсъден бил и спорът за доставките на руските ракети С-400, а Москва разкри, че води разговори с Анкара за общо производство на части от С-400. ", "date": "2019.07.24", "title": "Анкара с ултиматум  към Вашингтон "}
{"url": "https://duma.bg/kratki-novini-n196498", "text": "Държавният секретар на САЩ Майк Помпео даде ясно да се разбере, че Великобритания трябва сама да обезпечи сигурността на собствените си кораби в Персийския залив, предаде изданието \"Политико\". Помолен да коментира пред \"Фокс нюз\" залавянето на британския танкер от Иран, той каза: \"На първо място отговорността да се грижи за своите кораби е на Великобритания.\" Правителството на САЩ въведе нови мерки за по-бързата депортация на имигранти чрез \"заобикаляне\" на миграционните съдилища. Според новите правила мигрантите, които не могат да докажат непрекъснат престой на американска територия в продължение на най-малко две години, могат незабавно да бъдат върнати в родината си. Столицата Каракас и много области на Венецуела бяха засегнати в понеделник вечерта от ново спиране на тока, предадоха медиите. То е започнало в Каракас, засегнати са и половината от 23-те венецуелски щата. Властите окачествиха спирането на тока като \"електромагнитна атака\". Предишното спиране бе в края на март и парализира страната за седмица.  Четири деца починаха при пожар в летен лагер в руския Далечен изток в ранните часове на вторника. Огънят изпепелил напълно 20 палатки в летния лагер в Хабаровск. Три от децата починали на място, а четвъртото дете, което помагало при евакуацията на приятелите си, издъхнало от раните си в болница. Пострадали са 5 възрастни и още 4 деца. В лагера се намирали 189 деца на възраст между 7 и 18 години. ", "date": "2019.07.24", "title": "Кратки новини"}
{"url": "https://duma.bg/tramp-reshen-da-smeni-yastreba-boltan-n196500", "text": "Президентът Доналд Тръмп е решен да смени помощника си по националната сигурност Джон Болтън, твърди \"Вашингтон Икземинър\", който се позовава на източници, близки до Белия дом. Според един от тези източници на Тръмп му е \"писнало от Болтън\" заради агресивната позиция на съветника към враговете на САЩ. Президентът дори редовно се шегувал, че помощникът му \"би се зарадвал на война, където и да е\". Болтън подкрепи проваления опит за преврат във Венецуела, а наскоро Тръмп изказа несъгласието си с плановете му за смяна на режима в Иран и благослови искането на \"сенатора-гълъб\" Ранд Пол да бъде назначен за емисар. Измежду кандидати за наследници на Болтън е пенсионираният полковник Дъглас Макгрегър, склонен да се придържа към политическия курс на Тръмп. Той неведнъж е изразявал съмнения за ползата от интервенциите в Афганистан, Ирак и Сирия. Друг кандидат е Рики Уодъл, помощник на председателя на Комитета на началниците на щабове. Той е любимец на министъра на външните работи Майк Помпео, с когото Болтън си съперничеше по международните въпроси.  ", "date": "2019.07.24", "title": "Тръмп решен да смени   \"ястреба\" Болтън"}
{"url": "https://duma.bg/14-darzhavi-iskat-nova-sistema-za-migrantite-n196501", "text": "Четиринадесет европейски страни са се споразумели вчера за \"механизъм за солидарност\" за разпределяне на мигрантите, спасени в Средиземно море. Това съобщи френският президент Еманюел Макрон след среща в Елисейския дворец.  Срещата се организира по покана на френския външен и вътрешен министър - Жан-Ив льо Дриан и Кристоф Кастанер. Френско-германското предложение е било прието \"принципно\". Макрон не даде подробности, но каза, че новата инициатива ще бъде \"бърза\" и \"автоматична\". Източник, близък до френското президентство, е съобщил пред Ройтерс, че към Германия и Франция са готови да се присъединят Финландия, Люксембург, Португалия, Литва, Хърватия и Ирландия, които са дали сигнал за \"ясно намерение\" да се премине към нова система. Кои са другите страни, засега не е ясно.  Външните и вътрешните министри на ЕС се събраха във френската столица Париж в понеделник, за да обсъдят въпросите на имиграцията и сигурността след първото събрание във Финландия миналата седмица. Не е присъствал италианският вицепремиер и вътрешен министър Матео Салвини. В писмо до френския си колега Кристоф Кастанер Салвини предупреди за ефекта на решенията, взети единствено в Париж и Берлин. Известна е по-твърдата политика на Рим към нелегалната миграция. Италия е сред европейските страни, най-тежко засегнати от миграционния натиск. България бе представлявана от вицепремиера и министър на външните работи Екатерина Захариева и министъра на вътрешните работи Младен Маринов, съобщиха от МВнР.  Захариева посочи, че временните мерки не могат да предложат трайни решения, и се застъпи за необходимостта от постоянен механизъм, който да обхваща както морските, така и сухопътните граници. На запитване на ДУМА от пресцентъра на МВнР отговориха, че \"България не е поемала ангажименти за участие в механизъм за разпределение на спасени в Средиземно море мигранти\". Почти 700 смъртни случая са регистрирани в Средиземноморието само от началото на тази година според Международната организация за миграция. Нова е почти половината от 1425 смъртни случая, регистрирани за цялата 2018 г. Макрон заяви още, че е поискал от либийското правителство мигрантите в страната повече да не бъдат затваряни и да се вземат адекватни мерки за осигуряване на тяхната безопасност. ", "date": "2019.07.24", "title": "14 държави искат нова   система за мигрантите"}
{"url": "https://duma.bg/kakva-partiya-iskam-da-bade-bsp-n196491", "text": "Това може да бъде едно въображаемо изказване на форум на партията. И сигурно бих започнал с това, че искам БСП да бъде партия с ясна идеология, принципи и морал. В своята над стогодишна история БСП винаги се е отличавала с ясни, безкомпромисни идеологически принципи. За нея идеалът е бил над всичко. Тя винаги е била идейна партия. Защото всеки човек, класа, прослойка може да изрази себе си чрез идеи, чрез идеология. Не може да има успешна партия, успешна политика без идеологически принципи, без възглед за развитието както на партията, така и на обществото, на държавата.  Историята е показала, че индивидът, а и цялото общество не може да живее само с материални неща. Това ясно се вижда от сегашното състояние на България. Защото всичко е идеология. Законите, които се приемат, се базират на идеологията, решенията, които се приемат за разрешаването на даден проблем, също. Не трябва да се поддаваме на лъжата, че няма \"ляво\", няма \"дясно\". Това също е идеология на деидеологизацията. Измислено, за да се доведе публичният живот само до материалния интерес, до технологични, административни решения. Неолиберализмът иска да не се водят публични дебати за идеи и ценности и затова обяви край на историята.  човечеството, както и отделната личност винаги се развиват, не стоят на едно място. Мечтата за вечния неолиберализъм няма как да се сбъдне. И ми се иска партията да сложи край на социално-либералния модел, който от дълги години доминира в БСП като идеология и политика. Защото той доведе до многобройни загуби както на избори, така и на доверие в нея. Хората се нуждаят от велика цел и идеал, за да вярват, да имат надежда, да се мобилизират, да бъдат оптимисти. Всъщност в програмата на партията е записано ясно: \"Днес БСП следва отново да се докаже като партия на социалистическия идеал.\" На всички е ясно, че в близко бъдеще социализмът няма да бъде претворен на практика. Да, днес ние живеем в капиталистическо общество. Прагматизмът е задължителен. Но идеалът не трябва да бъде загърбван. Не може да се говори само за постигане на непосредствени материални цели, защото след тяхното постигане какво следва? Край на света? БСП може ли да формулира ляв проект, чрез който да се гарантира социална справедливост, върховенство на закона, равнопоставеност, ликвидиране на унизителната бедност и геноцида в българското здравеопазване, реформа в хаотичното и политизирано образование? Ясно трябва да се постави въпросът за екологичните проблеми и много остро най-важният проблем - за демографската катастрофа, за оцеляването на нацията. И този проект да бъде подплатен с идеали и идеологически ценности. Защото, както е казал Хосе Марти: \"Бастионите на идеите са по-силни от каменните бастиони.\" Лявото винаги е било мечта в сърцата на хората, винаги е носело надежда, вяра и оптимизъм. И в тази връзка искам да поставя още един въпрос, свързан с идеала и ценностите. Не един път съм писал и говорил на тази тема - темата за миналото на БСП. Партията не трябва да се отказва от своето минало, от Съпротивата, от строителството на социализма.  Уви, и днес темата за възраждането на фашизма е на дневен ред в много страни на Европа. Идеите на антифашизма и подвигът на хилядите загинали не трябва да бъдат забравяни. Да, днешният ден и бъдещето са по-важни, но миналото трябва да се помни, да се изучава, защото то ни води към бъдещето и ни предпазва от грешки. Трябва да се признаят грешките, лошите практики, но да не се отрича всичко. Необходимо е да се съхранят ценностите на миналото, за да има ценности на бъдещето. Говорейки за идеали и ценности, трябва да кажем, че без морал и етика те увисват във въздуха и са бездиханни. Загубата на тези принципи води до разделение не само в партията, но и в обществото. Всички приказки за идеали, ценности, вяра са помпозни и мъртви без морал и етика. Изключително важен е въпросът за организационното състояние на партията. Този въпрос беше разгледан на пленум на НС на БСП на 18 ноември 2017 г. В доклада на Кирил Добрев ясно бяха очертани слабостите в тази област. За съжаление, почти нищо не се промени след това. Същите слабости, същите проблеми  продължават да тежат и сега. Те пречат на партията да бъде силна, енергична, мобилизирана, да бъде водеща политическа сила по места и в национален мащаб. И тук възниква законният въпрос - защо, след като се знаят проблемите, не се решават. Един от възможните отговори е, че няма достатъчно подготвени хора, способни да вдигнат равнището на организационната дейност, да раздвижат основните и общинските организации. Защото не е тайна, че много организации са кухи, други едва вегетират, няма сериозна организационна дейност. На много места по незнайни причини или по знайни се избират хора, които не са подготвени, но са удобни на местни бизнес кръгове. В много общини се влиза в колаборация с ГЕРБ, за да се решават лични въпроси или за бизнес, или за работа. Всичко това деморализира редовите партийни членове, убива желанието им за работа по време на изборни кампании. Негативно влияние върху духа и морала на организациите оказват и непрекъснатите вътрешнопартийни борби и разпри. Крайно време е да се спре с  да спре разграничаването един от друг. Клюките, интригите и недообмислените медийни изяви само влошават атмосферата в партията и водят до разколебаване. Различните мнения, споровете, дискусиите в партията са задължителни, за да се намерят най-верните решения. Различното мнение не означава борба за власт и постове в партията. Критиката, когато е принципна и конструктивна, не трябва да се посреща на нож. Мнителността не води до нищо добро. Необходимо е да се засили диалогичността в ръководните органи на партията, разговорите да бъдат спокойни, съдържателни, принципни, а не личностни, безпринципни, дребнави и заядливи. Особено важно е да се спазва принципът за колективното начало в дейността на партията. То е важно, защото колективният ум може да вземе най-доброто решение, да посочи верния път за решаване на проблемите. Ръководството на партията трябва да умее да обединява, да сплотява, да убеждава, а не да налага силови решения.  Искам партията да бъде консолидирана, обединена, но не около личности, а около идеи, цели и принципи. Само тогава БСП ще бъде силна, енергична, водеща, убедителна и ще се превърне в лидер на общественото мнение. Можем да добавим и да не се допуска разминаване между думи и дела. Иска ми се БСП да определя дневния ред на обществото, а не да следва ГЕРБ. Не БСП да коментира и обяснява, а да остави тази роля на ГЕРБ. Партията да отсява дребните от едрите проблеми. Да не отговаря на провокации от страна ГЕРБ, на клюки, на несъстоятелни изказвания. БСП трябва да се заеме активно с решаването на проблемите, които тревожат хората. Да бъде алтернатива на егоизма, на разрухата, на грабежа, на цинизма, на бездуховността, на липсата на солидарност и справедливост, на безверието и безвремието. Да има силни и убедителни послания, да бъде партия на надеждата, на оптимизма, на бъдещето. Много или малко искам. Не знам. ", "date": "2019.07.24", "title": "Каква партия искам да бъде БСП?"}
{"url": "https://duma.bg/toy-komandva-razstrela-si-n196492", "text": "Поетът Александър Геров - политзатворник от март до септември 1944 г., пише за Петър Ангелов: \"На 18 юли 1944 г. в гарнизонния затвор в София нахлу трескава тълпа от убийци. Фелдфебелът на затвора Стоименов отключи една килия и високо извика: \"Петър Ангелов, твойта присъда днес е била потвърдена. Облечи се по-бързо и се приготви.\" Петър Ангелов беше готов - той отдавна очакваше този час. Ръкува се с всички ни, каза: \"Другари, простете\" - и смутено ни се усмихна. След малко изтрещяха осем залпа. По-късно научихме, че при първия изстрел Петър Ангелов не е бил убит. Тогава той изкомандувал: \"Момчета, на това ли съм ви учил? Стреляйте точно!\" Видният деец на революционното работническо движение Петър Ангелов Димитров-Пиер е роден на 18 май 1918 г. в с. Караклисе, Димотишко - Гърция. Бил на две години, когато родителите му се преселват в с. Малки Воден, присъединено към с. Воден, Ямболска област. Още като ученик в четвърти клас на смесената гимназия в Свиленград той се включва в редовете на РМС, а по-късно става организатор и ръководител в него. Участва в ученическата стачка през 1933 г. Учи в гимназията в Хасково. След завършването й се записва студент в Юридическия факултет на Софийския университет. През 1937 г. участва активно в кандидатстудентското протестно движение. Активно се включва в работата на факултетското ръководство на БОНСС. Бойно другарство го свързва с Лиляна Димитрова.   Малцина от четящите днес знаят, че Петър Ангелов-Пиер е бил сътрудник на партийната група в Централното ръководство на Тракийската организация и един от ръководителите на прогресивното движение в организацията. През 1943 г. постъпва в Школата за запасни офицери (ШЗО) в София. След завършването й продължава редовната си военна служба в школата като адютант на дружина. Там организира и ръководи нелегални младежки групи. Организира канал за пренасяне на оръжие. На 15 февруари 1944 г. е разкрит от фашисткото военно разузнаване. Арестуван е заедно с Юлия Огнянова, на която по-късно успява да изпрати бележка: \"Бъди твърда като Левски. Днес е годишнината от неговото обесване.\" След два месеца разпити и инквизиции е закаран в гарнизонния затвор. По негова инициатива в затвора започва издаването на вестник \"Уст-вестник\". В първия брой е отпечатана забележителната му статия \"Смисъл и съдържание на един човешки живот\". В нея развива мисли за Павел Корчагин. В статията пише: \"В днешните тежки дни няма по-прекрасно от това да отдадеш целия си живот, всичките си сили, неизживяната си младост в борбата за свободна, независима, демократична република България!\"   Петър Ангелов е осъден на смърт и екзекутиран на стрелбището на ШЗО на 18 юли...  Той бе младеж, когато го разстреляха. Гърмежите ехтяха във тунела. \"Стреляйте точно!\" устните прошепнаха. И клюмна на гърди главата смела. Убийците изтръпнаха. Такава смърт героична те не бяха виждали. Тя носи на света безсмъртна слава. Младежите на нея са завиждали. Сърцето му, прикътано в земята, сега тупти със цялата вселена. Такива като него свободата донесоха красива и безценна. Думи на гарнизонното стрелбище вчера  Да убиеш Вапцаров, означава да убиеш вярата в доброто и в човечността. Вапцаров е един от най-големите поети и един от най-големите човеци. Смъртта на Вапцаров и неговите другари е един от най-позорните моменти в българската история. Това е неоправдана и необяснима смърт. 77 години въпросът \"Защо?\" продължава да тегне над българското общество. Защото имаш красиви мечти, вярваш в идеали, имаш идеи, които някой не иска да припознае? Необяснимо е. Вапцаровото слово е много по-силно от неговите палачи, от смъртта и забравата. Личността и поезията на Вапцаров пробождат, тревожат, провокират. Той написа истините за човешкия живот откровено и на разбираем език. Думите му живеят не само за българите, те са за цялото човечество, поетът е превеждан на 90 езика. Днес много се говори за ценности като хуманизъм, социална чувствителност, любов, доброта, честност, свобода. Често лицемерничим с тези думи и изтриваме тяхното значение. Не бива да допускаме това заради вярата на Вапцаров.  Позорни и недопустими са опитите Вапцаров да бъде оскверняван и заличаван от паметта на поколенията. Днес, в XXI век, отново има фашизъм, често пъти облечен в красиви думи и криворазбран патриотизъм. Ксенофобията, която залива света, е първата стъпка към фашизма. Трябва да бъдем бдителни и да разпознаваме тези прояви, за да няма никога повече разстрели на вярата и на душата!  ", "date": "2019.07.24", "title": "Той командва разстрела си "}
{"url": "https://duma.bg/bezotgovornostta-stele-prahovi-chastitsi-v-sofiya-n196494", "text": "Властта денонощно ни облъчва. Целите основно са две - собствено възпроизводство във властта и тотално въздействие върху \"електората\". Умишлено се поставят значими въпроси. Раждаемост и смътност, престъпност, емиграция, несигурност. Но в скалата на сигурността биологичното оцеляване е на първо място. Свързани са с качеството на въздуха, водата, храната, облеклото и наличието на подслон. Политици и властници добре знаят това, поради което темите често присъстват в техния речник, обогатявани с никога неизпълнявани обещания и ангажименти. И понеже София е България,  масово се стекоха към столицата. Естествено, част от тях си харесаха и узурпираха властта, сдобиха се с жителство, които им позволяват да се взимат на сериозно. Всъщност защо не, след като техните интереси са на противоположни полюси. Но за да осигурят реализирането на своите, с годините хората на властта усвоиха изкуството да представят провалите си като успехи, да обещават чудеса, които никога не се случват, да твърдят неща, които не подлежат на проверка. Над сто мерки били взети за гарантиране на чистия въздух на столичани - убеждава от сутринта днес (10 юли 2019 г.) видна столична чиновничка по националните телевизии. Курдисана в кадър, зад гърба й голямо ранно миене на улици. Дори показаха \"екополиция\". Сигурно заради масовата психоза с агресивните кучета, с които властта освен с футбола започна да се занимава. Иначе коли за миене и събиране на отпадъци се виждат рядко, обичайно в най-натоварените откъм трафик часове.  Като дълго чакана новина бе представена поредна точка от програмата на софийския кмет. Госпожа Йорданка Фандъкова щяла да обсъжда темата за чистотата на въздуха с експерти, с лекари.  Защо ли тогава зачестяват раковите заболявания? Твърдят го международни организации. Българските не! Според Световната здравна организация (IARC) през 2018 г. са установени 18,1 млн. нови случая. Сред причините се сочат подобряването на диагностичните способности, нарастването и концентрацията на население, увеличаването продължителността на живота и др. Все положителни достижения. Но фактически тежката диагноза се поставя на всеки пети мъж и всяка шеста жена в света, засегнати най-често от рак на белите дробове. Следват тези на дванадесетопръстника, стомаха, черния дроб и гърдите. Ако населението в Европа е 9% от общото в света, то тук се диагностицират 23,4% от всички ракови заболявания и 20% от смъртния изход от тях.  Какви са причините? Според учените от германския Център за изследване на рака е установено, че той се свързва с прекомерното пушене, злоупотребата с алкохол, наднорменото тегло, липсата на физическа активност, нездравословното хранене, инфекциите. Сред външните фактори, причиняващи заболяването, специално внимание се обръща на праховите частици. Учени от Института за енергийна политика при Чикагския университет твърдят, че  на хората, а най-големи са замърсяванията от изкопаеми горива. Г-жа Йорданка Фандъкова оптимистично докладва още преди зимните месеци на 2018 г., че София е готова за зимата. Съобщи за извършени проверки на почистващи фирми. Дори предупреди за санкции. Специално обърна внимание върху предприети специални мерки за качеството на въздуха: модернизиран градски транспорт, въведени стандарти върху качеството на дърва и въглища, готовност за подкрепа на граждани, пожелали алтернативно отопление.  Но едни са обещанията, друго реалностите. Според Евростат София е столица с най-мръсен въздух в ЕС. Европейската сметна палата отчете спад на директното европейско финансиране за справяне с проблема. С повдигане на завесата лъсна истината, че Столичната община не води реална борба срещу замърсяването с прахови частици. Дори не измерва чистотата на въздуха, не контролира движението. Все важни неща. Вместо за тяхното решаване  Удобно им е да поставят отговорности върху НАТО да ни пази, ЕС да ни финансира и да ни плашат с Русия. Докато ни убеждават, че работят само и единствено в наш интерес, че са способни да решават всички проблеми в големия свят.  Всъщност най-нагло и на едро лъжат собствения си народ. Докато в София се отчитат ежегодно все по-сериозни превишения на опасните прахови частици, нивата на петрол, химикали и метали като олово, хром и живак, опасни за почвата и растенията. И най-вече за хората. С тези резултати София стана европейска столица с най-мръсен въздух, а България бе осъдена от Европейския съд, докато българските власти бяха обвинени, че не взимат мерки. Но властта се научи да изгражда и използва \"бушони\", да отклонява вниманието ни, да имитира успехи.  Докато вина и отговорност никой и за нищо не носи. Всички обаче знаем, че дори да бъдат налагани икономически санкции от Европа, те ще легнат върху масовия българин. Гарантирано е с лавината от стратегии, закони, други актове, писани и преправяни на коляно. Които обаче масовите медии услужливо представят като панацея, акцентирайки върху санкциите за виновните за наличието на вредни вещества във въздуха и другите замърсявания. Народното събрание прие промени в Закона за чистотата на атмосферния въздух. Поне за хората от властта. В последните години частни фирми и лица, близки до нея, не спираха да се облагодетелстват с апетитни места за строежи, превзеха за целта общински паркове, други места за отдих, детски площадки.  А в малкото останали площи поддържането на чистотата става по най-примитивни начини, при което почистването е имитация, мръсният въздух опасна реалност. Вместо санкции столичният кмет - личен избор на министър-председателя, получава признание. Дори се готви отново да се кандидатира за кмет. Мнението на гражданите и снимки показват друго. Те показват как се чистят парковите зони и улиците около тях в един от столичните райони, масово застроен, пренаселен и естествено, пълен от сутрин до вечер с хора, включително деца. Почистващите обикновено пристигат с гръм и трясък не по-рано от 9-10 часа преди обяд. Камионите им нахлуват през алеите до центъра на парка. От тях се сгромолясват различни устройства, които облечени с униформи хорица награбват. Едновременно затрещяват храсторези, бензинови косачки, духалки. Прахът и опадалите листа литват във въздуха, разнасят се по тревата около алеите, плътно покриват спортните съоръжения и детските площадки. До следобед минаващите хора, играещи деца и спортуващи ще ги върнат обратно по алеите, обилно насищайки белите си дробове с всякакви \"частици\". Облакът от прах остава да се носи цял ден. Сутринта цикълът се повтаря.  Хорицата, доведени от цяла България по схемата \"временна заетост\", са доволни - получават заплатица и гласуват, както им кажат. Милионите от еврофондове отиват в личните сметки на българския елит, превръщат се в мезонети, тризонети със или без асансьори. За накупеното и гарантирано по сметки в чужди банки не питаме. Но болниците и гробищните паркове се препълват. Възрастовата крива на болни и починали стремглаво пада, а като численост се увеличава. Грижата на властта се насочва към попълване на населението с емигранти. Едни и същи продължават да се възпроизвеждат в нея. Облакът на вредните канцерогенни прахови частици замъглява картината.   А в нея не се вижда готовност да бъдат закупени скоро модерни почистващи съоръжения, които да гарантират по-добро качество на средата за живеене. И живот, разбира се.", "date": "2019.07.24", "title": "  Безотговорността стеле прахови частици в София"}
{"url": "https://duma.bg/posledni-shtrihi-n196495", "text": "Борис Джонсън официално пое щафетата като премиер на Великобритания от Тереза Мей. За разлика от нея бившият външен министър е много по-краен по отношение на Брекзит и излизането от ЕС без сделка дори е предпочитан вариант за него. Все пак той ще се опита да предоговори досегашното споразумение, което беше отхвърляно отново и отново от британския парламент, но времето няма да е на негова страна - до 31 октомври остават 3 месеца. Освен това е малко вероятно ЕС да се съгласи точно на тези отстъпки, които иска Джонсън и подкрепящото го крило на Консервативната партия. Ако изобщо се стигне дотам, по-вероятно е козметични изменения в сделката да бъдат представени като голяма победа и тя отново да бъде внесена в парламента за гласуване. Джонсън обаче има едно ключово предимство пред Мей - тя работеше в атмосфера на враждебност още от самото начало, докато нейният наследник е може би най-популярната фигура в редиците на торите.  И все пак това не означава, че Джонсън ще има картбланш. Мнозинството на торите в Камарата на общините е крехко, а някои негови съпартийци вече го заплашиха, че ако се опита да прокара Брекзит без сделка, може да очаква вот на недоверие от собствената си партия и открита война. От другата страна лейбъристите настояват за \"втори референдум\", т.е. каквото и да се договори, да бъде гласувано от хората. И все пак излизането без сделка сега изглежда най-вероятно. При всички случаи интересът на Европа е сагата да приключи възможно най-бързо. Ново отлагане няма да промени нищо, само ще продължи агонията. Затова и няма да има оправдание, ако Европа отново не заеме твърда позиция. В крайна сметка Брекзит без сделка няма да е краят на света, а напротив - твърде вероятно е да има положителен ефект за ЕС.", "date": "2019.07.24", "title": "Последни щрихи?"}
{"url": "https://duma.bg/d-r-mimi-vitkova-pri-noviya-model-patsientat-shte-plashta-poveche-n196493", "text": "- Този текст съществува от 1999 г., изменен е през 2002 г. Има съдебно решение за виновно деяние до касата, тя прави регистър, иска бързо производство виновният да й възстанови сумите, които е платила за лечението на невинния човек. Остават обаче доста дефекти в този текст: от една страна, той продължава да има пожелателен характер - НЗОК може да поиска бързо производство, т.е. може и да не поиска. От друга страна, не е ясно кои разходи ще се плащат, защото лечението на тези хора често продължава години, ползват се скъпи медицински изделия, а плюс платеното от касата тези хора плащат и от джоба си. При всяка хоспитализация и рехабилитация ли виновният ще плаща? Защото съдът след приключване на делото няма информация за следващите хоспитализации на човека. Как касата ще си взема тези пари? Текстът не е ясен, трябва да се прецизира - касата да е задължена да иска бързо производство, както и да се помисли как да бъде платено последващото лечение на човека.  - От него не става ясно например кои застрахователи ще се включат - лицензираните и действащи в момента, или съвършено нови юридически лица. Защото от презентацията се видя, че те трябва да бъдат лицензирани според изискванията на европейските директиви. А може би ще се изиска съществуващите застрахователи да направят отделни дружества по здравно осигуряване, които да работят в основния пакет.  - Тази конкретика липсваше в презентацията, но най-вероятно НЗОК също трябва да бъде прелицензирана по новите правила. Освен това не е ясно какво гражданите и пациентите получават по задължителното осигуряване. Първо, тези неща трябва да се обяснят. Защото в момента всяка болница ги тълкува по свой начин. Например анестезиологичните консултации се плащат предварително и някои болници твърдят, че те не се поемат от касата. Други вземат такси за \"битово обслужване\", трети искат 10% от минималната заплата за административно подпомагане. На въпроса какво представлява тази услуга, отговорът е: \"Съдействие на пациента при попълване на документи за постъпване в болница\". Четвърти вземат пари за \"запазване\" на час за операционна зала. Така се е случило с наш клиент - близо 900 лв. са му взели за \"запазване на час за операционна\". Простете, кой човек, на когото му предстои операция, ще си запазва час? В калкулацията са включени памук, лигнин, брой спринцовки, игли, 3 пъти мерене на кръвно за 5-дневен болничен престой и пр. - общо 10 хил. лв. На пациента се казва, че за всичко това касата плаща 3800 лв., а останалото трябва той да си плати. Могат ли бъдещите осигурителни фондове да се справят с това безредие в системата? - Бих дискутирала проблема от друга гледна точка. Казва се, че целта на промените е да удовлетворят, или по-точно, да отстранят недоволството у гражданите от здравната система и да коригират финансовите дефицити в нея, т.е. новите предложения да тушират недоволството. Има обаче едно голямо \"но\". На първо място, никой още не знае какво точно покрива т.нар. основен пакет здравни услуги. За какво лечебните заведения, най-вече болниците, могат да изискват доплащане. Притеснителен за хората е непрекъснато нарастващият размер на доплащанията, особено при болнично лечение. Притеснителни са цените на лекарствата, административните неуредици около доставката им. Голям е броят на нерегистрираните лекарства, които в повечето случаи са отпаднали от регистрация. Хората се притесняват от неяснотата на правата им. Голям е броят на хората, чиито осигуровки плаща държавата. Защо бюджетът трябва да плаща за държавни служители, за магистрати - все хора, чиито възнаграждения са над 1000 до няколко хиляди лева?  - Т.нар. нов модел, защото той не е нов, обсъждан е неведнъж в годините, трябва да тушира и недоволството в съсловието от големите диспропорции във възнагражденията. Едни лекари получават по 1000-1100 лв. заплата, а други по 30-50 хил. лв. Това води до кадрови дефицит на определени места в страната и този дефицит пряко се отразява на достъпа на хората до медицинска помощ. Отдавна няма селско здравеопазване, виждаме състоянието на общинските болници, сега сме във фаза на тежка катастрофа (най-вече кадрова) на областните болници.  - Не е ясно как може да стане това, при условие, че вноската остава 8%. Но аз се питам как включването на повече финансови играчи в системата ще реши кадровия проблем? Осигурителите ли ще \"произведат\" медицински сестри и ще ги задържат в България? В края на предишната дискусия (26 септември 2018 г.) поискахме ясно разписване на основния пакет, ясно разписване на услугите, за какво имат право да вземат пари лечебните заведения, които ползват обществен ресурс. Настоявахме за остойностяване на основния пакет (стига ли или не 8% вноска). Какво ще покриват тези 8%? Няма отговор на тези въпроси. При това положение кой сериозен финансов играч би влязъл да оперира в такава система? Ако не стигат тези 8%, да видим как да изпълним ежегодните предписания на Европейската комисия, на Световната здравна организация, на Световната банка, според които е необходимо да се увеличат публичните разходи за здравеопазване и да се намалят доплащанията от пациентите. Те у нас и сега са най-високи в целия ЕС - около 45% при 15% в Европа. - В много деликатна ситуация сме - от една страна, текат критики как е възможно публичен ресурс да се даде на частни субекти (аз в момента представлявам такъв частен субект), от друга страна, са въпросите, които посочих, и ако на тях няма отговор, не бих посъветвала акционерите да влизат в такава неясна обстановка. За да не се окаже накрая, че частниците са необходимият грешник и да бъдат изкупителна жертва на опита държавата да прехвърли своите отговорности върху частни субекти.  - Контролът в момента е нулев. Как може 30 години държавата да не създаде експертен потенциал, който да знае средната стойност на една клинична пътека например? От презентацията на министъра стана ясно, че осигурителят трябва да сключва договор с всеки медицински център, с всеки лекар, с всяка болница - няма да има национално договорени цени за нищо, всичко е въпрос на пазар. И само няколко часа по-късно бе заявено, че ще има минимални прагове на цените на медицинските услуги.  Как държавата допусна в няколко града в страната на всеки ъгъл да има болница? Те изтеглиха кадрите от периферията и хората в отдалечените райони останаха без достъп до медицинска помощ. В страната има 60-70 патоанатома, липсват анестезиолози, не достигат педиатри. Няма как застрахователите И осигурителите да решат тези проблеми. Германия след повече от 100 години осигурителен модел едва през 90-те години на ХХ в. допуска конкуренция между здравните каси - при което установяват, че настъпват деформации в конкуренцията. Тогава създават държавен контролен орган, който да изправя тези изкривявания в конкуренцията - опити на някои каси да подбират пациенти, лекари да поставят по-утежнени от реалните диагнози, за да се вземат повече пари, и т.н.  Тоест без държава никъде не може. У нас преди години политиците решиха, че здравеопазването е пазар. Но докъде доведе този пазар? И сега, когато искат повече пазар, наясно ли са какви ще бъдат последиците от това? Според мен независимо от собствеността лечебните заведения, които ползват обществен ресурс, не трябва да са търговски дружества. Държавата не може да позволява само в няколко града да се откриват нови болници, а трябва да намери механизъм те да бъдат равномерно разпределени според нуждите на населението - колко болнични легла са необходими за определен брой население, колко лекари и от какви специалности са необходими и пр. И всичко това да се покрива от обществения ресурс, щом държавата е признала, че на това място трябва болница с такива специалисти. Останалото, щом някой иска да строи болница или да си разкрива кабинет - да отива на кешовия пазар. Настроихме толкова много частни болници, трябва да закрием другите. Едва когато се осигури достойно заплащане на труда на лекарите и сестрите в болниците, ще спре този разгул в строителството на болници в няколко големи града в страната. И тогава хората ще имат равнопоставен достъп до медицинска помощ. Сега населението на страната е намаляло с 2 млн. души, а хоспитализациите се увеличават многократно. Така е, защото повечето болнични лекари имат и частни кабинети, откъдето осигуряват въпросния оборот.  - Нищо не произлезе от тях. Вижте, някога голяма част от лекарите се стремяха да работят в болница, защото искаха да се изградят като добри професионалисти. Защото голямата медицина се прави там, където е трудно, работи се на високи обороти. Сега се предпочитат кабинетите - получават достатъчно пари, няма нощни дежурства, няма притеснение за съдбата на всеки болен. Лекари има достатъчно, но те не са в болниците, където заплатите са ниски. И така се получи параграф 22 - като една болница няма достатъчно лекари по дадена специалност, тя не може да работи по определена клинична пътека и да приема пациенти по нея. Боя се, че държавата бяга от своите отговорности и очаква пазарът да реши всички проблеми под благовидния образ \"свобода на избор и на осигурител\". Тоест, щом не сте доволни от касата, идете при друг осигурител. Но не е ясно какво повече ще даде другият осигурител. Според представения модел се дава пълна свобода на болниците да образуват цени. Законодателят казва: \"Всичко, което не се покрива от НЗОК и не е в основния пакет, се плаща от пациента, стига да е изнесено в ценоразпис на публично място.\" На практика този модел узаконява всичко написано в този ценоразпис. Така че при този модел нищо от доплащането няма да отпадне. Напротив. Друг е въпросът, че не знаем какво покрива касата! И пак казвам, че след като държавата за 30 години не е разработила никакъв експертен потенциал, как частният осигурител ще ходи от болница в болница и с всяка ще се договаря? С всяка ще договаря и цени на лекарства, и отстъпки. Сега това го прави НЗОК и централизирано.  - В населените места, където болницата е само една, тя може да слага каквато си иска цена на дадена услуга, защото няма конкуренция. - И преди малко казах - държавата да спре да плаща здравните осигуровки на платежоспособните - съдии, прокурори, полицаи, държавни служители, и те сами да си плащат вноските. Да видим какъв ресурс влиза в касата. Ако е недостатъчен, да се реши колко пари още са необходими за обезпечаване на вече уточнения основен пакет и тогава обосновано да се излезе пред хората и да се обясни защо и с колко се повишава здравната вноска. И тя да се увеличава поетапно. Сега за 2/3 от населението държавата плаща някаква част от 8-процентната вноска, а останалата 1/3 плащаме по някаква осреднена сума. Реално в момента 8% плащаме само 1,5 млн. души. Държавата не внася 8% за онези 2/3, които осигурява. Друго важно нещо е възрастовата структура на работещите в системата. Това също никой освен държавата не може да промени. Нека студентите, които са приети да следват медицина по държавна поръчка, тъй като те се обучават с парите на данъкоплатците, да сключат договор, според който 3 или 6 години няма да напускат страната. А ако я напуснат - да си платят за обучението. Защото бедното българско общество издържа тези най-скъпи студенти и после те напускат страната, а хората остават без лекари!        - В демагогията от заиграването с определени условия, в кривото разбиране и липсата на анализ на последствията от т.нар. неолиберален модел - насаждането на пазар навсякъде и във всичко. Но има системи като здравеопазването, в които формулата 100% пазар не работи, системата се деформира.", "date": "2019.07.24", "title": "Д-р Мими Виткова:  При новия модел пациентът ще плаща повече "}
{"url": "https://duma.bg/balgariya-ne-se-otkazva-ot-zavoda-na-folksvagen-n196502", "text": "Оставането на България сред двете държави финалистки в състезание с общо 20 страни е голямо признание. Ние оставаме в надпреварата за завода на \"Фолксваген\", заяви пред БТВ министърът на икономиката Емил Караниколов. По думите му нашите съседни страни се явяват огромна конкуренция за привличането на инвестиции. На въпрос защо Турция предлага по-добри преференции за изграждането на завода - например покупка на автомобили за държавната администрация, Караниколов съобщи, че България също е предложила примамлива оферта на компанията и в момента все още се очаква нейното решение. Отдавна се спекулира, но сега изглежда, че новата фабрика VW ще бъде построена в Турция, съобщава германската телевизия ARD. В публикацията се казва, че Анкара е направила значителни отстъпки към \"Фолксваген\" и затова България остава с празни ръце. За локация на новия завод е избран градът Маниса в близост до Измир, твърдят източници на телевизията, близки до правителството в Берлин.   Германският автомобилен гигант очаква държавни отстъпки от изключително високия данък за продажба на нови автомобили, който може да достигне до 41% от цената за седан от типа на Passat, в зависимост от мощността на двигателя. Решението за избора на Турция е надделяло въпреки по-ниските разходи за труд в България. Основният аргумент е, че турският автомобилен пазар в сравнение с този у нас е значително по-голям. \"Фолксваген\" очаква да продава около 40 000 седана \"Пасат\" годишно в Турция. Освен този модел в новия завод ще се произвеждат модели на \"Шкода\" и \"Сеат\". ", "date": "2019.07.24", "title": "България не се отказва от завода на \"Фолксваген\""}
{"url": "https://duma.bg/pieneto-na-4-chashki-kafe-e-v-zdravoslovnite-granitsi-n196481", "text": "Експерти смятат, че пиенето на 4 чашки кафе дневно е в здравословните граници, съобщи ЮПИ. Учени изследваха ефекта от консумацията на напитката върху почти всеки аспект от живота на хората: от смъртността до състоянието на сърцето, костите, бъбреците, черния дроб и плодовитостта.  В някои случаи резултатите от отделни проучвания върху един и същи аспект от консумацията на кафе са противоречиви и това става причина за объркване. Подробен анализ на публикуваните резултати от 1277 изследвания установи, че потенциалните ползи от умерената консумация на кафе надхвърлят по значимост рисковете. Изследване на Австралийския център за прецизно здравеопазване фокусира вниманието върху консумацията на кафе в здравословни граници и заключи, че изпиването на 6 или повече чашки дневно застрашава здравето на сърцето. Подобна консумация може да доведе до високо кръвно налягане - рисков фактор за сърдечни болести.", "date": "2019.07.24", "title": "Пиенето на 4 чашки кафе е в здравословните граници"}
{"url": "https://duma.bg/testvat-akvarium-na-nad-2200-metra-nadmorska-visochina-n196480", "text": "Първият в света аквариум, разположен на височина над 2200 метра над морското равнище, се тества в град Синин - административен център на северозападната китайска провинция Цинхай, съобщи \"Чайна дейли\". Площта на развлекателния комплекс е около 28 хиляди квадратни метра. Разделен е на няколко зони, сред които има за сладководни риби, медузи, белуги, делфини и други обитатели на морското царство. В аквариума ще бъдат представени общо над 400 вида водни и повече от 100 вида сухоземни представители на фауната. Делфините афала от Япония ще са звездите на атракциона. Очаква се те да радват многобройната публика със своите спектакли. Всички жители на аквариума вече са свикнали с новата си среда на живот. Официалното откриване ще се състои на 18 август. Максималният капацитет на комплекса е 2000 посетители.", "date": "2019.07.24", "title": "Тестват аквариум на над 2200 метра надморска височина"}
{"url": "https://duma.bg/prilozhenieto-za-sastaryavane-specheli-1-milion-za-10-dni-n196479", "text": "Докато ние стареем, те печелят: приложението FaceApp натрупа $1 милион само за 10 дни, съобщиха световните агенции. Дaннитe нa aнaлитичнaтa aгeнция Арр Аnnуе пoкaзвaт, чe пapитe идвaт пpeдимнo oт вгpaдeнитe пoкyпки.  Иcтepиятa c апликацията, състаряваща хората на снимки, cъздaдeна oт pycкия пpoгpaмиcт Яpocлaв Гoнчapoв, зaпoчнa нa 9 юли. Сaмo зa 10 дни cлeд тaзи дaтa пpилoжeниeтo e инcтaлиpaнo 6,5 милиoнa пъти - от 2 милиoнa потребители нa уРhоnе и 4,5 милиoнa нa Аndrоуd. Пикът e нa 17 юли, кoгaтo e изтeглeнo 1,6 милиoнa пъти. FасеАрр ce клacиpa в тoп 50 нa нaй-пoпyляpнитe пpилoжeния в Бoтcвaнa и ЮAP, a cлeд някoлкo дни зae пъpвитe мecтa във водещите клacaции нa Арр эtоrе и Gооglе Рlау.", "date": "2019.07.24", "title": "Приложението за състаряване спечели $1 милион за 10 дни"}
{"url": "https://duma.bg/15-godishna-balgarka-obra-medali-v-holivud-n196483", "text": "15-годишна българка извоюва три медала от Световния шампионат на сценични изкуства WCOPA, който се провежда в Холивуд. Димитрина Германова от Добрич, която участва в четири конкурсни номинации в направление \"Вокал\", спечели сребро за Contemporary и World Music и бронз за Pop Music. \"Изминалите 10 дни бяха изпълнени с много емоционални преживявания, срещи с невероятни хора на чудесни места. Наистина съм горда, че взех участие в 23-тото издание на Световния шампионат на сценични изкуства в Холивуд. Изключително щастлива съм от постигнатото, тъй като се състезавах с участници, които имат огромен потенциал. Много от тях вече са реализирани изпълнители в държавите си. Придобих ценен опит и увереност, но и осъзнавам колко много още имам да уча\", разказа Димитрина. От арт компанията \"Нови звезди\", която е официален представител на България в шампионата, се похвалиха с постижението на нашето момиче. В нейната възрастова категория са се състезавали повече от 200 изпълнители, а в целия шампионат се конкурират няколко хиляди участници от над 60 страни, които представят своя талант в различни изкуства. Продуцент от журито се е срещнал с талантливата българка, впечатлен е от нея и й предвещава обещаващо бъдеще и на световната сцена. Димитрина и сестра й Весела са се насладили на туристическа обиколка на Лос Анджелис, разходили са се по Алеята на славата, снимали са се на фона на известния надпис Hollywood, като не са пропуснали плажовете и кея Санта Моника, Аквариума и други знакови за региона места.", "date": "2019.07.24", "title": "15-годишна българка обра медали в Холивуд"}
{"url": "https://duma.bg/sled-krim-rusnatsi-iskat-da-si-varnat-i-bradli-kupar-n196482", "text": "\"Върнахме си Крим, ще си върнем и Брадли Купър\" - подобни призиви отправят руснаци в социалните мрежи след раздялата на филмовата звезда с известния модел Ирина Шейк. Потребителите обаче не спират да обиждат Лейди Гага, тъй като все още смятат, че певицата има вина за разпада на двойката. Скоро звездата публикува снимка в профила си в инстаграм, на която се вижда как е готова да вдигне наздравица с чаша шампанско, а причината е създаването на собствена козметична линия. Но вместо да получи поздравления, Гага бе нападната от последователите си. Руски тролове започнаха да пускат унизителни коментари под въпросния кадър, като твърдят, че така се опитват да защитят манекенката Шейк. Сред язвителните бележки фигурират следните текстове: \"Не сте написали нещо съсипващо под снимка на Лейди Гага? Значи не сте истински руснак\", \"Все пак, краката на нашата Ирина са по-дълги\" и т.н. Все още не се знае дали Брадли Купър и Лейди Гага наистина са двойка и дали певицата е била причината за раздялата на актьора с руския модел.", "date": "2019.07.24", "title": "След Крим руснаци искат да си върнат и Брадли Купър"}
{"url": "https://duma.bg/chehi-i-balgari-chetat-v-stolichnata-biblioteka-n196486", "text": "Във връзка с общ проект за съвместни антологични издания и гостувания у нас са утвърдените чешки майстори на писаното слово Йозеф Страка и Ян Сойка. Те ще представят част от творчеството си на 29 юли от 19 ч. в Литературния клуб на Столичната библиотека. В рецитала, наречен \"Думи през границите\" и организиран съвместно с Българския П.Е.Н.-център, ще участват още Петър Чухов, Димана Иванова и Лидия Гълъбова. Четенето ще бъде водено от Бойко Ламбовски, който миналата година се включи във фест в Прага по същия повод. Групата ще посети Казанлък, където също ще се състои рецитал, и Пловдив за участие в програмата \"Пловдив - европейска столица на културата\". Йозеф Страка и Ян Сойка вече са били в България, имат и преводи на български.", "date": "2019.07.24", "title": "Чехи и българи четат в Столичната библиотека"}
{"url": "https://duma.bg/miroslav-ilich-pee-za-100-godishninata-na-minor-pernik-n196484", "text": "Грандиозен концерт-спектакъл подготвя футболният отбор \"Миньор\" Перник по случай своята 100-годишнина. Специална гост-звезда на 28 юли от 19 ч. ще бъде сръбската легенда Мирослав Илич и бендът на Миша Миятович. От българска страна на сцената ще се качи символът на македонската песен - народната певица Румяна Попова, заедно с ансамбъл \"Чинари\". Феновете на сръбската и българската народна музика ги очаква 3-часов концерт с много изненади. Специално за събитието ще се изгради огромна сцена с мощен звук и светлина на стадион \"Миньор\" в Перник. ", "date": "2019.07.24", "title": "Мирослав Илич пее за 100-годишнината на \"Миньор\" Перник"}
{"url": "https://duma.bg/nay-uspeshnite-balgarski-kasometrazhni-filmi-katsat-na-letishte-plovdiv-n196487", "text": "Започва второто издание на ФилмГейт БГ под познатото мото \"Късо кино с крила\". След успешния пилотен проект на летище София, където десетки хиляди пътници се докоснаха до филмите на млади български автори, ФилмГейт БГ пристига на летище Пловдив с интересни партньори и вълнуваща селекция. Заминаващите оттам пътници вече могат да прекарат времето си преди извеждане към самолета в компанията на седмото изкуство. На екрана на ФилмГейт БГ ги очакват кратки и емоционални истории и голямо жанрово разнообразие. Всички филми са с английски субтитри, а излъчването им продължава без прекъсване по време на оперативното време на летището. Предстоят нови шест месеца \"късо кино с крила\". Сред избраните заглавия фигурират филми с множество фестивални успехи и награди като \"Срам\" на Петър Крумов, \"Любов\" на Боя Харизанова, \"На червено\" на Тома Вашаров, \"Как да надебелеем здравословно\" на Кеворк Асланян.  ФилмГейт БГ е проект на продуцентска компания \"Менклипс\" и се реализира с финансовата подкрепа на общинската фондация \"Пловдив 2019\" в рамките на \"Пловдив - европейска столица на културата\".", "date": "2019.07.24", "title": "Най-успешните български късометражни филми \"кацат\" на летище Пловдив"}
{"url": "https://duma.bg/dkt-burgas-gostuva-s-manicheta-vav-veliko-tarnovo-n196485", "text": "Театър \"Весел\" ще бъде домакин на поредния спектакъл от програмата на Международния театрален фестивал \"Лято, кукли и приятели\" на 27 юли от 11 ч. на откритата сцена \"Арт лято\" до паметника \"Асеневци\" в старата столица. Входът е свободен. ДКТ Бургас ще представи спектакъла \"Мъничета\".  Постановката е дело на Христина Арсенова, сценографията и куклите - на Емелияна Тотева, а музиката - на Маргарита Петранова. Участват Александра Грънчарова, Диян Русев и Румяна Кралева.  ", "date": "2019.07.24", "title": "ДКТ Бургас гостува с \"Мъничета\" във Велико Търново"}
{"url": "https://duma.bg/nadezhda-koseva-vze-nagrada-za-rezhisura-v-yaponiya-n196488", "text": "Журито на 16-ия международен кинофестивал \"Skip City\" в токийското предградие Кавагучи с председател култовия режисьор Такаши Миике присъди наградата за режисура (поделена) на Надежда Косева. Това е поредното признание за дебютния й филм \"Ирина\".  Наградата бе връчена на продуцента Стефан Китанов, който пожела от сцената България да бъде асоциирана в Страната на изгряващото слънце не само с кисело мляко и сумо-легендата Котоошу, но и с качествено кино. След представянето си на националния фестивал във Варна и международната си премиера във Варшава през есента на 2018 г. филмът \"Ирина\" продължава да жъне успехи на международната фестивална сцена. Срещата му със зрителите в българските киносалони ще бъде на 25 октомври, научи ДУМА от Светлана Дамянова от \"Арт фест\".", "date": "2019.07.24", "title": "Надежда Косева взе награда за режисура в Япония "}
{"url": "https://duma.bg/saybievata-nevesta-s-predpremiera-v-burgas-n196489", "text": "Изключителен литературен пробив - така определят критиците, които прочетоха романа \"Сайбиевата невеста\" (изд. \"Изида\") на младия писател Боян Боев. В него главната героиня Цвета трябва да приеме съдбата си, че баща й я е дал за жена на Лозан Сайбията. Но тя не иска да се омъжва за него, защото вече сърцето й е дадено на друг - Стоян. Майка й иска да я избави от нерадостния живот, който я чака, затова й дава мускал с отрова. Цвета е изправена пред избора дали да отрови мъжа си в първата брачна нощ, както майка й е заръчала, или самата тя да изпие смъртоносната течност и да се избави от орисията да бъде Сайбиева невеста. Добромир Банев казва за романа: \"Книгата разказва за невъзможната любов, която придава смисъла на всичко. Любовният триъгълник, в който се преплитат световете на Лозан, Цвета и Стоян, ни прави съпричастни към три съдби, предопределени само и единствено от стремежа да привлекат на своя страна именно Любовта, в чието име допускаме грешки и извършваме непростими престъпления. Защото любовта не пита. Защото тя наистина остава едничкото оцеляло дърво в запустелите градини на душите ни, пред което изпитваме заслужена възхита. Боян Боев e безспорно талантлив писател. Макар действието да се развива в края на XIX век, изказът е изчистен и модерен, за да бъде историята възприета от съвременния читател непредубедено и без излишна подозрителност.\" Боян Боев е роден на 21 март 1993 г. в Ямбол. Започва да пише приказки и разкази в гимназията, а когато е на 16 години, издава първата си книга - повестта \"Красавицата и отшелникът\". След това излиза и сборникът му със седем разказа - \"Разказите на различните\". Негов разказ е включен в учебника по литература за Vт клас на изд. \"Просвета\". В Културния център \"Морско казино\" в Бургас се състоя предпремиерата на романа. За да бъдат потопени в атмосферата на времето, в което се развива действието, гостите бяха посрещнати с топла питка и сол по стара българска традиция. Залата \"Петя Дубарова\" беше препълнена от желаещи да се запознаят с автора и да бъдат сред първите, сдобили се с книгата, а някои не успяха да си я купят, тъй като се изчерпи бързо. Водеща беше близката на автора Фатима Мустафова. Четиригодишната Боряна от Бургас поздрави гостите с народна песен, която ги пренесе сякаш на седенките в българското село. Боян Боев разказа повече за себе си и пътя, по който е преминал, стигайки до момента на написването и издаването на романа. Николай Тодоров прочете откъс от първата му глава. ", "date": "2019.07.24", "title": "\"Сайбиевата невеста\"   с предпремиера в Бургас"}
{"url": "https://duma.bg/rezultati-n196472", "text": "II кръг Витоша Б - Ботев Вр 0:2 0:1 Генов (17) 0:2 Миланов (54); Етър - Левски 0:0; Ботев Пд - Дунав 3:1; Царско село - Арда 0:0; Локо Пд - Славия 3:2; ЦСКА-Сф - Черно море 1:3; Берое - Лудогорец 2:4.  1. Лудогорец 2 0 0 6:2 6  2. Черно море 2 0 0 6:2 6  3. Левски 1 1 0 4:1 4  4. Ботев Пд 1 1 0 3:1 4  5. Берое 1 0 1 5:5 3  6. Славия 1 0 1 5:5 3  7. Ботев Вр 1 0 1 3:3 3  8. Локо Пд 1 0 1 4:5 3  9. Етър 0 2 0 2:2 2 10. Арда 0 2 0 0:0 2 11. ЦСКА-Сф 0 1 1 3:5 1 12. Царско село 0 1 1 0:2 1 13. Витоша Б 0 0 2 2:4 0 14. Дунав 0 0 2 2:7 0 III кръг: петък, 18.30: Дунав - Царско село (Нова спорт); събота, 18.45: Черно море - Етър (Диема спорт; 21.00: Арда - Берое (Диема спорт) неделя, 18.45: Ботев Вр - Локо Пд (Диема спорт); 21.00: Славия - ЦСКА-Сф (Диема спорт); понеделник, 18.45: Левски - Ботев Пд (Диема спорт); 21.00: Лудогорец - Витоша Б (Диема спорт). I кръг: ЦСКА 1948 - Локо Сф 2:0 Гущеров (1 и 22). Футбол БНТ 3 17.00 Португалия - Ейре (юноши до 19 г.) 20.00 Франция - Испания (юноши до 19 г.) по Макс спорт 3 3.30 Ботафого - Атлетико Минейро по Макс спорт 4 1.15 Насионал - Интернасионал 3.30 Атлетико Паранаенсе - Бока Хуниорс по Евроспорт 1 Колоездене 13.15 Обиколка на Франция (XVII етап) по Макс спорт 1 Тенис 12.30 Турнир в Хамбург (мъже)", "date": "2019.07.24", "title": "Резултати"}
{"url": "https://duma.bg/speshna-selektsiya-v-levski-n196473", "text": "Левски прави спешна селекция. \"Сините\" преговарят с холандския нападател Найджъл Роберта (Камбур) и ганайския халф Насиру Мохамед (Хекен). Двамата вече били в София, но от \"Герена\" отказват всякаква информация. Треньорът Петър Хубчев иска да вземат и краен защитник, който щял да пристигне в столицата до дни.", "date": "2019.07.24", "title": "Спешна селекция в Левски"}
{"url": "https://duma.bg/ludogorets-izvadi-marselino-i-manolev-ot-liga-evropa-n196474", "text": "Лудогорец извади от състава за II кръг на Лига Европа Марселиньо и Станислав Манолев. Първият няма да играе с Валур (Исл) заради конфликт с треньора Стойчо Стоев, а вторият е в слаба форма. Местата им в групата заеха бразилците Вандерсон и Рафаел Форстър. \"Орлите\" вече са в Исландия, като ще стоят ден повече, за да се аклиматизират.", "date": "2019.07.24", "title": " Лудогорец извади Марселиньо и Манолев от Лига Европа"}
{"url": "https://duma.bg/tsska-sf-vze-ispanski-zashtitnik-n196475", "text": "ЦСКА-София взе централния защитник Раул Албентоса. 30-годишният испанец, който е оценяван на 1,2 милиона евро според transfermarkt.de, има 93 мача в Ла Лига. Той идва като свободен агент, след като договорът му с Депортиво Ла Коруня изтече наскоро. Албентоса е играл в Ла Лига за Ейбар, Малага и Депортиво. Кариерата му преминава и през английския Дарби Kаунти. Миналия сезон Албентоса изигра 11 мача за Химнастик във второто ниво на Испания.", "date": "2019.07.24", "title": "ЦСКА-Сф взе испански защитник"}
{"url": "https://duma.bg/antani-ivanov-uchastva-v-prepluvane-za-final-na-svetovnoto-n196476", "text": "Антъни Иванов не успя да се класира директно за финала на 200 метра бътерфлай на Световното първенство в Куанджу, Корея. 20-годишният българин участва в преплуване с Тамаш Кендереши (Унг), след като двамата дадоха абсолютно еднакви резултати. Българинът завърши пети в първия 1/2-финал с 1:56,25 минути, а минути по-късно Кендереши даде същия резултат за четвъртото място във втората серия. Така двамата разделиха осмата позиция и трябваше да плуват един срещу друг, за да решат последния финалист в коронната дисциплина на българина. Най-бърз в 1/2-финала беше Кристоф Милак (Унг) с 1:52,96 минути, пред Зак Хартинг (САЩ) на 2,30 секунди, Далиа Сето (Яп) на 2,37 и др. На 1/4-финалите 20-годишният Иванов спечели серията си с шесто време от всички с 1:56,35 минути, изпреварвайки със 7 стотни Хартинг. Преди 2 г. в Будапеща Антъни също влезе във финала. Той завърши последен в него и стана 8-и в света. Той държи и националния рекорд с 1:55,55 мин. След това направи същото на европейското и на световното в 25-метров басейн. На 50 метра бруст в Куанджу Лъчезар Шумков завърши 35-и в сериите с време 28,00 сек. \"Антъни е значително по-добър и бърз от последните 2 г. Натрупал е опит не само с годините и състезанията, но и от наученото в университета му в САЩ. Подобрил е техниката си в подводната част, където прави делфиновите ритания с много по-голяма бързина за сметка на амплитудата, както и на обръщанията\", обяви пред bgswim.com треньорът му Николай Вакареев.", "date": "2019.07.24", "title": "Антъни Иванов участва в преплуване за финал на световното"}
{"url": "https://duma.bg/datata-n196490", "text": "1974 - ПУСНАТ Е ПЪРВИЯТ ЕЛЕКТРИЧЕСКИ ТОК ОТ АЕЦ \"КОЗЛОДУЙ\". Строежът на атомната централа започва на 6 април 1970 г., а официалното й откриване е на 4 септември 1974 г. На днешната дата преди 43 години в енергийната мрежа на страната потича първият ток, произведен от \"Козлодуй\". 1901 - РАЖДА СЕ ИЛИЯ БЕШКОВ, ХУДОЖНИК, ПИСАТЕЛ И ПЕДАГОГ (УМИРА 1958 Г.). Един от най-забележителните български творци в ХХ в. Като студент печата карикатури в сп. \"Маскарад\", \"Българан\", \"Див дядо\", \"Стършел\", \"Вик\", илюстрира книги. Арестуван през 1923 и 1925 г. От 1945 г. преподава в Художествената академия рисуване, илюстрация и оформление на книгата, редовен професор е от 1953 г. 1919 - РАЖДА СЕ ТОДОР ДИНОВ, ХУДОЖНИК АНИМАТОР (УМИРА 2004 Г.). Доайен на родното анимационно кино. Създател на първия български професионален рисуван филм - \"Юнак Марко\" (1954). През 1964 г. създава емблематичния филм \"Маргаритката\", събрал овациите на фестивалите на анимационното кино в Лайпциг, Буенос Айрес, Анкара, Виена, Чикаго и Кан. Други известни негови анимационни филми са \"Гръмоотвод\", \"Ревност\", \"Епиграма\" и др. Един от основоположниците на първата студия за анимационни филми в България. Основава специалността \"Анимационна режисура\" в НАТФИЗ, където негови ученици са Доньо Донев, Стоян Дуков, Иван Андонов. Режисьор и сценарист на игралните филми \"Иконостасът\", \"Грехът на Малтица\". Удостоен с орден \"Стара планина\"-I степен, за изключителен принос за развитието на българската култура. 1945 - ХАРИ ТРУМАН ОБЯВЯВА, ЧЕ САЩ СА СЪЗДАЛИ АТОМНА БОМБА. Американският президент прави това по време на Потсдамската конференция (17 юли 1945 - 2 август 1945 г.) с участието на държавните ръководители на трите най-големи държави от антихитлеристката коалиция във Втората световна война - Йосиф Сталин (СССР), Хари Труман и министър-председателя на Великобритания Уинстън Чърчил. 2007 - БЪЛГАРСКИТЕ МЕДИЦИ СА ОСВОБОДЕНИ ОТ ЗАТВОРА В ЛИБИЯ. От \"Джудейда\" излизат медицинските сестри Кристияна Вълчева, Нася Ненова, Валентина Сиропуло, Валя Червеняшка, Снежана Димитрова и палестинският лекар Ашраф ал-Хаджудж, на които либийският Наказателен съд присъжда смъртни присъди (издадени на 6 май 2004 г., потвърдени на 19 декември 2006 г. от Наказателния съд и окончателно потвърдени на 11 юли 2007 г. от Върховния касационен съд на Либия) за умишлено причиняване на епидемия от СПИН в Бенгази. Те отпътуват за София с френски правителствен самолет заедно с д-р Здравко Георгиев. Придружават ги тогавашната съпруга на френския президент Никола Саркози - Сесилия, и европейският комисар за външните отношения Бенита Фереро-Валднер. След пристигането им президентът Георги Първанов издава указ за помилването им.", "date": "2019.07.24", "title": "Датата"}
{"url": "https://duma.bg/stoevi-pak-shte-igrayat-za-balgariya-n196478", "text": "Бадминтонистките Габриела и Стефани Стоеви отново ще играят за България. Сестрите обявиха, че са размислили и ще облекат националния екип, за да могат да участват на Олимпиадата в Токио 2020. Двете бойкотираха родината си от средата на май. \"След разговори с министър Красен Кралев решихме да поставим на първо място националния ни интерес и да участваме на Световното първенство през август в Базел. Също така ще участваме в състезанията от международния календар за спечелване на квоти за Игрите. Благодарим на адвокат Радостин Василев, че ни помогна да вземем правилното решение в този труден за нас период\", обявиха във фейсбук Стоеви. Пролетта те шумно обвиниха федерацията в присвояване на средства, предназначени за тях, като даже се заканиха да уведомят прокуратурата. Те даже използваха думи, като \"изключителна арогантност, пренебрежение и откровена неприязън\". Стигна се до размяна на обвинения между федерацията и сестрите. За 2018 г. те е трябвало да получат 39 000 лв., а са им преведени над 100 000. За тази година им се полагат 60 000 лв., като до началото на скандала бяха получили 42 900 лв. Отделно те получават от спортното министерство и по 900 лв. месечна стипендия. На скандала реагираха и други национали по бадминтон, които обвиниха Стоеви в звездомания. Те пък от своя страна ги наричали \"туристи\" по състезанията. \"Въпреки разногласията им с федерацията и продължаващите процедури пред компетентните органи Стоеви потвърдиха, че поставят на първо място националния интерес. ММС ще бъде гарант програмата им да бъде изпълнена до Олимпиадата. Решението им не приключва процеса на изясняване на обективната истина и не прекратява проблемите между тях и ръководството на федерацията, като ММС не може да бъде страна по казуса. Председателят на федерацията Володя Златев пое ангажимент да окаже необходимото съдействие\", обяви Кралев. Той призна, че Стоеви са имали предложение да се състезават за Франция.", "date": "2019.07.24", "title": "Стоеви пак ще играят за България"}
{"url": "https://duma.bg/varnaha-litsenza-na-kubrat-pulev-n196477", "text": "Състезателният лиценз на Кубрат Пулев за територията на САЩ беше възстановен преждевременно. Атлетическата комисия на щата Калифорния реши, че българинът си е взел поука от секс скандала с репортерката Дженифър Равало, и отново му позволи да се бие. Контролният орган с пълно мнозинство (6:0 гласа) премахна забраната му на заседанието в Сан Диего. Условието бе, че при следващо такова провинение лицензът на българина ще бъде отнет доживот. Пролетта нашият остана без права за шест месеца, след като целуна по устата по време на интервю американката, която е известна като Кралицата на голото суши. На изслушването американката също говори, както и адвокатката й Глория Олред. Двете пробваха да убедят комисията да накаже допълнително не само Пулев, но и промоутъра му Боб Аръм. \"Похвалиха ме и за добър английски, което не ме възгордява, защото не смятам, че ми е чак толкова добър. Въпреки всичко - за хейтърите в България, щом в Калифорния ми одобряват английския, смятам, че всичко е супер\", каза Кубрат. \"Целият свят има мнение за ситуацията и искаме да образоваме и да покажем с пример как трябва да се държат спортистите. Това беше добре научен урок и сега искаме да помогнем на другите да не правят грешка като тази\", каза пред ESPN мениджърът на Пулев Ивайло Гоцев. За да получи отново лиценза си, Кобрата мина специален курс, защото подобно поведение в САЩ се смята за сексуално насилие.", "date": "2019.07.24", "title": "Върнаха лиценза на Кубрат Пулев"}
