{"url": "http://duma.bg/node/153114", "text": "Свещениците бягат зад граница заради ниски заплати. За това алармира отец Никола Ризов, председател на Синдиката на свещено и църковно служителите към КТ \"Подкрепа\". Млад свещеник в България започва работа на минимална заплата и през годините тя се увеличава единствено с добавката за клас прослужено време. \nИменно ниското заплащане е сред причините за намаляващите кандидати за свещеници и за нарастването на емигрантите с богословско образование. Между 800 и 900 души са свещениците и монасите у нас. Най-голям недостиг на кадри има във Видинска, Врачанска, Плевенска, Силистренска и Неврокопска епархия. Ако преди 50 години кандидатите за една от семинариите са били 100, през тази година в Софийската духовна семинария е имало само 12 желаещи деца.   \n", "date": "2017.09.25", "title": "Попове бягат зад граница заради ниски заплати"}
{"url": "http://duma.bg/node/153086", "text": "Хора в неравностойно положение излязоха в събота на пореден протест в София с искане за по-достъпна градска среда и държавна подкрепа за достоен живот. Пред сградата на президентството хората се оплакаха, че градската среда е изключително враждебна към тях. Според тях отпусканите за подобрения средства се харчат неефективно. \nВ петък социалният министър Бисер Петков заяви, че се работи за осигуряването на устойчиво финансиране от държавния бюджет на услугите личен и социален асистент и домашен помощник. Тези услуги в момента се финансират основно от европейските средства, но малка част се поема и от държавния бюджет. \"Недостъпността е един от основните фактори, които пречат на хората с увреждания да живеят пълноценно, достойно. Стигна ли до бордюр, край. Взимам 200 лева пенсия и 50-те лева интеграционни, които ми се полагат. Обикновено хората взимат 30. Знаете ли колко много деца не ходят на училище, защото училищата не са достъпни, защото средата в училище не е свикнала с деца с увреждания и е враждебна\", коментираха протестиращите. \nДо следващата година европейските пари ще свършат и хиляди хора могат да останат без лични асистенти, ако бюджетът не поеме разходите за тях. Към момента услугите в домашна среда се ползват от над 26 000 възрастни и хора с увреждания.   \n", "date": "2017.09.25", "title": "Хора в неравностойно положение протестираха в София"}
{"url": "http://duma.bg/node/153087", "text": "От Синдикалната федерация на служителите в МВР публично се възмутиха и разобличиха \"грубите манипулации на общественото мнение, подкрепени с неверни твърдения, изречени от заместник-министър, министър на вътрешните работи и министър-председателя на Република България\". \nСиндикалистите припомнят, че през последните дни ресорният зам.-министър отчете, че са проведени 6-7 заседания на Съвета за социално партньорство в МВР. Дори и на сайта на МВР обаче се вижда, че те са били само 4. СФСМВР посочва, че има разминаване за размера на осигурените средства, които би трябвало да компенсират 5-годишната несправедливост служителите сами да закупуват униформеното си облекло. Те припомнят хвалбата на Бойко Борисов, че са отпуснати 30 млн. лева, докато зам.-министър Красимир Ципов говори само за 17,5 млн. лв. Очевидната разлика в тези числа доказва тяхната некоректност, категорични са от СФСМВР. \nОт Федерацията подчертават, че обявеното от  Ципов увеличение на базата на специфични служебни дейности в МВР \"от 40 до 70 лева\" се дължи и е направено благодарение на добрия социален диалог със служебния министър на вътрешните работи Пламен Узунов. \"Това увеличение беше разпоредено в негова заповед и по никакъв начин не може да се припише като жест на добра воля на сегашния кабинет. Обявяването на увеличен размер на трудовите възнаграждения като резултат от преговорния процес с настоящия кабинет е откровена лъжа. Изявлението на зам.-министър Ципов, отнасящо се за полученото увеличение от работещите в системата, е механичен сбор на 2 увеличения на суми за допълнителни възнаграждения в МВР, които са дадени в абсолютни стойности. Истината е, че полицаите, пожарникарите и лицата, работещи по трудови правоотношения, получават процент от обявените за максимални суми и в най-масовия случай те са до 30 лв.\", уточняват униформените. От СФСМВР добавят, че зам.-министърът пряко е участвал и отговарял за реализираната в края на 2016 г. реформа в системата, довела до сериозни усложнения в работата на МВР и дисбаланс в заплащането. \n\"Всички, споменати по-горе, лица упоменават евентуално увеличение на заплатите на служителите в МВР, което ще залегне в бюджета за 2018 г., но не се посочва какво е предложението на МВР и се разчита единствено на добрата воля на Министерството на финансите и на средствата от бюджетния излишък. С тези действия политическото ръководство на МВР показва по недвусмислен начин, че не само не полага усилия, за да повиши възнагражденията на собствените си служители, но и подвежда гражданите\", констатират от синдиката като подкрепят думите си и с документи.   \n", "date": "2017.09.25", "title": "Синдикатите обвиниха МВР и Борисов, че лъжат и манипулират"}
{"url": "http://duma.bg/node/153088", "text": "Депутатът от \"БСП за България\" Николай Тишев организира приемна за днес от 10 до 12 часа. Срещите ще се провеждат в Общинския съвет на БСП в Бургас на ул. \"Фердинандова\" 60.  \nДнес от 10 ч. народните представители от \"БСП за България\" Станислав Владимиров и Любомир Бонев организират приемен ден в централата на БСП в град Трън. От 12 ч. те ще се срещнат с жители на с. Бохова, община Трън.  \nОбщинските съветници от \"БСП и коалиция\" Кирил Леонов и Петър Янков организират приемен ден за граждани на 27 септември, сряда, от 11 ч. в офиса на БСП в Перник, на улица \"Радомир\" 1. От 16 ч. те ще се срещнат с жители на гр. Батановци в местния клуб на партията.   \n", "date": "2017.09.25", "title": "Предстоящо"}
{"url": "http://duma.bg/node/153089", "text": "Управляващите се опитват да тупат топката, защото няма пари за нови самолети, подчерта вчера народният представители от \"БСП за България\" Славчо Велков. \"Лансира се идеята, че можем да ремонтираме тези, които имаме, и не е нужно да купуваме нов изтребител. Целият бюджет за отбрана ще бъде достатъчен само за модернизацията на ВСС. А за военноморските, за бойни машини на сухопътните войски, заплати, социални разходи и ред други неща, откъде?\", попита той. Депутатът защити тезата, че ако се купува техника, тя трябва да е нова. \"Не може самолети на 30 и повече години да бъдат от нов тип, каквато и модернизация да им се прави, защото няма да отговарят на изискванията. Непрекъснато има нови заплахи и предизвикателства\", коментира народният представител. \nКолегата му от БСП Таско Ерменков се възмути, че управляващите се опитват да дискредитират президента чрез доклади, за да не стане той човекът, който ще назначи председателя на новия антикорупционен орган. \"По време на президентските избори те искаха да се съберат местна, централна и президентска власт в една партия. Дори премиерът призна, че дирижира изборите и когато иска, ги печели, когато не иска, ги губи. Друг е въпросът как\", коментира депутатът. Той е на мнение, че антикорупционният закон трябва да бъде обсъден широко и да бъдат събрани всички мнения, преди да се вземе окончателно решение.   \n", "date": "2017.09.25", "title": "БСП: Управляващите се бавят за самолетите, защото няма пари"}
{"url": "http://duma.bg/node/153090", "text": "Каналджийството в България е все още в разцвета си. Проблемът е по-скоро в липсата на достатъчно публичност и в премълчаване, отколкото в неговото решаване. Тoзи коментар направи в Ямбол вицепрезидентът Илияна Йотова. Тя припомни, че са зачестили случаите, в които нелегални мигранти се извозват в автомобили из страната. \"В официалните комюникета на европейските служби все по-често присъства ново сухопътно трасе, което минава през България, Румъния и Словакия за Западна Европа. Един от пътищата през Сърбия се затвори, но сега каналджиите, които са много по-гъвкави от официалните власти, очевидно намериха нова възможност да изкарват нелегални мигранти от страната\", обясни Йотова. По думите й проблемите с нелегалната миграция не трябва да се замитат под килима, а да се решават, което е дело на всички институции.  \nЙотова посети Ямбол за тържественото освещаване на новопостроената арменска апостолическа църква \"Сурп Агоп\". Ритуалът по освещаването бе отслужен от архиепископ Езрас Нерсисян, втори по ранг в църковната йерархия и брат на Католикоса на всички арменци Карекин II. Заедно с него в богослужението участваха епископ Татев Агопян от Румъния и свещеници от арменски храмове в страната. \n\"В България създадохме може би най-добрия етнически модел в Европа. Имаме етнически общности, които живеят мирно като съседи и си помагат при нужда. Нека по този начин да възпитаваме децата си и занапред, защото имаме нужда от това и то ни прави силни!\", призова Йотова при откриването на храма.   \n", "date": "2017.09.25", "title": "Илияна Йотова: Каналджийството в България е все още в разцвета си"}
{"url": "http://duma.bg/node/153091", "text": "Ръководството и общинските съветници от ГЕРБ се опълчиха и се разграничиха от кмета си в Хасково. Действията на Добри Беливанов още от първия ден на управлението му носят само разочарования, посочват гербаджиите в декларация. \"Няма как да кажем на хората, че \"добрият администратор\" всъщност не е никакъв администратор. Защото той допусна интриги, сплетни и дребнотемие да определят дневния ред на общината. Искахме кмет, който да управлява компетентно, справедливо и прозрачно. Беливанов беше такъв, но явно властта и ласкателите го превърнаха в кмета, който ние никога не сме искали. За съжаление действията на градоначалника още от първия ден на управлението му носят само разочарования\", пишат хасковските гербаджии. \nВ позицията местната структура на партията изброява основни политики, по които смята, че в Хасково не е направено нищо - от монтирането на бариера на входа на общината до несправянето с бездомните кучета. Липсвала каквато и да е инициатива и позиция за замърсяването на питейната вода с уран. Кметът се провалил и при зимното снегопочистване. Администрацията работела изключително мудно и сред гражданите зреело недоволство, че местната власт не изпълнява задълженията си. \"Липсва комуникация и инициатива при преговори с инвеститори, затова те бягат от Хасково и насочват проектите си към съседните общини. Няма диалог и прозрачност при вземане на решения в управлението на общината, а зам.-кметовете и експертите са напълно изолирани от Беливанов. Той проявява пълна безстопанственост спрямо общинската собственост. Няма проекти за благоустрояване на града дори в предоставените от държавата имоти, в това число парка зад ДНА, за който кмета половин година отлага проектиране\", обясняват гербаджиите. Те внезапно се сетиха, че кметът избягва срещи с гражданите при проблеми, свързани с храната, ремонтите и условията, при които живеят децата в градините и учениците. Той абдикирал и от отговорностите си и не се появявал пред обществеността нито лично, нито чрез медиите. \n\"Няма общински проекти. Реализират се само такива, финансирани със средства от еврофондовете или от държавния бюджет. Неглижират се проблемите на селата. Не се изпълняват ангажименти към кметовете за собствен бюджет и благоустрояване. Беливанов обеща канализация на кв. \"Болярово\", а впоследствие се оказва, че той дори не е подал документи за този проект\", възмущават се от ГЕРБ в Хасково. Те припомнят и разследванията срещу общината по повод някои съмнителни сделки и сриване имиджа на местната власт заради съмнения за корупция и зависимости. Цитира се \"златния\" светофар, багер, купен на многократно по-висока цена, 400 откраднати радиатора и пълна безстопанственост. \nВсе пак от общинското ръководство на ГЕРБ твърдят, че не са обсъждали възможността да поискат кметската оставка.   \n", "date": "2017.09.25", "title": "ГЕРБ се опълчиха на кмета си в Хасково"}
{"url": "http://duma.bg/node/153105", "text": "Болница предлага стипендии и договор на студенти в специалността медицинска сестра. Пловдивската Университетска многопрофилна болница за активно лечение \"Свети Георги\" отпуска 10 стипендии за завършили II курс и 10 за завършили III курс. Сумата е от 150 до 200 лв. месечно за срок от една или две години, в зависимост от условията, на които отговаря студентът. \nЖелаещите могат да кандидатстват до 2 октомври, като подадат документи в деловодството. Няма значение от кой университет в страната идват, стига да имат успех минимум \"много добър (4,50)\". \nОдобрените ще бъдат обявени на 5 октомври. Те ще получават месечна стипендия до завършването си при условие, че подпишат предварително договор за работа в УМБАЛ \"Св. Георги\", която ще започнат след завършването си. \nРъководството има за цел да подкрепи младите студенти по време на обучението им и да привлече и задържи млади медицински специалисти, като им гарантира работно място по специалността.   \n", "date": "2017.09.25", "title": "Болница предлага стипендия и договор за медицински сестри"}
{"url": "http://duma.bg/node/153106", "text": "Работници с неизплатени заплати за близо 700 000 лв. блокираха вчера главния път Смолян-Пампорово в района на Чепеларе. В рамките на час те спираха движението, но пропускаха колоните на всеки 15 минути. Образуваха се километрични опашки в посока Пампорово-Чепеларе. \nГодини наред работниците не могат да получат изработените си възнаграждения в пътностроителната фирма \"Виастройинженеринг\" ООД в Смолян. Задълженията към близо 150 човека възлизат между 600 000 и 700 000 лв. Всеки от тях има да взема между 7 и 8 заплати. Има работници, които имат да получават по повече от 9000 лв., а Джамал Дуран има да взема около 120 000 лв., като в тази сума освен заплати на него и семейството му, са включени и суми за изпълнения на допълнителни дейности със собствена техника към фирмата длъжник. \n Въпросната фирма е претърпяла няколко трансформации, като през 2015 г. е закупена от друга пътностроителна фирма \"Иса 2000\". Тогава хората имали надежди, че новият купувач ще изплати задълженията, но това не се е случило. Повечето от работниците имат съдебни решения за дължимите суми и съответно изпълнителни листове, но те на този етап се оказват само хартия.   \n", "date": "2017.09.25", "title": "Работници с неизплатени заплати блокираха пътя Смолян-Пловдив"}
{"url": "http://duma.bg/node/153107", "text": "Ремонтни дейности и строеж на метростанции блокират столичния квартал \"Овча купел\", оплакаха се столичани. От седмици те имат проблеми с достъпа до района, но вече не знаят как ще се придвижват заради започващия ремонт на Източната тангента на столицата. Планирана е поетапна реконструкция на участъка от път I-1 (Е-79) София - Перник, през Владая. Ремонтът започва от отсечката между \"Черния кос\" и КПП \"Владая\". Ще се работи и в двете платна в посока София. Движението ще се пренасочи двупосочно в платната за Перник. \nХората от района обаче са недоволни от ограниченията, които им се налагат заради едновременното затваряне на важни пътни артерии. Те споделят, че от центъра до квартала пътуват близо 2 часа. В района на \"Овча купел\" в момента е спряно движението на автомобили в двете посоки по бул. \"Президент Линкълн\" между бул. \"Овча купел\" и ул. \"657\". Затворен е и бул. \"Монтевидео\". Хората разказват, че автобусите минават по малка квартална уличка \"Лиляче\", където превозните средства от трафика от кв.\"Красна поляна\" едвам се разминават. Спряно е движението и при спирка \"Овча купел\". Не сме против ремонтите, но трябваше да се предвиди да се направят в различно време, коментират местните.   \n", "date": "2017.09.25", "title": "Ремонти парализираха кв. \"Овча купел\" в София"}
{"url": "http://duma.bg/node/153108", "text": "Макар да опита да отложи до завръщането си в България коментарите си по доклада за националната сигурност, който обявява Русия за заплаха, президентът Румен Радев все пак даде своята оценка от САЩ. \"Докладът не съответства на последните документи и доктрината на НАТО и ЕС. Да, трябва да се изграждат способности за отбрана и задържане в НАТО и ЕС. Категорично, но в същото време трябва да се поддържа диалогът с Русия, да се намалява напрежението и конфронтацията. Този доклад е в разрез с всичко това, което казах. Аз не го приемам. Той не работи за България и как е правен не знам. Питайте премиера. За мен това е копи пейст на становища, писани преди две години извън България\", обобщи Радев. \nПрезидентът допълни, че България е авторитетен член на ООН и нейната балансирана външна политика и ролята на стабилизиращ фактор в нашия регион се ценят високо. Това, че сме доказан лоялен член на Европейския съюз и НАТО, не означава, че страната ни не трябва да работи за развитието на своите отношения и с трети страни, подчерта той. Румен Радев припомни проведените в Ню Йорк редица двустранни срещи със свои колеги от Близкия изток и Централна Азия за възвръщането на традиционните позиции на страната ни на пазарите в тези региони и за възстановяването на образователния и културен обмен. Към България се демонстрира изключително добронамерено отношение и трябва да търсим възможности за постигането на взаимноизгодно сътрудничество, добави Радев.   \n", "date": "2017.09.25", "title": "Държавният глава призова за диалог с Русия"}
{"url": "http://duma.bg/node/153068", "text": "\"Миг от спомен\" е съвместен проект на мъжкия дует Димитър Атанасов & Христо Младенов с Мартина Иванова. Песента спечели втора награда на журито на фестивала \"Бургас и морето 2017\". Музиката и аранжиментът са на Димитър Атанасов, текст и китари - Мартина Иванова. \nДуетът е създаден през 2011 г. Заедно и като солови изпълнители момчетата участват и печелят награди от много национални и международни фестивали и конкурси. Димитър Атанасов & Христо Младенов изправят на крака треньори и публика в тв формата \"Гласът на България 2016\" с изпълнение в авторски аранжимент на песните \"Уморени крила\" и \"Девойко мари, хубава\". \nТалантът и харизмата на музикантите впечатлиха и Нешка Робева. Легендарният треньор и хореограф включи дуета в спектакъла \"Споменът за утре\", изграден на базата на български и световни хитове от близкото и по-далечно минало, блестящо изпълнени от Митко и Христо.   \n", "date": "2017.09.25", "title": "\"Миг от спомен\" събра таланти"}
{"url": "http://duma.bg/node/153069", "text": "Американецът Крис Куоли, който работи във финансова компания, отгледа морков с тегло 10,16 кг и дължина 60 см, информира \"Дейли мейл\". Мъжът се специализира в отглеждане на гигантски зеленчуци от 2 години. Той има в градината си също огромни дини, домати, тикви, цвекло. Куоли обяснява големината на продукцията си с почвата, специалните семена и торовете. \nВремето в Минесота, където живее, това лято е било хладно и облачно - идеално за моркови. Зеленчукът с рекордно тегло е расъл 9 месеца, първоначално на закрито. Крис Куоли планира да държи огромния морков в хладилник до пролетта. Младежът иска да го засади с надеждата да получи семена. \nПредишният рекорд за най-тежък морков бе поставен през 2014 г. от британеца Питър Глейзбрук с екземпляр, тежащ 9 кг.   \n", "date": "2017.09.25", "title": "Финансист отгледа 10-килограмов морков"}
{"url": "http://duma.bg/node/153070", "text": "Роботът Флипи, който може да прави идеални кюфтета, получи първата си работа в заведение за бургери в Пасадена, Калифорния, съобщи \"Дейли мейл\". Веригата \"Калибъргър\" тества хуманоида в някои от ресторантите си от март. Изпитанията бяха много успешни и сега роботът вече е пълноправен член на един от екипите. Флипи обаче работи тайно, зад черна завеса. Притежава изкуствен интелект, камери и сензори, с които усеща околната среда. Ръката му завършва с шпатула, с която лесно обръща кюфтетата. Роботът преценява идеално кога са готови, а след това ги слага върху хлебчето. \nКомпанията \"Мисо роботикс\" разработва Флипи като помощник в кухнята, където според тях изкуственият интелект може да допринесе за по-безопасна среда.   \n", "date": "2017.09.25", "title": "Роботът Флипи прави кюфтета в Калифорния"}
{"url": "http://duma.bg/node/153071", "text": "Красимир Аврамов е единственият български изпълнител, който бе поканен за участие в празничната програма на Екатеринбург. През няколко напрегнати дни на мащабни концерти на открито, паради, зари, телевизионни предавания и срещи с жителите на руския град-легенда певецът получи в знак на благодарност екстравагантно предложение от страна на военните: да лети с боен самолет-изтребител \"Як 52\". \n\"Поех предизвикателството и въпреки че дни наред почти не съм спал и не бях в най-добрата си здравословна кондиция, представих достойно българския войник!\", смее се Човекът-глас. В руската преса излязоха публикации, че Аврамов е очаровал публиката в Екатеринбург с изпълненията си и непринудения начин на общуване с хората. Организаторите от българска страна са категорични, че певецът е дал заявка за сериозен пробив на руския пазар, към който се стремят не един и двама наши изпълнители. \n\"Краси доказа, че е голям, защото след успехите си в Америка сега е признат и от друга велика световна сила - Русия!\", гордо отбелязват от екипа на певеца.   \n", "date": "2017.09.25", "title": "Краси Аврамов летя на боен самолет в Русия"}
{"url": "http://duma.bg/node/153072", "text": "Музикално-продуцентска компания \"Жокер медиа\" информира, че се променя предварително обявената дата за леденото шоу \"Шампионска гала\" с участието на Албена Денкова и други звезди. \nВместо на 25 ноември, любителите на фигурното пързаляне ще имат възможност да се насладят на блестящата интерпретация на цирково и акробатично изкуство и гимнастика на 17 февруари 2018 г. в зала \"Арена Армеец\". \nЗакупените билети важат за новата дата без презаверка.   \n", "date": "2017.09.25", "title": "Промяна в датата за леденото шоу с Албена Денкова"}
{"url": "http://duma.bg/node/153073", "text": "Значимо годишно събитие - Световният ден на животните, се чества на 4 октомври и Viasat Nature ще посвети целия ден на предавания за някои от най-застрашените видове на планетата, включително горилите, пандите, тигрите и белите мечки. \nЗа да подкрепи каузата, телевизионният канал, посветен на вдъхновяващи предавания за най-впечатляващите кътчета и креатури на естествения свят, ще покаже маратон от сериали и филми, сред които \"Панда бебета\", \"Планински горили\", \"Домашни тигри\", \"Спасяването на Сърга\" и \"Градът на бялата мечка\". Целта на това целодневно събитие е да информира за застрашени животински видове и същевременно да отбележи многообразието им на нашата планета. За всички, които не могат да проследят предаванията в работната сряда, цялата програма ще бъде повторена в неделя, 8 октомври. \n\"Панда бебета\" е филм, който посещава три забележителни центъра за отглеждане на тези животни в Китай и заснема най-сладките от тях, докато растат. \"Планински горили\" пък показва кадри отблизо на последните останали големи маймуни в местообитанията им: Националния парк Вирунда в Руанда и непроходимата гора Бвинди в Уганда. В необикновената поредица \"Градът на бялата мечка\" 1000 полярни животни мигрират през малкия северен град Чърчил в Манитоба, където човешкото население е само 900 души. А \"Домашни тигри\" е историята на Спот и Страйп, две сладурести малки, които един ден ще станат част от програма за съхранение на вида. \nГолямата премиера на Viasat Nature на 4 октомври обаче е новата поредица \"Великата миграция\" (от 21,00 ч.), в която приключенецът Бен Фогъл проследява историите на конкретни маркирани диви животни, докато те предприемат невероятния си епичен, дълъг 650 км годишен преход от равнините на Серенгети в Танзания до платата на Маасаи Мара в Кения и обратно. \nНаучните изследвания показват, че до 2020 г. светът ще изгуби две трети от дивите животни - това е масово изтребление на естествения свят, от който човечеството зависи.  Следете програмата в Световния ден на животните:    \n", "date": "2017.09.25", "title": "Посвещават киномаратон на застрашените видове"}
