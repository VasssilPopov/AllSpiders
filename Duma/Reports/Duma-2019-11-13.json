{"url": "https://duma.bg/(sled)izboren-fars-n203360", "text": "Твърде често, уви, българските управници действат на принципа \"след дъжд качулка\". И се вайкат тежко, когато каруцата вече се е обърнала, разпилявайки житейски парчета, макар и често не техните. Политизирането на проблемите е част от процеса по решаването им и е нормално. За съжаление партиите все повече залитат по популизма в търсене на всенародната любов. Това неминуемо води до необмислени и прибързани решения, които рано или късно се отразяват на всички българи. Изборните правила са най-често коригираните у нас. От толкова кръпки по тях сякаш има повече конец отколкото плат. И видимо крепежът не е много здрав. Бързането и недомислиците в тази сфера стават очевадни особено след \"дъжда\" от изборни резултати. И дори в самия изборен ден. Панацея за всички проблеми няма. И все пак, възможно е да се вземат мерки тези проблеми, ако не да бъдат елиминирани, то поне да бъдат редуцирани. За пореден път БСП опита да събере всички парламентарни партии в опит да намери консесус около основните положения при провеждането на вота. Срещата обаче мина вяло и безрезултатно. Не, че някой е очаквал за час всичко да бъде изгладено... В основните си цели партиите в НС се движат еднопосочно, колкото го правят орел, рак и щука - всеки тегли в неговата си посока. Някои искат образователен ценз (други само си го мислят, но не смеят да го изрекат), трети чакат \"отваряне\" на езика за агитация... Уж всички искат модерни избори, ама визията им за машинен вот е коренно различна. България не успява да въведе електронно правителство, да защити базата данни на основни държавни институции, но някои мечтаят за онлайн вот... Всеки се е вгледал в своето канче и брои \"своите си\" гласове. А през това време българският избирател все по-често приема да е съучастник в корпоративен и купен вот, а страхът се оказва основен мотиватор за разходка до урната. Без значение като протестен вот или глас с надежда за промяна. Да не споменаваме официалните списъци, според които в страната май няма човек, който не може да гласува... Покрай изборните правила БСП ще се пробва да поправи и недомислицата с почти нулевата държавна субсидия за партиите. Нововъведението обрича политиците на икономически, финансови и лобистки зависимости. Но пък и никой не е виновен на социалистите, че са си изпразнили касичката, без да заделят за черни дни! Заради недалновидни и необезпечени мечтания, в момента орязването на парите от държавата е непосилна драма само за БСП. Затова ГЕРБ злорадстват съвсем неприкрито - кога иначе ще им се удаде толкова удобна възможност да нанесат почти смъртоносен удар на единствената опозиция? Гербаджиите са си уредили и подкрепа от други партии, уж опозиционни. И сладичко потъркват ръце, че номерът им пак ще мине. И докато всичко е \"аз на тебе, ти на мене\", изборите в България ще продължават да са фарс, заплашващ постиженията на демокрацията.", "date": "2019.11.13", "title": "(След)изборен фарс"}
{"url": "https://duma.bg/opozitsiyata-iska-vremenna-komisiya-za-izborni-promeni-n203359", "text": "С предложение за формирането на временна парламентарна комисия, която да разгледа предложенията на всички парламентарни групи за изборни изменения излязоха представители на БСП, ДПС, \"Воля\" и ВМРО. Това е резултатът от едночасовата среща по инициатива на левицата, на която партиите обсъдиха идеите си как трябва да протича вотът. Мотив за срещата бяха многото изборни грешки и нарушения по време на местните избори. Само ГЕРБ не изпратиха свой представител и не уважиха дискусията. \"И в тези избори имаше редица проблеми, които по мнението на различните политически сили изкривяват вота и не отразяват обективното гласуване на хората. Затова поканихме парламентарните групи да обсъдим промените в изборното законодателство и да гарантираме честността и прозрачността на изборите. Изразяваме общо съжаление, че колегите от ГЕРБ не се отзоваха. Оставаме отворени и ги каним да се присъединят към тези разговори\", заяви след срещата Корнелия Нинова. Всяка от партиите е представила своите виждания по евентуални корекции в правилата за гласуване. Допирните точки са желанието за честност и прозрачност на вота, но има и разделителни линии. Разминаванията са в начините за изчистване на пороците в ИК. Лидерът на \"Воля\" Веселин Марешки и ВМРО искат въвеждане на образователен ценз. ДПС отново настояват за отпадане на забраната за агитация на чужд език и уседналостта, както и на ограничението за броя на секциите извън страната. По думите на Нинова партиите са се обединили около това, че не бива да се променя сега действащата норма за 100% машинно гласуване, да продължи да се търси вариант за машинно преброяване, както и начини за изчистване на списъците. \"Целта е обща: гарантиране на честен и прозрачен вот, възможност българският гражданин да гласува свободно, спокойно и да изрази волята си, такава каквато е\", обясни председателката на БСП. Стана ясно, че идеята е във временната комисия депутатите от всяка парламентарна група да са равен брой, независимо от големината й. Това е и една от основните разлики с правната комисия, където депутатите са разпределени пропорционално спрямо големината на партията, от която са.  Йордан Цонев от ДПС бе уклончив за бъдещето на новото звено. Той обяви, че първо ще обсъди въпрoса с парламентарната си група. Не сме се обединили около нищо, заяви Цонев. По думите му освен временна комисия има поне още един вариант - дебатът за промени в ИК да започне през постоянната правна комисия. По-късно от ГЕРБ обявиха, че не подкрепят създаването на нова комисия, корекциите на ИК можели да дойдат от правната. Председателят на групата Даниела Дариткова атакува Нинова, че е \"амбициозна лидерка\", която отворила темата преди президента Румен Радев, който вече обяви, че ще инициира среща за проблемите на изборния процес. Гербаджийката смята, че преди редакция на закона трябва да се изчака докладът на ЦИК. В телевизионно интервю говорителят на ЦИК Александър Андреев отново обясни, че разминаването в някои от изборните протоколи можело да се дължи на това, че при прехвърлянето на данните от черновата на оригинала, цифрите не са били правилно записани.", "date": "2019.11.13", "title": "Опозицията иска временна комисия за изборни промени"}
{"url": "https://duma.bg/pak-izbraha-elen-gerdzhikov-za-predsedatel-na-sos-n203356", "text": "Групата на БСП в Столичния общински съвет се очерта като единствената опозиция на мнозинството на ГЕРБ, стана ясно при първото гласуване за избор на председател на съвета. За поста бяха издигнати кандидатурите на досегашния общински шеф Елен Герджиков, на Милка Христова от БСП и на Методи Лалов от Демократична България. Членовете на политическите групи без изключение дадоха гласа си за своите кандидати, а Герджиков получи подкрепата на съветниците от \"Атака\", ВМРО и на независимия Борис Бонев. Волен Сидеров не бе в залата за гласуването. С този вот бяха дадени първи индикации каква подкрепа ще получи групата на ГЕРБ, за да се сдобие с пълно мнозинство при прокарването на решенията си. Без изненади премина гласуването за заместници на Герджиков и всички получиха единодушна подкрепа - Милка Христова, проф. Иво Петров (ГЕРБ) и арх. Борислав Игнатов (ДБ). Първата сесия на СОС вчера бе открита от най-възрастния съветник - Грети Стефанова, а преди това колегите й, кметът Йорданка Фандъкова, районните кметове и кметовете на кметства положиха клетви. След молебен бе прочетено и поздравление от патриарх Неофит.  Около общата цел за промяна в общината се обявиха представителите на всички политически групи, включително и кметът Фандъкова. Тя обеща структурни промени в администрацията, нови ресори като транспорт, строителство и дигитализация, както и повече прозрачност. За почтеност и човечни лица говори председателят на групата на ГЕРБ Малина Едрева, а водачът на ДБ Методи Лалов обеща да не допусне \"още от същото\".  Лидерът на столичните социалисти Калоян Паргов атакува Фандъкова, като припомни множеството й обещания и я призова да ги изпълни веднага, без да й дава толеранс от 100 дни. Отмина времето за обещания, ред е за действия, категоричен бе Паргов. Той също наблегна на нуждата от промени в общината и акцентира на малката разлика между кандидати за кмет на града и оспорваната битка, с които столичани дадоха сигнал за нуждата от промени. Социалистът заяви очакванията си БСП да бъде единствената опозиция на мнозинството и очерта спешните проблеми за разрешаване като презастрояването. Изготвянето на нов правилник за работа на СОС също е сред приоритетите на групата.  На следващото заседание на СОС ще бъдат избрани членовете на комисии. ", "date": "2019.11.13", "title": "Пак избраха Елен Герджиков за председател на СОС"}
{"url": "https://duma.bg/arestant-napadna-politsay-s-metla-i-izbyaga-n203349", "text": "Задържан за дребно хулиганство мъж избяга от бургаския арест, след като нападна охраняващия го полицай в гръб с дръжката на метла. Инцидентът е станал в понеделник около 17 ч. 28-годишният Атанас Русков Бундев от село Градец веднага е обявен за общодържавно издирване. Полицията го е заловила вчера в района на Карнобат след близо 15-часово издирване, стана ясно от съобщение от Областната дирекция на МВР в Бургас.  Мъжът изтърпявал административно наказание \"задържане в структурно звено на МВР за срок от 14 денонощия\" от 6 ноември, освен това полагал обществено полезен труд. В понеделник бил изведен в района на 5-то РПУ за почистване на Морската градина. След като повалил полицая на земята, арестантът се укрил край железопътния прелез на бул. \"24-ти Приморски пехотен полк\" и парк \"Езеро\". Служителят на реда няма сериозни наранявания. По случая е образувано досъдебно производство.", "date": "2019.11.13", "title": "Арестант нападна полицай с метла и избяга"}
{"url": "https://duma.bg/pensiite-shte-sa-pod-praga-na-bednostta-n203357", "text": "В парадоксалната ситуация сме МС да определи праг на бедност от 363 лв. и минимална пенсия от 234 лв., заяви Корнелия Нинова по време на дебата по бюджета на ДОО за 2020 г. Тя припомни, че БСП години наред предлага преизчисляване на всички пенсии и попита защо отново парите от концесията на летище София не отиват в Сребърния фонд, а за покриване на дългове за БДЖ, посочи още лидерът на БСП. След само 2 часа дебати управляващите си приеха проектобюджета за ДОО. Бюджетът на НЗОК не е в полза на пациентите, категоричен бе Илиян Тимчев при обсъждането на бюджета на касата. Половината от \"увеличението\" на парите за НЗОК идва от очакваното увеличение на минималната заплата, на минималните осигурителни прагове и на планирания ръст на възнагражденията на държавните служители. \"Обсъждаме закон за бюджета на ДОО, който в частта си за пенсии касае 2 150 хил. българи. Сигурно тези хора имат различни партийни, политически убеждения и пристрастия. Общото между тях е, че са работили 20-30 и повече години, дали са своя принос за изграждане на икономиката на България и своя осигурителен дан“, допълни Нинова. Тя припомни, че БСП години наред предлага преизчисляване на всички пенсии и попита защо отново парите от концесията на летище София не отиват в Сребърния фонд, а за покриване на дългове за БДЖ. „Между първо и второ четене ще внесем всичко това – аргументирано и финансово обосновано и морално, и справедливо изговорено. Въпросът не е само на скъпо или евтино, а на справедливост към възрастните хора, които са дали своя принос за изграждането на България и днес живеят мизерно“, посочи още лидерът на БСП. След само 2 часа дебати управляващите си приеха проектобюджета за ДОО. \"Този бюджет не предлага нови политики, мерки и решения и е копие на предишните бюджети на управлението на Борисов от 10 години назад\", категоричен бе Георги Гьоков. С думите \"Не може да преживяваш с 215 лв., когато да живееш са необходими 360 лв.\", Крум Зарков обясни отрицателния си вот.  На нито един от въпросите не получи отговор и Надя Клисурска. Тя попита дали е нормално майките да гледат децата си от 1 до 2 г. с 12 лв. на ден или пенсионерите с по 14-20 лв.", "date": "2019.11.13", "title": " Пенсиите ще са под прага на бедността"}
{"url": "https://duma.bg/vav-vratsa-protestirat-sreshtu-nezakonna-ulitsa-n203350", "text": "Жители на Враца излязоха на протест заради изграждане на нова улица в междублоково пространство, която според тях е незаконна. Хората твърдят, че никой не ги е предупредил за строителството на пътя, което ще минава точно под терасите им. От общината обясняват, че още през 2011 г. имало промяна в градския план, която предвижда строителството на кварталната улица. Жителите са категорични, че в района има достатъчно улици и този път не е необходим. Те недоволстват, че общината намалява зелените площи. Според документите тротоарът трябва да започне от основата на блока.  Един от потърпевшите обясни пред бТВ, че е незаконно под терасата му да минава път и показа удар в мазилката, нанесен наскоро от преминаващ багер. \"От 2003 г. жители на квартала са подавали многократно жалби и молби в общината, за да им се осигури достъп до входовете и гаражите. В момента община Враца изпълнява планов ремонт - изграждане на обслужваща улица, никой не би допуснал в жилищна зона да има двулентов път\", увери зам.-кметът на община Враца Мария Попова.", "date": "2019.11.13", "title": "Във Враца протестират срещу незаконна улица"}
{"url": "https://duma.bg/bsp-byudzhetat-na-nzok-ne-e-v-polza-na-patsientite-n203358", "text": "В този бюджет \"липсва основният фактор, заради който съществува системата - пациентът\" и прогнозира, че здравноосигурените ще продължат да доплащат стойността на половината от получената медицинска помощ, заяви депутатът от БСП д-р Илиан Тимчев по време на първо четене на проектобюджета на НЗОК за 2020 г. в НС. \"Този бюджет няма да е в полза на пациентите и затова ние няма да го подкрепим\", категоричен бе д-р Тимчев, който припомни, че в средата на 2019 г. дълговете на НЗОК към чужди каси са 271 млн. лв. (при 264 през 2018 г.), а просрочените задължения са 135 млн. лв. Проф. Георги Михайлов за пореден път разкритикува намаляването за 2020 г. на парите за лечение на българи в чужбина, независимо че тенденцията е към увеличаване на броя на тези пациенти.  След около два часа и половина дебат с гласовете на управляващите бюджетът на НЗОК за догодина бе приет на първо четене в пленарна зала. Този небалансиран бюджет е отказ от реформиране на системата, ще продължи доплащането от пациентите, няма да реши въпроса с недоволството от ниски заплати, медици ще продължат да напускат страната. Така се аргументираха социалистите, докато министърът на здравеопазването Кирил Ананиев бързаше да напусне пленарната зала, секунди след като със 120 гласа \"за\" и 88 \"против\" бе приет бюджетът на касата.  От думите на д-р Нигяр Джафер от ДПС стана ясно, че половината от \"увеличението\" на парите на касата с над 400 млн. лв. за 2020 г. идва най-вече от очакваното увеличение на минималната заплата, на минималните осигурителни прагове и на планирания 10-процентен ръст на възнагражденията на държавните служители. Какво ще стане, ако работодателите не се съгласят с увеличаването на минималната заплата, попита управляващите депутатът от ДПС д-р Хасан Адемов. Този бюджет е на купеното време и спокойствие от управляващите и на отдалечаващата се реформа, каза д-р Джафер и прогнозира, че и догодина хоспитализациите няма да намалеят, защото не е предвидена превенция и профилактика, няма и лечебни заведения за долекуване. От ДПС бяха също категорични, че няма да подкрепят този бюджет.    Това е 21-ият бюджет на НЗОК от създаването й, но още не знаем какви са потребностите от медицинска помощ на гражданите, защото липсва информационна система, коментира доц. Георги Йорданов от БСП. Той попита управляващите защо у нас умират 70 от 100 души от предотвратима смърт, а в други страни на ЕС 30 от 100, но така и не получи адекватен отговор.  Между първо и второ четене социалистите в парламента ще предложат редките заболявания, както и синдромът на придобитата имунна недостатъчност, туберкулозата, да преминат под контрола на държавата.", "date": "2019.11.13", "title": "БСП:   Бюджетът на НЗОК не е в полза на пациентите "}
{"url": "https://duma.bg/poredni-sluchai-na-pregazeni-hora-i-izbyagali-shofori-n203351", "text": "Два инцидента с прегазени хора и избягали от местопроизшествието шофьори станаха за ден в страната. Камион блъсна и уби дете в Русе в кв. \"Долапите\". 6-годишното момченце е загинало на място. Шофьорът на камиона още се издирва от полицията. Часове по-рано джип блъсна и уби пешеходец на столичния бул. \"Симеоновско шосе\". Инцидентът е станал около 7 ч. сутринта. Жертвата е 27-годишен мъж. Шофьорът на джипа е открит и задържан по-късно. Влак удари автомобил на жп прелез край Асеновград. Инцидентът е станал около 7 ч. в междугарието Крумово-Асеновград на прелез с ръчни бариери. При сблъсъка са пострадали трима души. По-късно от Районната прокуратура в Асеновград съобщиха, че по случая е задържан кантонерът, който не е пуснал бариерата. 60-годишният служител е тестван с дрегер, който отчел 1,6 промила алкохол. Трамвай дерайлира и блъсна жена до Съдебната палата в София. Само за седмица това е третият инцидент с излязъл от релсите трамвай на същото място.", "date": "2019.11.13", "title": " Поредни случаи на прегазени хора и избягали шофьори"}
{"url": "https://duma.bg/ikonomist-prognozira-predsrochni-izbori-n203353", "text": "Управляващата коалиция в България няма да издържи до следващите избори през май 2021 г., предстои предсрочен парламентарен вот, най-вероятно след поканата за чакалнята на еврозоната. Това прогнозира в годишния си доклад за страната \"Икономист интелиджънс юнит\" - анализаторското звено на групата \"Икономист\".  \"Още по-голямото интегриране на страната в евроинституциите ще зависи от борбата с корупцията, напредъка в спазване върховенството на закона и провеждането на вътрешни реформи. Но прогресът в тази посока ще бъде бавен. Дребнави и личностни конфликти между партиите в правителствената коалиция и особено враждебното отношение на \"Обединени патриоти\" към ЕС, имат потенциал да забавят процеса на институционалните и структурни реформи в периода 2020-2024 г. Но това напрежение няма да постави под въпрос основни елементи като валутния борд, данъчната политика, развитието на инфраструктурата, финансовия надзор или опитите да се подобри образованието\", гласят част от констатациите. В доклада се прогнозира, че България няма да въведе еврото до средата на следващото десетилетие. 2019 г. ще завърши с добър растеж от 3,6% от БВП, който обаче се дължи основно на вътрешното частно потребление, подкрепено от вдигането на номиналните заплати и солидните правителствени разходи (ръст от 3,9% за 2019 г.) на фона на намаляващи инвестиции, посочва изданието. Преките чужди инвестиции няма да се подобрят чувствително, прогнозира \"Икономист\". Оттам очакват инфлация от 2,9% за 2019 г. и задържане около това ниво за 2020-2024 г.", "date": "2019.11.13", "title": "\"Икономист\" прогнозира предсрочни избори"}
{"url": "https://duma.bg/kratki-novini-n203337", "text": "Коалиционното правителство на Молдова, в което влизат проевропейска група и подкрепяна от Русия партия, падна при вот на недоверие заради спор по процедурата за избор на главен прокурор. Прозападният премиер Санду пое управлението през юни, след като легитимността на правителството беше поставена под въпрос. Сега партиите имат 90 дни да се опитат да формират ново правителство. Ако не успеят, Молдова ще се насочи към парламентарни избори. Европейците не са изпълнили своите собствени ангажименти по ядрената сделка с Иран от 2015 г., коментира министърът на външните работи Мохамед Джавад Зариф в туитър, в отговор на предупреждение от ЕС, който призова Техеран да се придържа към сделката или да се сблъска с последиците. Той настоя още европейците да покажат поне един изпълнен ангажимент, преди да заплашват страната му. Властите в Турция задържаха камион с 82 мигранти, пътуващи за Европа. По предварителна информация става въпрос за афганистанци, които се опитвали да стигнат до Европа по море. Към момента мигрантите са настанени в центровете за настаняване и ще бъдат депортирани. Броят на прекосяващите Средиземно море, за да достигнат Европа, устойчиво намалява, отчитат от \"Евронюз\". Независимо от това множество мигранти все още предприемат опасното пътуване по море, отплавайки от турските брегове. САЩ се стремят да отделят територии на източния бряг на река Ефрат и правят всичко по силите си, за да създадат квазидържава там. Това обяви руският външен министър Сергей Лавров на втория Форум на мира в Париж. Лавров също така отбеляза, че САЩ забраняват на съюзниците си да инвестират в проекти за възстановяване на Сирия, контролирани от официален Дамаск. По-рано Лавров обяви, че опитите на САЩ да ограбят Сирия и да вземат под свой контрол петролните находища са незаконни и не носели нищо добро.", "date": "2019.11.13", "title": "Кратки новини"}
{"url": "https://duma.bg/kmetat-na-pernik-ospori-grafika-za-voden-rezhim-n203352", "text": "Новият кмет на Перник Станислав Владимиров обяви, че връща за преразглеждане предложения от ВиК график за воден режим, според който перничани трябва да имат вода само от 16 до 22 часа. Решението си Владимиров обяви веднага след встъпването си в длъжност. Според него предложеният от ръководството на дружеството режим е необоснован и много драстичен.  \"Ситуацията е спешна. Връщайки това предложение на ВиК-дружеството, ще изискам в рамките на 24 часа нова информация, която да бъде предоставена на перничани, с няколко варианта за водния режим, но на база на достатъчна информираност как е взето това решение и на каква основа се е стъпило, за да отидем на толкова драстична мярка\", заяви Владимиров. В първата си реч пред новия Общински съвет доскорошният депутат от БСП обяви, че ще работи само с двама заместник-кметове. Той подчерта, че ще подкрепи всяко предложение, което е в интерес на Перник, но няма да се договаря в кабинети и офиси, когато това не е пред очите на перничани.", "date": "2019.11.13", "title": "Кметът на Перник оспори графика за воден режим"}
{"url": "https://duma.bg/bsp-s-petima-novi-deputati-n203354", "text": "Петима нови народни представители от \"БСП за България\" положиха клетвите си, след като Йордан Младенов, Станислав Владимиров, Денчо Бояджиев и Пенчо Милков бяха избрани за кметове в Пазарджик, Перник, Разград и Русе. Петата овакантена депутатска банка е на проф. Анелия Клисарова, която макар да не спечели местния вот във Варна, реши да поеме отговорност като общински съветник. На нейно място в НС влиза д-р Десислав Тасков, който до момента оглавяваше общинската болница в Каварна. Разград ще бъде представляван от арх. Мартин Обрешков от Кубрат.  В НС влиза и Евдокия Асенова, която на последните местни избори се бе прицелила в кметския пост в Радомир. През май 2013 г. тя отново влезе в парламента, след като избраният за депутат от Перник Ангел Найденов стана министър на отбраната. На депутатската банка се завръща и Добрин Данев, който вече е бил част от 41 и 42 НС. В парламента трябваше да влезе Гурко Митев, но той отстъпи поста на Полина Шишкова. Митев предпочете пети кметски мандат на пазарджишкото село Добровница.", "date": "2019.11.13", "title": "БСП с петима нови депутати"}
{"url": "https://duma.bg/partnorite-na-bsp-iskat-ns-da-opredelya-vsichki-koalitsionni-mesta-n203355", "text": "Поради \"възникнали разногласия в някои общини при подреждане на листите, въпросите за коалиционната политика да се централизират в НС на БСП и политическия съвет на коалицията\" - такава препоръка отправя политическият съвет на коалиция \"БСП за България. Идеята идва от коалиционните партньори на левицата ПК \"Екогласност\", ПК \"Тракия\", КПБ и \"Нова Зора\". Припомняме, че в момента общинските листи се редят от партията по места.  Съветът се събра, за да обсъди резултатите от местните избори, а общата оценка за представянето е \"много добър\". На срещата бе отчетено увеличаването на подкрепата със 150 000 гласа, както и по-големият брой кметове и общински съветници, плюс победата в четири областни центрове. Политическият съвет обяви, че подкрепя водената от БСП и ръководството й политика. Той предлага на ПГ \"БСП за България\" да започне консултации за подобряване на изборното законодателство, както и да инициира диалог за размера на партийната субсидия, който да позволява нормалното функциониране на партиите и да прекъсне зависимостите от бизнес интереси.", "date": "2019.11.13", "title": "Партньорите на БСП искат НС да определя всички коалиционни места"}
{"url": "https://duma.bg/novo-naprezhenie-mezhdu-izrael-i-palestina-n203339", "text": "Палестинската екстремистка групировка \"Ислямски джихад\" обяви, че се подготвяла за война с Израел, след като израелските въоръжени сили ликвидираха вчера сутринта главатаря на групировката в северната част на Ивицата Газа, съобщават израелските медии. \"Тези терористични престъпления са агресия и обявяване на война на палестинския народ, а врагът носи отговорност за тях\", подчертаха от \"Ислямски джихад\" в изявление след убийството на Баха Абу ал Ата от страна на Израел в дома му.  \"Отиваме на война. (Израелският премиер Бенямин) Нетаняху пресече всички червени линии при убийството на командира на \"Бригадите ал Кудс\" Абу ал Ата. Ще отговорим насилствено\", подчерта генералният секретар на \"Ислямски джихад\" Зиад ал Нахала. Повече от 50 ракети и снаряда са били изстреляни от Ивицата Газа към южните и централните части на Израел, уточниха израелските въоръжени сили. От Външно министерство препоръчват временно да не се пътува в Израел. Всички български граждани на територията на страната да избягват посещенията на места на териториите на Западния бряг, Източен Ерусалим, в близост до границата с Ивицата Газа, Голанските възвишения.", "date": "2019.11.13", "title": " Ново напрежение между Израел и Палестина"}
{"url": "https://duma.bg/erdogan-pak-plashi-evropa-n203338", "text": "Турският президент Реджеп Ердоган заяви, че решението на ЕС да наложи санкции на Турция заради сондажните дейности край Кипър може да доведе до прекратяване на преговорите с Общността. Той предупреди, че Турция може да изпрати на Европа задържаните джихадисти от ДАЕШ (\"Ислямска държава\"). Вчера министрите на външните работи на ЕС договориха рамка за налагане на икономически санкции на Анкара заради незаконна дейност в изключителната икономическа зона на Кипър със сондажните дейности до разделения остров. Турция, официален кандидат за еврочленство въпреки влошаващите се отношения, критикува решението и се закани, че няма да прекратява сондажа в Източното Средиземноморие, защото действа в собствения си континентален шелф или в райони, където кипърските турци имат право. През 1963 г. Турция подписа споразумение за асоцииране с ЕС, а през 1987 г. подаде заявление за членство в съюза. Преговорите за присъединяване обаче започнаха едва през 2005 г. и многократно бяха спирани поради разногласия. Сега 16 от 35-те глави на преговорното досие са отворени. През март 2016 г. Брюксел засили преговорите в замяна на съгласието на Турция да помогне за намаляване на потока от мигранти. ", "date": "2019.11.13", "title": "Ердоган пак плаши Европа"}
{"url": "https://duma.bg/evo-morales-napusna-boliviya-n203340", "text": "Ево Моралес, който преди дни подаде оставка под натиска на военните като президент на Боливия, съобщи, че отлита за Мексико - страната, която му предостави политическо убежище, предадоха Асошиейтед прес и Ройтерс. Външният министър на Мексико Марсело Ебрард потвърди преди малко, че Моралес се качил на борда на мексиканския самолет, дошъл миналата нощ в Боливия да го отведе. Според телевизия \"Унител\", цитирана от Ройтерс, мексиканският самолетът е кацнал и отлетял от летището в боливийския град Чиморе с Моралес на борда. \"Братя и сестри, аз излитам за Мексико с благодарност за безкористността на тази братска страна, която ни предложи убежище, за да спаси нашите животи - написа Моралес в туитър. - Боли ме, че напускам страната по политически причини. Но аз винаги ще мисля за вас. Ще се върна скоро с нови сили и енергия.\" Обявявайки решението на Мексико да предостави убежище на бившия боливийски президент, мексиканският външен министър Марсело Ебрард не каза къде се намира Моралес в момента, но добави, че \"вилнеещи групи\" са нападнали дома му. Според Ройтерс се смята, че той е отлетял с президентския си самолет за провинция Чапаре, която е крепост на неговите привърженици. Ебрард се обърна към боливийските власти да гарантират, че той безопасно ще напусне страната, което според него е тяхно задължение \"съгласно международното право\". Вътрешният министър на Мексико Олга Санчес Кордеро посочи, че животът и физическата безопасност на Моралес са застрашени, съобщи Франс прес. Междувременно командирът на въоръжените сили в Боливия Уилямс Калиман каза, че е наредил да се осъществяват съвместни операции с полицията. По думите му това се налага заради \"групи от вандали\" в Боливия. А столицата Ла Пас се готви за сблъсъци с хиляди поддръжници на Моралес, които се приближават към града, посочва Ройтерс. След оставката на Моралес в страната възникна политически вакуум. Оставки подадоха ключови политици. Вчера и министърът на отбраната на Боливия Хавиер Савалета подаде оставка. ", "date": "2019.11.13", "title": "Ево Моралес напусна Боливия"}
