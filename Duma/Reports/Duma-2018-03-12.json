{"url": "http://www.duma.bg/node/162523", "text": "Водеща френска галерия ще захвърли дрехите и задръжките си за ден и ще отвори вратите си за десетки посетители нудисти. Става дума за центъра за съвременно изкуство \"Пале дьо Токио\", разположен на брега на река Сена. \nЗаедно с Парижката асоциация на нудистите галерията организира провеждането на безплатна обиколка за любителите на голотата, която ще се проведе на 5 май. Посетителите, дошли дибидюс, ще бъдат придружени от екскурзовод, като турът им ще се проведе преди началото на официалното работно време. \n\"Когато вратите се отворят, \"Пале\" ще бъде отново \"облечен\", увери говорителката на арт пространството Долорес Гонзалес. И добави, че целта на инициативата е да докаже достъпността на галерията. \nАФП предава, че свободни места за събитието вече няма, след като са били разпродадени за по-малко от 2 дни, разкривайки нарастващия глад за натурализъм във френската столица. \nМиналата година парижките нудисти получиха своя специален кът в парка \"Боа дьо Венсен\", както и собствен ресторант, кръстен \"O`naturel\".     \n", "date": "2018.03.12", "title": "Вход свободен за нудисти обявиха в парижка галерия"}
{"url": "http://www.duma.bg/node/162527", "text": "Песента, с която България ще участва на \"Евровизия 2018\", ще бъде обявена днес, 12 март, точно в 8,30 ч. в сутрешния блок на БНТ1 \"Денят започва\". Зрителите ще станат свидетели и на премиерата на българската песен и участник в музикалния конкурс. \nВ 63-тото издание на форума ще се включат представители на 42 държави, обединени от мотото \"All Aboard!\" (\"Всички на борда!\") в португалската столица Лисабон. Предварително изтегленият жребий отреди на България място в първия полуфинал, който ще се излъчи на 8 май от 22,00 ч. наше време. Родното парче ще е едно от 19-те, които ще се борят за общо 10 квоти за големия финал на 12 май. \nЗа втора поредна година БНТ се обърна към музикалните професионалисти у нас, за да определи  българската композиция и участник в \"Евровизия 2018\". В обществената медия постъпиха 13 проекта с предложения за песен, изпълнител, стратегия за сценичното представяне, както и бюджет за свързаните с това разходи, които продуцентската компания или екипът са готови да поемат. \n\"Искам да изкажа благодарност към всички продуценти, които подадоха проектите си и вложиха своята творческа енергия в участието си. Песните, които представиха, бяха изключително добри и затова всички бяха допуснати за разглеждане във вътрешната селекция\", заяви продуцентът на българското участие в \"Евровизия\" Йоана Левиева-Сойър. \nПроцедурата за избор на новата българска песен в конкурса премина в два етапа. Постъпилите предложения първо бяха обсъдени с 20 чуждестранни експерти с опит в музикалния бранш и в конкурса \"Евровизия\". Специалистите оценяваха 13-те песни, като ги класираха чрез присъждане на точки от 0 до 10. Специалистите гласуваха независимо един от друг в онлайн платформа, където освен оценки за песните, можеха да дадат мнението си за изпълнителите и да оставят допълнителни препоръки. \nПо време на втория етап на селекцията експертна комисия на БНТ разгледа събраните в международния панел мнения и избра българската песен за \"Евровизия 2018\" между тези, които са постигнали резултат минимум 7 точки по десетобалната система.     \n", "date": "2018.03.12", "title": "Обявяват българската песен за \"Евровизия\" "}
{"url": "http://www.duma.bg/node/162522", "text": "Мъжете клюкарстват колкото жените и много по-често от тях одумват колегите си, установиха израелски учени, цитирани от \"Дейли мейл\". Експерти от университета \"Ариел\" са анкетирали за изследването си над 2200 души. Те ги накарали да си представят, че описват на приятел човек, с когото са се запознали, и анализираха отговорите. Така специалистите установиха, че и двата пола клюкарстват в службата. Докато жените обаче са доброжелателни към колегите си, мъжете се опитват да ги компрометират. \nКлюките осигуряват начин на дамите да си съперничат по незастрашаващ физически начин, докато за господата са средство за изграждане на самоувереност, заключиха учените. \nРезултатите не само оспорват общоприетото схващане, че жените клюкарстват повече от мъжете, но и показват, че нежният пол е по-мил.   \n", "date": "2018.03.12", "title": "Разбиха митовете за клюкарстването"}
{"url": "http://www.duma.bg/node/162552", "text": "С близо 5% да поскъпне цената на едро на синьото гориво поиска държавната компания \"Булгаргаз\". От газовото дружество са депозирали в Комисията за енергийно и водно регулиране (КЕВР) заявление за цената на газа за второто тримесечие. Те изчисляват, че природният газ трябва да поскъпне с 4,82% до 369,66 лева за 1000 куб. метра от 1 април. Цената е без достъп, пренос, акцизи и ДДС, уточняват от дружеството. \nОкончателното решение за цената ще бъде на КЕВР, който, ако утвърди исканото от \"Булгаргаз\" увеличение, то не би трябвало да се отрази върху цените на електроенергията и на топлинните услуги. Шефът на КЕВР Иван Иванов неведнъж е заявявал, че едно увеличение трябва да е над 5 на сто, за да се отрази на другите услуги, зависещи от природния газ. \nДепозираното официално искане за промяна на цените от следващото тримесечие е с над 2 на сто по-малко от прогнозата на газовото дружество. В началото на февруари от \"Булгаргаз\" бяха направили изчисления, че цената на природния газ трябва да се увеличи с 6,89%. Тогава те се аргументираха с предвижданите по-високи доставни цени от \"Газпром Експорт\". От началото на годината с решение на КЕВР природният газ поскъпна с 2,75%. Тази цена обаче ще важи за първото тримесечие на годината. \nВърху цената на газа влияе цената на алтернативните горива. В последния месец цената на петрола на световните пазари е нестабилна, но тенденцията е в посока надолу. През февруари и двата основни сорта петрол на световните пазари поевтиняха с 5%. В заявлението си \"Булгаргаз\" отчита още и курса на щатския долар, както и калоричността на природния газ. \n    \n", "date": "2018.03.12", "title": " \"Булгаргаз\" иска 5% поскъпване на газа от април  "}
{"url": "http://www.duma.bg/node/162550", "text": "Цените на едро на картофите, морковите, доматите, зелето, олиото, каймата и пилешкото са се повишили на едро през миналата седмица. Цените на картофите на едро по борсите са се повишили с със 7,6 на сто и те са се търгували по 0,58 лв. за килограм на едро. Това показват данните на Държавната комисия по стоковите борси и тържищата. Цената на морковите се е повишила с 3,9 на сто до 0,80 лв., а зелето поскъпнало с 1,6 на сто и се е търгувало по 0,56 лв. на кг на едро. Доматите са поскъпнали 1,1 на сто и са се продавали по 1,80 лв. за кг. Краставиците от внос са поевтинели с 3,6 на сто до 2,70 лв. средно за кг. Зелената салата е поевтиняла с 3,5 на сто до 0,55 лв. за брой. \nЯбълките са поевтинели с 5,2 на сто и са се продавали по 1,45 лв. за кг. Цената на лимоните се е повишила с 2,3%, до 2,35 лв. Портокалите са поевтинели с 2,3 на сто, до 1,26 лв. за кг. Мандарините са поскъпнали с 1,3 на сто и са се продавали по 1,83 лв. за кг. \nКравето сирене е поевтиняло с 1,3 на сто, до 5,90 лв. за кг, а кашкавалът тип \"Витоша\" е поевтинял с 0,3% до 10,92 лв. за кг. Олиото е поскъпнало с 2,1 на сто до 1,97 лв. за литър. Каймата е поскъпнала с 0,8 на сто и се е търгувала по 4,84 лв. за кг. \nЦената на пакетче краве масло от 125 гр се е понижила с 0,4% до 2,30 лв. Пилешкото замразено месо е поскъпнало с 0,5 на сто и се е продавало по 3,88 лв. за кг. Захарта се е търгувала по 1,19 лв. за кг, а брашното тип \"500\" - по 0,83 лв. Яйцата са се продавали по 20 ст. за брой на едро в края на седмицата.     \n", "date": "2018.03.12", "title": "Картофи, моркови, домати и олио поскъпнаха на едро"}
{"url": "http://www.duma.bg/node/162548", "text": "Стойността на търговския стокообмен между България и Германия през изминалата година е 7,51 млрд. евро, което е ръст от 12,7 на сто спрямо предходната година. Това показват данни на Германската статистическа служба, разпространени от Германо-българската индустриално-търговска камара. Резултатите оправдават очакванията за пореден рекорд при търговията, отбелязват от камарата. \nБългарският износ се развива изпреварващо в сравнение с вноса от Германия. Търговският дефицит за Германия е в размер на 136,6 млн. евро. Страната ни е изнесла стоки на стойност 3,82 млрд. евро за Германия, вносът възлиза на 3,68 млрд. евро. За пръв път стокообменът минава границата от 7 млрд. евро. Радващо е, че изнасяме повече, отколкото внасяме. От началото на прехода това се е случвало само веднъж - през 2013 г., е коментирал главният управител на камарата Митко Василев.   \n", "date": "2018.03.12", "title": "Стокообменът ни с Германия мина 7 млрд. евро"}
{"url": "http://www.duma.bg/node/162551", "text": "300 млн. евро е получила България през миналата година от Европейската инвестиционна банка, съобщи в София нейният вицепрезидент Вазил Худак. Заемите от ЕИБ възлизат на 250 млн. евро, а финансирането от Европейския инвестиционен фонд, който улеснява вложенията в малките предприятия с нови заеми, гаранции и капиталови инвестиции са 49 млн. евро. \nЕИБ поддържа инвестиции в България от 25 години. За това време банката е подкрепила 79 проекта, като е отпуснала общо 5,1 млрд. евро. С подкрепата на ЕИБ са отпуснати два заема в рамките на Европейския фонд за стратегически инвестиции (ЕФСИ), който е в основата на плана Юнкер. ЕИБ даде заем от 31 млн. евро на \"Олива\" АД за нова фабрика за слънчогледово олио близо до Варна. Банката отпусна и 100 млн. евро на \"Биовет\" АД за повишаване на производствения капацитет на дружеството. Банката на ЕС подписа също договор от 56 млн. евро за изграждане на първия етап от третия лъч на столичното метро, който включва изграждането на метролиния с дължина 7,8 км, построяването на осем метростанции, влаково депо и доставката на 20 влака и система за управление. През тази година се очаква ЕИБ до отпусне още пари за финансиране на втората част от третия лъч на метрото, както и да отпусне кредит на \"Топлофикация-София\", съобщиха още от банката. Дитмар Думлих от ЕИБ, който отговаря за България, Румъния и Кипър, разясни, че в партньорство със Столичната община се работи по проекти, които освен собствени ресурси, използват и структурните фондове. По думите му проектите се преценяват доколко са значими и полезни за данъкоплатците, като визира изграждането на инсталацията за горене на преработен битов отпадък (RDF), която ще бъде изградена в ТЕЦ \"София\".  \nВазил Худак обяви пред националното радио, че банката би обмислила финансиране на проекта АЕЦ \"Белене\", ако получи официално запитване от българското правителство. Той обаче подчерта, че Европейската инвестиционна банка никога не е финансирала изграждането на нова ядрена централа, а само проекти, които подобряват състоянието на вече съществуващи мощности.    \n", "date": "2018.03.12", "title": "ЕИБ е кредитирала България с 300 млн. евро"}
{"url": "http://www.duma.bg/node/162549", "text": "Трима депутати от БСП за България - проф. Светла Бъчварова, Георги Търновалийски и Стефан Бурджиев, депозираха в НС питане към земеделския министър Румен Порожанов какви са резултатите от проведената инвентаризация на активите на държавната компания \"Напоителни системи. \nИзпълнителният директор на дружеството е възложил през септември миналата година на управителите в системата да извършат инвентаризация на активите на поливните площи на предприятие за експлоатация \"Хидромелиорации\" към ДФ \"Хидромелиоративни системи\". Какъв е ефектът от инвентаризацията и на каква стойност са заведените нови активи по клонове, питат тримата депутати. Народните представители питат също дали съществуват отделни планове за земеразделяне на териториите, заети от хидромелиоративни съоръжения, както предвижда Законът за собствеността и ползването на земеделските земи. Депутатите искат информация от министъра и за опазването на съоръжения на \"Напоителни системи\", които са се оказали в масиви, частна собственост. Планираният срок за писмен отговор от министъра е 15 март 2018 г.   \n", "date": "2018.03.12", "title": " БСП пита за състоянието на съоръженията в \"Напоителни системи\""}
{"url": "http://www.duma.bg/node/162524", "text": "Котка в САЩ беше провъзгласена за герой, след като спаси стопаните си от пожар, съобщи ЮПИ. Случката се е разиграла в град МакКииспорт, щата Пенсилвания. \n\"За щастие стопаните на котката са били в леглото си, когато питомката им е надушила нередност в дома, втурнала се е в спалнята и ги е събудила. Тъй като поведението й е било необичайно, те са осъзнали, че се случва нещо. Когато собствениците станали и са отворили вратата на банята, открили огъня\", разказва служител на местната противопожарна служба. \nОгнеборците са установили, че пожарът е започнал на тавана и се разпространил към банята. Пожарникарите отбелязват, че ако не е била навременната намеса на котката, за час или два ситуацията е щяла да излезе извън контрол.   \n", "date": "2018.03.12", "title": "Котка спаси стопаните си"}
{"url": "http://www.duma.bg/node/162526", "text": "Гръцката поп дива Деспина Ванди пристига в София днес за голям концерт в зала 1 на НДК от 20 ч. Техническият екип на звездата обаче вече е тук, за да подготви и построи сцената, като специалната конструкция е еталон за нейното шоу. Изпълнителката на хитовете \"Gia\" и \"Ipofero\" държи лично нейните хора да се погрижат за озвучаването и осветлението до най-малкия детайл. \nВанди се слави като изключителен перфекционист в работата си и затова за нея е важно всичко да е на ниво за срещата й с българската публика. Още с пристигането си в София в деня на шоуто певицата първо ще се отбие на работната площадка в НДК, за да провери как върви подготовката в залата, и чак след това ще се настани в един от най-добрите хотели у нас, където ще релаксира преди грандиозния спектакъл. \nЗа втората си среща с българската публика певицата е подготвила невероятно шоу с всички свои най-големи и популярни хитове като \"Thelo na se do\", \"Iparxei Zoi\", \"Anaveis Foties\", \"Girismata\" и мн. др. Освен тях публиката в зала 1 на НДК ще има възможност да чуе за първи път на живо и песни от новия албум на звездата \"Afti einai i diafora mas\" (\"Това е разликата ни\"), който излезе в края на 2016 г. \nБилети за концерта се продават в мрежата на Eventim на цени от 30 до 60 лв.   \n", "date": "2018.03.12", "title": "Деспина Ванди идва със собствена сцена"}
{"url": "http://www.duma.bg/node/162525", "text": "Брад Пит не бърза да започва нова връзка, колкото и да им се иска на таблоидите. Пресата се надпреварва да му приписва какви ли не нови и нови любовни романи. Но медиите са принудени да признаят, че скоро няма да имат повод да пишат за нова спътница в живота на 54-годишната холивудска знаменитост. \nИзточници на \"Сън\" твърдят, че Пит е решил да спазва принципите на целибата в продължение на година. С други думи, актьорът избира самотата, но не се отказва от приятелска подкрепа. Изигралият една от главните роли във филма \"Ярост\" смята да използва предстоящите 12 месеца за себе си: да води здравословен начин на живот, да се поддържа във форма, да се откаже от алкохола, който допринесе значително за разрушаването на брака му с Анджелина Джоли. \n\"Брад досега винаги е имал връзка. А когато остана сам, иска да прави това, което по-рано не е успявал\", заяви близък на звездата. \nБившата половинка на Пит, с която още официално не са разведени, също не бърза с личния си живот, макар че и на нея приписват какви ли не връзки. Анджелина се занимава с децата, работата и води активна обществена дейност.   \n", "date": "2018.03.12", "title": " Брад Пит избра самотата"}
{"url": "http://www.duma.bg/node/162529", "text": "Стихосбирката на Румяна  Николаева \"Да уловиш стрела\" ще бъде представена днес, 12 март, от 17 ч.  в залата на Славянското дружество, ул. \"Славянска\" 6. Ще участва  председателят на Съюза на независимите български писатели Марин Кадиев. В  програмата е включен музикално-поетичен рецитал със участието на проф.  Ростислав Йовчев.   \n", "date": "2018.03.12", "title": "Книжовна премиера на Румяна Николаева"}
{"url": "http://www.duma.bg/node/162528", "text": "Премиера на новата поетична книга на Росен Димитров \"Стъпил на облак\" ще се състои днес, 12 март, от 19 ч. в The Art Foundation, ул. \"Дякон Игнатий\" 19. Тя ще бъде съпътствана от изложба на илюстрациите в книгата, чийто автор е художникът Андриан Генчовски. Росен Димитров е роден през 1978 г. Завършва право и работи в адвокатска кантора, като сценарист, в областта на рекламата и маркетинга и като автор на текстове на песни. През 2004 г. издава първата си стихосбирка \"Понякога\", с която печели първа награда от Националния поетичен конкурс в Стара Загора с председател на журито Евтим Евтимов.     \n", "date": "2018.03.12", "title": "Поетична среща с Росен Димитров"}
{"url": "http://www.duma.bg/node/162531", "text": "Войната срещу тероризма създаде тероризма, заяви в София президентът на Европейската филмова академия и световен майстор на киното, режисьорът Вим Вендерс, информира БГНЕС. Номинираният за \"Оскар\" режисьор отново е в българската столицата, за да представи амбициозния си проект \"Потапяне\" в рамките на 22-рия \"София филм фест\" - снощи в зала 1 на НДК. \"Потапяне\" е любовна история, която отвежда зрителя в напълно различните светове на двамата главни герои Даниел Фландърс и Джеймс Мор - в ролите са Алисия Викандер и Джеймс Макавой. \nУважавам изключително много исляма, имам много приятели мюсюлмани и затова мисля, че няма нищо достойно за уважение в действията на онези хора - терористите, заяви Вендерс по време на пресконференцията си в София. И продължи: От друга страна, много от тези младежи нямат друг избор, това е единствената платена работа за тях, това е единственият път да се измъкнат. Честно казано, не мисля, че в днешно време би имало такъв проблем с радикалните ислямисти и групировки, ако те не бяха толкова добре подготвени от американската политика и действия. Ако всички пари, инвестирани във войната в Ирак, бяха вложени в преструктурирането и развитието на района, надали щеше да има тероризъм. Войната срещу тероризма създаде тероризма, заяви Вим Вендерс. \nЗапитан на какво учи студентите си, световният майстор на киното каза: Всеки има нещо в себе си, което никой друг не може да направи. Това се опитвам да подчертая и направя за тях, защото е много тъжно да виждаш млади хора, които се опитват да направят нещо, което всеки би могъл. За съжаление твърде често във филмовите училища младежите учат как да правят филми като тези, които другите правят или вече са направили. Аз смятам, че единственото нещо, което си струва да правиш в този живот, е нещо, което никой друг не би могъл, заяви Вим Вендерс.     \n", "date": "2018.03.12", "title": " Вим Вендерс представи филма си \"Потапяне\" в София"}
{"url": "http://www.duma.bg/node/162532", "text": "70-годишният юбилей на един от основоположниците на електронната и компютърната музика в България - проф. д-р Симо Лазаров, почетен професор на Нов български университет, ще бъде отбелязан днес, 12 март, от 19 ч. в Центъра за култура и дебати \"Червената къща \"Андрей Николов\" (ул. \"Любен Каравелов\" 15). \nНа юбилейното събитие ще бъде открита интерактивната изложба \"В света на електронната музика на композитора Симо Лазаров\", ще бъде представена едноименната книга и ще бъде изпълнена мултимедийната трилогия по книгите на Мони Алмалех \"Светлината в Стария завет\" и \"Савската царица, Лилит и Гарванът\". \nЧрез своята повече от 40-годишна творческа дейност проф. д-р Симо Лазаров успява да създаде многобройни привърженици на тази музика, да спомогне за постепенното превръщане на България в едно от средищата на електронната и компютърната музика в европейски и световен мащаб. Началото на неговата дейност е свързано с първото в България студио за електронна музика при БНР, създадено през 1974 г. През 1996 г. Лазаров основава съществуващата и до днес в НБУ първа в България специализация \"компютърно музициране\".  \nМногобройните отличия от международни конкурси за електронна и компютърна музика, които композиторът получава през годините, дават основание да се твърди, че създадените от него произведения са съизмерими със световните образци. Чрез реализираните повече от 2500 концерта, както и чрез организирания от него и ежегодно провеждан от 1989 г. до днес форум  \"Вселената на компютърната музика\", Симо Лазаров успява да запознае българската публика със света на електронната и компютърната музика, а същевременно с това да й осигури признание извън пределите на своята родина.   \n", "date": "2018.03.12", "title": "Симо Лазаров чества юбилей с изложба, книга и спектакъл"}
{"url": "http://www.duma.bg/node/162530", "text": "По идея на ректора на НАТФИЗ проф. д-р Станислав Семерджиев от 10 до 17 март се осъществява проектът \"7х7х7\". Седем висши училища, членове на SEECS (Югоизточно-европейската регионална асоциация на висшите училища по кино и телевизия) организират седем едновременни срещи на седем студенти (по един представител на всяко висше училище) в продължение на седем дни. Висшите училища, включили се в проекта, са от България, Турция, Румъния, Сърбия, Хърватска, Албания и Гърция. \"7х7х7\" изследва възможността непознати хора от различни вероизповедания, националности, културни и социални прослойки да работят успешно в генерирането и създаването на значими идеи. В случай че проектът се окаже успешен, \"7х7х7\" ще стане пилотен за Световната организация на филмовите училища (CILECT), чийто дългогодишен председател е проф. д-р Станислав Семерджиев. \n    \n", "date": "2018.03.12", "title": " Международен студентски проект \"7х7х7\""}
{"url": "http://www.duma.bg/node/162540", "text": "Десетки хиляди излязоха на протест срещу правителството и корупцията в Словакия. Протестите са две седмици след убийството на разследващия журналист Ян Куциак и годеницата му Мартина Куснирова. \nСпоред в. „СМЕ“ около 40 000 души са се събрали в Братислава, което е най-големият протест в страната от времето на „Нежната революция“, която свали комунизма в бивша Чехословакия. \nКуциак и годеницата му бяха намерени застреляни и убити в техния дом близо до Братислава на 25 февруари. \nПрезидентът Андрей Киска, който призова за рокади в кабинета или предсрочни избори вследствие на убийствата миналия месец, се опита да сложи край на кризата, като покани Фицо и председателя на парламента Андрей Данко на разговори в петък, но тримата не успяха да се споразумеят за съвместна декларация.   \n", "date": "2018.03.12", "title": "Големи протести срещу правителството в Словакия"}
{"url": "http://www.duma.bg/node/162533", "text": "Народният театър \"Иван Вазов\" и пет национални театъра от балканските страни положиха основите на Асоциация на балканските национални театри (АБНТ). В присъствието на медиите директорът на първата ни сцена Мариус Донкин и представители на театрите от Македония, Албания, Косово, Словения и Румъния, подписаха Меморандум за създаването на асоциацията, чиято цел ще бъде да обедини усилията и добрите практики на балканските национални театри. \nСъгласието си да се присъединят към асоциацията са дали и Турция, Сърбия и Гърция, които предстои да подпишат меморандума в идните седмици, тъй като бяха възпрепятствани да присъстват на основаването на организацията в София. На церемонията по подписването присъстваха Мариус Донкин, директор на НТ \"Иван Вазов\", Йерней Пристов - мениджър международни отношения и публични комуникации в Националния театър на Словения, Агим Сопи - директор, и Агон Мифтари - артистичен директор на Националния театър на Косово, Хервин Чули - директор на Националния театър на Албания, Нина Николич - артистичен директор на Националния театър на Македония, и Адриана Попеску - мениджър международни отношения и комуникации в Румънския национален театър \"Йон Караджиале\", информира Катя Попчева, ръководител маркетинг и комуникации на НТ \"Иван Вазов\". \nЕдна от главните цели на Асоциацията на балканските национални театри ще бъде организирането на всеки две години на Форум на балканските национални театри, чието домакинство ще се осъществява на ротационен принцип. Първият домакин - през 2020 г., ще бъде Народният театър в България, като инициатор на идеята. Тогава се навършват и 170 години от рождението на патрона на театъра Иван Вазов. Идеята за този форум бе лансирана от директора Мариус Донкин, както ДУМА писа, още в първите дни на мандата му, а година и половина по-късно вече е факт. \n\"Тази асоциация е най-прекият и ефикасен път за комуникация, за творчески живот, за сътрудничество и това е начинът, по който и нашите народи ще заживеят по-добре. Желая на добър час и дано това, което създаваме сега, има дълъг живот и смисъл за всички. Вярвам, че ще се справим достойно с каузата да развиваме активна духовна и културна дейност. Във времето между всеки театрален форум ще организираме допълнителни активности - работни срещи за драматурзи, сценографи, комуникации и всички сфери на работа на театъра, включително размяна на автори, заглавия, гостувания и дори актьори\", каза Мариус Донкин. \nПо предложение на директора на Албанския национален театър Хервин Чули, членовете на асоциацията се обединиха около идеята всеки от театрите да подпомага финансирането на форумите с годишна вноска в размер на 5000 евро. \n    \n", "date": "2018.03.12", "title": " Балкански национални театри се обединиха в асоциация "}
{"url": "http://www.duma.bg/node/162543", "text": "Москва готова да води диалог с Вашингтон за нов договор за съкращаване на стратегическите настъпателни въоръжения. Това обяви президентът Владимир Путин в интервю за американската телевизия Ен Би Си, взето от журналистката Мегън Кели на 2 март т.г. в Калининград.  \nПутин отбеляза, че Русия е съгласна както на съкращаване, така и на продължаване на действащите условия на съкращаване на носители, на бойни глави. По думите му за Русия намаляването на броя на балистичните ракети и бойни заряди не е критично, защото страната придобива оръжие, което лесно преодолява всички системи на ПРО.  \nАмериканските санкции не са свързани с \"митичната намеса\" в президентските избори на САЩ, а са продиктувани изключително от стремежа да се спре развитието на Русия, заяви Путин. той отбеляза, че политиката на възпиране има цикличен характер и се провежда от десетилетия. Според него тя вреди не само на двустранните отношения, но и на американските бизнесмени, защото освобождава място за техните конкуренти в Русия. Държавният глава каза още, че Русия не може да бъде възпряна в нито една сфера, включително в кибербезопасността. \"Вижте какво, вие една Северна Корея не може да възпрете. За какво говорите? Защо трябва да се прави това? Защо взаимно да се възпираме, нападаме, подозираме в нещо? Ние предлагаме да си сътрудничим\", изтъкна събеседникът. \nРуският лидер изтъкна, че страната му не се е намесила в изборите в САЩ, докато САЩ дори не крият, че се намесват в избирателния процес на Русия.  \nГоворейки за президента на САЩ Доналд Тръмп, руският лидер отбеляза, че американският му колега се отнася с уважение към тези, с които си сътрудничи. Путин посочи опита и лидерските качества на Тръмп, които му позволяват да поема върху себе си отговорност и да взема решения, дори когато те се оказват непопулярни. Събеседникът призна, че никога не е чел Тръмп в туитър и потвърди, че няма страница в тази социална мрежа, защото има \"други начини за представяне на своята гледна точка и реализиране на решенията\".  \nПутин сподели също, че се е замислил за приемник още през 2000 година, но неговите лични предпочитания нямат значение, защото изборът ще бъде направен от жителите на Русия. \nДържавният глава увери също, че няма намерение да променя конституцията: \"Струва ми се, че вече съм ви казвал, че никога не съм променял конституцията. Нямам такива планове и днес\".   \nВ отговор на въпрос Путин заяви, че е готов да работи с опозицията. Журналистката го попита готов ли е да помилва опозиционния лидер Алексей Навални, за да се кандидатира той за президент след отмяна на присъдата. \"Аз бих искал да сътруднича с тези хора и съм готов да го правя, за да се опитаме да направим нашата страна по-силна, по-конкурентна, по-ефективна държава, самодостатъчна\", отговори руският лидер. На повторния въпрос за възможността да се помилва Навални президентът отговори: \"Всеки човек може да бъде помилван, ако той заслужава това.\"   \nРуският президент разполага с \"някаква информация\" за Доналд Тръмп, която американският президент не иска да бъде разгласявана. Това заяви след интервюто Мегън Кели, на която се позовава изданието \"Хил\": \"Не бих казала, че Путин харесва Тръмп. Не видях това в него, но ми се стори, че той държи нещо за Тръмп\". Тя добави, че ако Москва има някаква информация за Тръмп, тя едва ли е свързана със сегашния скандал за руската намеса. \"Смятам, че става дума за парите и за бизнеса на Тръмп с руснаците през 90-те години, за неговите активи тук, в САЩ\", отбеляза тя.   \nМеждувременно според допитване на ВЦИОМ-Спутник около 69% от руснаците да готови да гласуват за Путин. Втори е кандидатът на комунистите Павел Грудинин със 7%, а трети е Владимир Жириновски с 5 процента. Допитването бе проведено по-рано този месец сред 4000 души на възраст над 18 години.  \n    \n", "date": "2018.03.12", "title": "Путин: Готови сме на диалог със САЩ за нов стратегически договор  "}
{"url": "http://www.duma.bg/node/162541", "text": "Турският президент Реджеп Тайип Ердоган обвини НАТО, че не подкрепят турската военна операция „Маслинова клонка“ срещу сирийските кюрдски бойци в Северна Сирия. \n„НАТО, къде си?“, попита Ердоган пред своите поддръжници. Той обвини Алианса в двойни стандарти. \nЕрдоган посочи, че Турция е изпращала свои войници в конфликтните зони, когато това е било искано от НАТО, но когато на нея й се налага да й бъде оказана помощ, такава подкрепа отсъства. \nТой призова Северноатлантическия алианс да подкрепи неговата страна, защото границите на Турция в момента са заплашени. \nВ същото време кюрдските отряди са отразили нападение на турските войски и формированията на „Сирийската свободна армия“ на подстъпите към град Африн, намиращ се на 65 км от Алепо. Кюрдските опълченци са успели да извадят от строя една бронирана машина. Противникът е загубил 18 военни и е отстъпил, съобщава агенция Фират. \nКоментирайки друга спорна тема за двете страни, по-рано главнокомандващият на силите на НАТО в Европа, американският генерал Къртис Скапароти заяви, че САЩ се надяват, че Турция ще се откаже от придобиването на руски зенитно-ракетни комплекси С-400, и предупреждават Анкара за „последиците“ от подобна стъпка. \n\"Турция е готова да отговори на вероятни американски санкции\", отвърна турският външен министър Мевлют Чавушоглу в интервю за вестник „Цайт“. \nНа въпрос как Анкара възнамерява да реагира на възможните санкции, които се обсъждат в американския Конгрес, Чавушоглу отговори: „Ако те искат да ни накажат със санкции, Турция ще реагира различно от Русия или други страни“. \n„Ние ще отговорим: вие не трябва да ни заплашвате. САЩ заплашват мнозина, казвайки нещо от типа: „Не купувайте газ от една или друга държава“. Така няма да стане“, добави той.   \n", "date": "2018.03.12", "title": "Поредни словесни престрелки между Турция и НАТО"}
{"url": "http://www.duma.bg/node/162547", "text": "Президентът на САЩ Доналд Тръмп заяви, че очаква огромен успех на преговорите със севернокорейския лидер Ким Чен Ун. \n\"Мисля, че със Северна Корея всичко ще бъде много добре, мисля, че ни очаква голям успех. Мисля, че това ще бъде нещо много успешно. Налице е голяма подкрепа от наша страна. Затова мисля, че със Северна Корея всичко ще бъде много добре\". \nТова каза Доналд Тръмп пред журналисти по време на политическо мероприятие в Пенсилвания. Изявлението му бе разпространено и от Белия дом. Мероприятието бе предизборна среща в подкрепа на конгресмена републиканец от Пенсилвания Рик Сакън, който се бори за място в Конгреса на САЩ.    \nТръмп напомни, че очаква прекратяване на ядрените изпитания, а също, че Северна Корея разглежда възможността за ядрено разоръжаване. \"Така че всичко ще бъде добре\", резюмира президентът. \nПо-рано бе съобщено, че той е приел предложението на севернокорейския лидер Ким Чен Ун за лична среща, която трябва да се проведе до май. В Белия дом уточниха, че времето и мястото на срещата ще бъдат съгласувани по-късно.  \nТръмп изрази доверие в ангажимента на севернокорейския режим да не изстрелва ракети до историческите преговори с Ким Чен Ун. \nДоналд Тръмп самостоятелно е взел решението да се срещне с Ким Чен Ун, само че тези контакти няма да означават начало на пълноценни преговори между Вашингтон и Пхенян. Това заяви държавният секретар на САЩ Рекс Тилърсън на пресконференция в столицата на Джибути. Ръководителят на американската дипломация подчерта, че от гледна точка на Белия дом съществува разлика между това Дда се говори със Северна Корея и да се водят преговори с неяУ. Според Тилърсън Дусловия за провеждане на преговори засега нямаУ. Той добави, че Тръмп Дот известно време говореше, че е открит за възможност за преговори и да се срещне с Ким Чен УнУ. ДМисля, че президентът е преценил, че сега е дошло времето за товаУ, добавил Тилърсън. \nВ същото време бившият държавен секретар и кандидат-президент г-жа Хилари Клинтън предупреждава, че администрацията на Тръмп \"не разпознава опасността\" при обсъждането на ядреното разоръжаване с Пхенян, предадоха медиите. \"Ако искате да разговаряте с Ким Чен Ун за неговите ядрени оръжия, имате нужда от опитни дипломати. Това са хора, запознати с досиетата и които познават севернокорейците и техния език\", коментира Клинтън в интервю, дадено в Амстердам. Тя добави, че Държавният департамент на САЩ е \"разрушен\" и не достигат опитни дипломати по въпросите за Северна Корея, тъй като много от тях са напуснали. \"Не можете да имате дипломация без дипломати\" допълни тя.     \n", "date": "2018.03.12", "title": "Тръмп е в еуфория от срещата с Ким Чен Ун    "}
{"url": "http://www.duma.bg/node/162542", "text": "Великобритания смята да обсъди случая с отравянето в Солсбъри на бившия двоен агент Сергей Скрипал с партньорите си от НАТО, заяви британският заместник-министър на отбраната Тобиас Елууд. \n\"Не бива да изпреварваме събитията, трябва да дадем обоснован отговор. Ще обсъдим това с нашите партньори от НАТО. Изникват редица сериозни въпроси, по конкретно - как да реагираме на негласна злонамерена атака, предприета с цел да всее хаос в обществото ни\" - коментира Елууд. \nМинистърът на отбраната на страната Гавин Уилямсън от своя страна предупреди, че за да установи кой стои зад покушението, Лондон ще задейства \"всички ресурси, с които разполага\", и ще се обърне към влиятелните си съюзници. \nВластите във Великобритания са обсъдили със САЩ и съюзниците си в Европа възможността да се бойкотира Световното първенство по футбол през 2018 г. в Русия на фона на отравянето на Скрипал и дъщеря му, съобщи и лондонският в. ДТаймсФ, като се позова на източници в спец службите. \nОтбелязва се, че в случай на поява на Друска следаФ, ще се търси координиран отговор, който да включва дипломатически, икономически и военни мерки.  \nОтровените баща и дъщеря бяха открити в безсъзнание в центъра на Солсбъри във Великобритания в неделя, 4 март. Следствието работи по версията \"нападение с цел убийство\", макар че първоначално се допускаше вероятността да става дума за терористичен акт. Заместник-министърът на вътрешните работи по сигурността Бен Уолъс заяви, че отравянето на двамата руснаци е изключително сериозен инцидент с ужасяващи последици. Лондон смята, че покушението е дело на руските спецслужби. Москва отрича.   \n", "date": "2018.03.12", "title": "Лондон щял да използва \"всички ресурси\" заради Скрипал"}
{"url": "http://www.duma.bg/node/162545", "text": "Заместник-председателката на украинската Върховна Рада Ирина Герасченко се похвали в социалните мрежи, че Украйна е получила от НАТО статут на държава-кандидатка за членство в алианса, а президентът Петро Порошенко написа официално писмо до генералния секретар на организацията Йенс Столтенберг, в което иска да получи \"пътна карта\" за приемането на държавата му в НАТО. \nИмето на Украйна стои на уебсайта на алианса в една група с тези на Македония, Босна и Херцеговина и Грузия. Те са определени като страни, които \"официално са заявили желание за членство\". Те обаче трябва да покрият изискванията, поставени пред бъдещи страни членки в изследване на организацията от 1995 г. \nСпециалният представител на Държавния департамент на САЩ за Украйна Кърт Волкър обаче охлади ентусиазма на украинските власти, като в интервю за агенция \"Униан\" заяви, че Украйна и Грузия \"имат още много работа\", която предстои да бъде свършена. По думите на Волкър САЩ са искали да предоставят на двете страни план за действие още през 2008 г., но двете страни не са били готови, а редица от другите членове на алианса не са искали да им предоставят гаранции.   \n", "date": "2018.03.12", "title": "Украйна се похвали с покана за НАТО, САЩ уклончиви"}
{"url": "http://www.duma.bg/node/162546", "text": "Законодателите от Общокитайското събрание на народните представители гласуваха за отмяна на ограниченията за заемане на президентския пост в страната, което отваря пътя за пожизнено управление на държавния глава Си Дзинпин, предаде АФП. \nДосега постовете на президента и заместника му можеше да бъдат заемани два последователни петгодишни мандата. Според традицията, сегашното „пето поколение” ръководители, начело с председателя на КНР Си Дзинпин, трябваше да приключи процедурата по предаване на властта през 2023. 2958 делегати одобриха мярката като част от пакет промени в конституцията на Китай. Само двама депутати бяха против, а трима се въздържаха. \nДепутатите одобриха и конституционна поправка за добавяне в основния закон на името и идеите на Си Дзинпин за „развитието на социализма с китайска специфика в новата ера”. \nДепутатите от Общокитайското събрание на народните представители одобриха и конституционна поправка, която предвижда създаване на нов антикорупционен орган – Държавен комитет за надзор. \nВ края на февруари ЦК на КПК в продължение на кампанията за борба с корупцията в страната предложи създаване на Държавен комитет за надзор и внасяне в конституцията на Китай на уточнението, че става дума за „суперведомство”. \nВ момента функцията на главен антикорупционен орган изпълнява Централната комисия на КПК по проверка на дисциплината, но тя е партиен, а не държавен орган. Очаква се новото ведомство и съществуващата комисия да водят самостоятелни разследвания, които да предават на прокуратурата. \nНовият орган ще има право да задържа под стража за срок до 6 месеца заподозрени, без да са им повдигнати официални обвинения. \nДепутатите гласуваха внасяне на поправки в общо над 20 члена на конституцията.     \n", "date": "2018.03.12", "title": "Си Дзинпин вече може да управлява Китай доживотно"}
{"url": "http://www.duma.bg/node/162544", "text": "САЩ готвели кибер война срещу Русия \nПрез лятото на 2016 година администрацията на бившия американски президент Барак Обама е подготвяла план за прилагане на по-мащабни кибероперации срещу руски медии, олигарси, свързани с Кремъл, както и директно срещу президента Владимир Путин, се твърди в нова книга, излязла в САЩ. Имало е и предложение да се \"организира изтичането на класифицирана информация относно тайните банкови сметки в Латвия, собственост на дъщерите на Путин\", но в крайна сметка планът на служителите не се е реализирал заради неохотата на Обама. \n Въведоха неделна забрана за пазаруване в Полша \nВлезе в сила полски закон, забраняващ почти цялата търговия в неделя. Новият закон в началото забранява търговията в две недели от месеца, след което до три недели през 2019 г. и накрая всички недели през 2020 г., освен седем изключения преди Великденските и Коледните празници. Обединението на синдикатите All-Poland обаче се противопостави, като изтъкна, че това ще принуди служителите да работят повече часове в петък и събота и че работата ще бъде по-трудна. \n Асад напредва в Източна Гута \nСирийските правителствени войски продължават настъплението си в Източна Гута и скоро анклавът може да се окаже разделен на три части. От самото начало на настъплението стратегическата цел на правителствената армия беше разделянето на анклава на части, които да бъдат изолирани една от друга, както и прекъсването на доставките на храни и оръжие. \n Лондон с критики и нова оръжейна сделка с Рияд \nВъпреки че критикува Саудитска Арабия за войната в Йемен и наложената блокада, довела до най-голямата хуманитарна катастрофа в света, Великобритания обяви, че е постигнала сделка с арабската държава за продажбата на 48 изтребителя „Тайфун“. \n \n   \n", "date": "2018.03.12", "title": "Кратки новини"}
{"url": "http://www.duma.bg/node/162555", "text": "Заемът от 1 млн. лв., който община Поморие отпуска за местната болница, ще се изплаща спрямо оздравителния план на лечебното заведение, коментира кметът Иван Алексиев. Поетапно ще се погасяват задълженията, но задълженията към персонала няма да са първи, поясни той. По думите му причината е, че ЕВН имат претенции, защото вече няколко месеца чакат да си получат парите, с ВиК също е подписано споразумение за поетапно плащане. Алексиев обясни, че е говорено с персонала и с главния лекар, на малко по-късен етап да бъдат изплатени и възнагражденията, а след това ще бъде закупена и техника за болницата. \nДУМА припомня, че в средата на октомври м.г. МБАЛ Поморие спря работа за около седмица. Тогава хората от Поморие излязоха на протест пред затвореното болнично заведение, бе създадена подписка, подписана от над 4 хил. души, адресирана до премиера Бойко Борисов.      \n", "date": "2018.03.12", "title": "Първо задълженията, а после заплатите ще погасява болницата в Поморие"}
{"url": "http://www.duma.bg/node/162556", "text": "Над 3/4 от българите твърдят, че не биха били приятели с човек с вируса на ХИВ, а 86% от анкетираните никога не са си правили тест за носителство на вируса. Това сочат резултати от проучване на изследователския център \"Тренд\" по поръчка на сдружението \"Здраве без граници\". Изследването е представително и е проведено сред 1002 пълнолетни граждани по метода \"лице в лице\" между 10 и 18 януари 2017 г. Едва 11% от всички запитани декларират, че са си правили тест за ХИВ/СПИН, 92% посочват, че не познават носител на ХИВ. \nВ проучването са тествани и редица ситуации, които показват обществената нетолерантност по темата. Това разбиране и дистанциране на хората, носители на вируса, в голяма степен е предпоставка за криенето на такъв тип информация, твърдят социолозите. По отношение на работата се отчита разчупване, като 27% от запитаните посочват, че биха работили с носител на ХИВ. Младите са по-склонни за разлика от по-възрастните. Над 30% посочват, че биха общували с човек, носител на ХИВ, но 55% не биха.  \n91% от хората са съгласни, че заразата се осъществява чрез сексуален контакт, но 8% вярват, че човек може да се зарази чрез докосване или ръкостискане, а 35% смятат, че заразата се предава чрез целувка. 92% са съгласни, че чрез преливане на кръв човек може да се зарази с ХИВ.  \nЕдва 33% посочват, че знаят, че има лечение, което забавя развитието на ХИВ при носител на вируса. Данните сочат, че сред българите се отчита ниско познаване на характеристиките на ХИВ, което налага засилване на информационните кампании за болестта, заключават социолозите.     \n", "date": "2018.03.12", "title": "86% от българите никога не са си правили тест за ХИВ"}
{"url": "http://www.duma.bg/node/162553", "text": "На 17 март пред сградата на община Бургас бургазлии ще организират пореден протест срещу замърсяването на въздуха. Предвидено е и мирно шествие по главната ул. \"Александровска\", което ще стигне до пл. \"Тройката\". \n\"След първите демонстрации преди два месеца нищо не се променило, още по-лошо, не се вижда воля и конкретни стъпки това да се промени кардинално. Гражданите трябва да покажат, че това не им е безразлично и че те са катализаторът, който може да промени сегашната ситуация\", смятат организаторите на протеста. Те твърдят, че все още не са получили отговори на внесени в комисията по околна среда през януари питания. В социалната мрежа има призиви за оставки, ако не се стигне \"до конкретни действия за повишаване качеството на въздуха в Бургас\". \nЗаявката за нови протести идва ден, след като на зеления телефон на екоинспекцията в Бургас отново бяха подадени множество сигнали за задушлива миризма, пише Бургаснюз.   \n", "date": "2018.03.12", "title": "Бургазлии отново протестират срещу замърсяването на въздуха"}
{"url": "http://www.duma.bg/node/162554", "text": "Кампания \"Дни на отворените врати\" по туберкулоза организира МЗ от днес до 16 март 2018 г. Безплатни прегледи в лечебни заведения за диагностика и лечение на туберкулоза ще има във всички областни градове. Кампанията се провежда в навечерието на Световния ден за борба с туберкулозата 24 март. \nВ рамките на инициативата ще се провежда скрининг за риска от туберкулоза чрез анкета и консултации. На хората в риск ще бъдат направени допълнителни прегледи и изследвания. \nПо време на проведените за периода 2009 г.-2017 г. \"Дни на Отворени врати\" са анкетирани 102 979 души, от които 1122 са диагностицирани с туберкулоза и са насочени за лечение, а 3992 са обхванати с химиопрофилактика след открита латентна туберкулозна инфекция. \nПрез последните години се наблюдава тенденция за намаляване на заболеваемостта от 39,1 на 100 000 души население през 2006 г. до 21,3 на 100 000 през 2016 г. Спадът се дължи на предприетите дейности за превенция и контрол на туберкулозата на национално и регионално ниво, както и на съвместните действия на МЗ, специализираните лечебни заведения и неправителствените организации, работещи с уязвимите групи.   \n", "date": "2018.03.12", "title": "МЗ отново организира безплатни прегледи за туберкулоза"}
{"url": "http://www.duma.bg/node/162558", "text": "Днес от 17,30 ч. в Конферентна зала на МОЛ Габрово, намираща се на 5 етаж, ще се проведе среща с участието на енергийния експерт Еленко Божков и народния представител от \"БСП за България\" Кристина Сидорова. \nОсновните теми на срещата са свързани с политиката и действията на БСП за защита на гражданите от дейността на монополите и отменяне на сделката за ЧЕЗ България. \nУтре 15 до 17 часа народният представител от „БСП за България“ Ирена Анастасова и общинският съветник Николай Николов ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.     \n", "date": "2018.03.12", "title": "ПРЕДСТОЯЩО"}
{"url": "http://www.duma.bg/node/162559", "text": "Скандалът с продажбата на ЧЕЗ е сътворен от премиера Бойко Борисов, който се прави, че не знае нищо по казуса. Това заяви вчера депутатът от \"БСП за България\" Георги Свиленски в радиоинтервю. \"Службите са на негово подчинение. Трябваше да си хвърли оставката, ако не е знаел. Държавата се продава, а докладите на службите са някъде по коридорите му\", възмути се той. С националната подписка за разваляне на сделката с ЧЕЗ народът ще си каже тежката дума, категоричен е Свиленски. Защо ни е премиер, който само се среща с Генка Върбакова в МС и я праща от името на България да преговаря в Чехия, попита социалистът. БСП е против порочната сделка, настоява тя да бъде прекратена и България да участва на пазарен принцип за изкупуване на целия дял на дружеството, припомни той. \nКогато държавата има дял в ЧЕЗ, ще знаем какви са печалбите, как се разпределят и как се правят продажбите, подчерта в радионтервю зам.-председателят на ПГ \"БСП за България\" Антон Кутев. Той коментира, че ЕРП-тата трябва да бъдат контролирани от държавата и придобити от нея изцяло на пазарен принцип. \"Ако зад Гинка Върбакова стои някой, защо той не купува ЧЕЗ? Тя не е човекът, който с познанията си в енергетиката и размера на бизнеса си може да го направи. Ако държавата работеше, Бойко Борисов отдавна нямаше да е министър-председател\", категоричен и Кутев. \nКЕВР има всички законови възможности да изисква стратегия за развитие и доказателства от кандидат-купувача дали отговаря и има възможностите да управлява ЧЕЗ, заяви В Кюстендил Валери Жаблянов. Той припомни, че БСП е изказала позицията си още когато стана ясно, че сделката предстои. Тя е последователна и ние никога не сме разглеждали електроразпределението в България като място, където се реализират само частни интереси, без оглед на интересите на гражданите и държавата, подчерта Жаблянов. Според него продажбата на ЕРП, което предлага услуги и в столицата на България, не може да бъде разглеждана като търговски взаимоотношения между два частни субекта. Жаблянов настоя държавата да даде информация за характера на сделката, кой участва в нея, какви са средствата, с които се участва, и какъв е капацитетът на \"Инерком\" да управлява такава сложна система.   \n", "date": "2018.03.12", "title": "Скандалът с продажбата на ЕРП-то е сътворен от Бойко Борисов"}
{"url": "http://www.duma.bg/node/162565", "text": "България даде славянската писменост на Русия, казва президентът Румен Радев в интервю пред зам.-генералния директор на ТАСС Михаил Гусман. Запис на интервюто бе излъчено в събота по \"Россия 24\" в авторското предаване на Гусман \"Формулата на властта\", в рамките на голям 20-минутен репортаж за България. Интервюто е направено преди изявлението на руския патриарх Кирил на срещата с българския държавен глава на 4 март, което предизвика бурни обществени реакции у нас и в Русия. Тонът в интервюто и репортажа, посветен на България и българо-руските отношения, е в пълен контраст с излъченото и огласеното от руските медии преди два дни, където се наблягаше на скандала с руския патриарх. \n\"Връзките между нашите народи са живи, особено на чисто човешко, емоционално, културно и религиозно равнище. Но в политически и икономически план тези отношения бяха подкопани по времето на прехода. Мисля, че нашите връзки трябва да се развиват, да се придвижват напред\", посочва президентът Радев пред ТАСС. \nПо отношение на отбелязването на 140-та годишнина от подписването на Санстефанския мирен договор президентът заявява, че договорът \"възкреси България\" в границите, за които са мечтали българските възрожденци, и добавя, че Берлинският договор и \"целият ХХ век\" са изменили границите на Балканите и сега много хора с българско самосъзнание живеят извън пределите на своята родина. \"За тези 140 г. имаше немалко опити за ревизиране на историята, включително и през последното десетилетие, но безспорен факт в тази история, най-важният за нас, е българското Освобождение, което още повече заздрави връзките между нашите два народа\", посочва президентът. \nРумен Радев напомня, че България е дала на славянските народи писменост и се гордее с това свое постижение, и по думите му най-силните връзки между българския и руския народ са духовните и затова \"те ще преживеят всяка политическа зима\". \"По време на своята кандидат-президентска кампания аз нееднократно заявявах, че \"еврофилията\" не означава русофобия. Напротив - Русия винаги е имала силни икономически, културни и духовни връзки с Европа\", подчертава Румен Радев. \nИнтервюто започва с кадри от паметника \"Рождество Христово\" в Шипка, последвани от  репортаж от празника. Водещият подчертава благодарността на българския народ към руските освободители и показва паметници, посветени на загиналите руски войници, както и улици, кръстени на руските пълководци. \nРепортажът прави обзор на отношенията ни в миналото до днес, напомня, че първи българите са приели християнството, покръстени от цар Борис Първи, показва красотите на България като туристическа дестинация, а накрая Гусман не крие комплиментите си към военния летец, който е станал президент на България. Радев е показан да пилотира, докато водещият изрежда неговото майсторство в небето.     \n", "date": "2018.03.12", "title": "България даде славянската писменост на Русия"}
{"url": "http://www.duma.bg/node/162566", "text": "Нов скандал разтърси вчера управляващата коалиция. Валери Симеонов предупреди Бойко Борисов да не се извинява днес в Скопие за депортирането на евреите от Македония към лагерите на смъртта. Такова извинение и поемане на чужда вина и престъпления не е обсъждано в Министерския съвет, в Политическия съвет на коалицията и не може да бъде официална позиция на изпълнителната власт, смятат от НФСБ. \"Извинението означава признание за вина, което води до компенсации. Това означава България да стане постоянен донор на Македония, което е абсурдно. За същото могат да претендират Сърбия и Гърция\", твърдят Симеонов и тримата му депутати. \nВъпросът е решен с Парижкия мирен договор и за компенсации не може да се говори, твърдят историци. \n    \n    \n", "date": "2018.03.12", "title": " Отново скандал в управляващата коалиция  "}
{"url": "http://www.duma.bg/node/162560", "text": "ДБГ иска предсрочни избори и създаване на антиГЕРБ коалиция и на \"антиГЕРБ общности по места, които да са в основата на алтернатива на наложеното от ГЕРБ задкулисно управление. Партията замразява членството си в Реформаторския блок и няма да участва в органите на управление на коалицията. Решението е взето от НС на формацията, като поводът е липсата на опозиционност в политиките на блока. \nДБГ поставя няколко условия, които, ако не бъдат изпълнени в рамките на един месец, ще са причина за напускане на коалицията. Оттам оценяват, че в страната има необходимост от силна демократична общност, която е готова да се противопостави на \"пълзящата диктатура на ГЕРБ, пренесена в общините през феодалния модел на управление\".   \n    \n", "date": "2018.03.12", "title": " ДБГ иска предсрочен вот и създаване на антиГЕРБ коалиция "}
{"url": "http://www.duma.bg/node/162571", "text": "Комуникацията в управляващата коалиция май никаква я няма и участниците в нея май не говорят помежду си. Вижте какво се получава. В петък сайтът \"Клуб Z\" обяви, без да посочва източник, че в понеделник премиерът Бойко Борисов щял да се извинява в Скопие за депортирането на евреите от Вардарска Македония и Беломорска Тракия. Чак в неделя Валери Симеонов и компания пишат писмо-възвание, с което се разграничават от премиера, който още не е направил нищо, нито е казвал, че ще прави и го приканват да не се извинява. После, друг информационен ресурс - \"Епицентър\", който пак се позовава на лице, пожелало анонимност, съобщи, че няма да има никакво извинение, защото това означава признаване на вина и заплаха от искове за обезщетения. \nЕй така, по известната формулировка \"една жена каза\" (ЕЖК), се разви още един, пореден скандал в управляващата коалиция, възникнал сякаш от нищото. Изводът е, че между НФСБ и останалите партии, преди всичко ГЕРБ, или няма никаква комуникация, или напрежението е достигнало до точка, при която разговорите се смятат за мъчно упражнение. Защото какво е струвало на Симеонов и другите трима подписанти под декларацията на НФСБ да се свържат с кабинета на Борисов, да изяснят въпроса и да не дават поводи за разговори за стабилността на управляващите. Явно е имало какво, след като вече дори и слуховете пораждат проблеми. \nСкандалната случка е поредната от известно време насам. Преди това бе дрязгата между \"Атака\" и ВМРО, от една страна, и НФСБ, от друга, за обидите към руския патриарх Кирил, още преди това разногласията с ГЕРБ за Истанбулската конвенция. Да не забравяме обидата на Симеонов, че ВМРО си приписвало успехите на \"Обединени патриоти\", а на Волен Сидеров, че Цветан Цветанов ще разруши коалицията на \"патриотите\" с ГЕРБ. \nВътрешните ежби на тези самоназовали се патриоти са си тяхна работа и ако на следващите избори няма да са в коалиция помежду си или с ГЕРБ, не е проблем на гражданите. Самият Симеонов признава, че напрежението е толкова силно, че на следващия вот можело да не са заедно. \nПроблем е, че сега, в този момент, те се намират в управлението, където демонстрират безпринципност в името на оставането максимално дълго във властта. Проблем е, че като създават, кой знае дали случайно, скандали по щекотливи за обществото теми, те отклоняват вниманието от далеч по-важните въпроси. Вижте как сега покрай темата за съдбата на тези 11 хиляди мъченици от Беломорска Тракия и Македония темата със съдбата на енергото на 40 процента от българите ще отиде на зададен план поне за няколко дни. Което нищо чудно е да е и целта на задачата.   \n", "date": "2018.03.12", "title": "Коалиция ЕЖК"}
{"url": "http://www.duma.bg/node/162572", "text": "Помните ли голямото наводнение в Мизия през лятото на 2014 г.? Водната стихия тогава отне живота на двама души, а домовете на над 1900 станаха негодни за обитаване. Над 100 постройки бяха напълно срутени. Според официалния доклад, оповестен от прокуратурата почти година по-късно, виновни за потопа обаче не се намериха. Водното нещастие, опустошило Мизия, било \"неизбежно и вследствие на природно бедствие, което се случва веднъж на 1000 години\". На потърпевшите бяха подхвърлени крайно недостатъчни средства, колкото да оцелеят. А после с години живееха във фургони.  \nНещо да сте чули обаче за превантивни мерки, за срокове, за план, който да осигури защита на града от бъдещи наводнения? Май имаше такъв проект, чиито \"резултати\" днес отново се видяха - с ново бедствие, при което р. Скът заля улици и дворове. Три години и половина след онзи кошмар положението е същото. Властта по традиция се направи на много загрижена, а Борисов театрално свика \"извънредно заседание\" на правителството, за да бистрят ситуацията. А защо точно правителството, а не някакъв по-гъвкав оперативен щаб - питайте Него. Сигурно така се придава по-голяма тежест, а и Той е свикнал при такива ситуации да се тръшка и да вдига кръвно: \"Въпросът с язовирите да бъде \"решен днес\", тъй като не можело през 2-3 години да се говори едно и също... Месеци наред чувам - независимо от мерки, мерки, мерки, пари, мерки и едно безкрайно администриране между държава, общини, агенции, структури, и това, което най ме вбесява, е, че само чувам как нещо не може да стане.\"  \nИ отново заваляха дежурните оправдания: няма опасност, всичко е под контрол и видеонаблюдение. Да, няма нищо по-естествено от наводнени къщи, а - не дай Боже, и удавени хора при наводненията. Най-важното е да не се излагаме пред чужденците. \nА какво точно са наблюдавали? Сигурно как водата повишава нивото си и са й баяли да спре? Да, ама реките и язовирите не се съобразяват с директивите на \"Партията\". Нищо, че цели двама министри бяха изпратени специално да \"наблюдават\" и \"контролират\" изпускането на водите от яз. \"Тича\" в Шуменско... Е, няма що - ловяха снежинките във въздуха, изнасяха птички и костенурки на ръка от пожари, сега пренасят и вода с кофи от язовира. \nИ тогава, и сега действията на властта са като тупането на топката: същите приказки за планове, анализи, запушване на дупки с постановления за отпуснати милиони. Без обществени поръчки, разбира се, защото при тях \"ще минат години, а страховете на хората си стоят\". А хората там вече свикнаха, че всяка година са наводнявани, едва ли очакват промяна. Инак на всички омръзна медиите да ни занимават постоянно с някакви язовири и язовирчета. Най-смешното е, че някои от тях са направени точно за защита от наводнения, ама за целта трябва и да се поддържат. Когато обаче за 9 г. не си свършил нищо, а само имитираш дейност и се правиш на диспечер, трябва да си ходиш. Останалото е безсилие и безхаберие, с което се сблъскваме постоянно.   \n", "date": "2018.03.12", "title": "Потоп от безхаберие "}
{"url": "http://www.duma.bg/node/162564", "text": "След община Хайредин бедствено положение бе обявено и във видинската община Брегово заради риск от наводнения. Мярката се налага заради пълноводието на река Тимок.  \nНародният представител от БСП Филип Попов вчера бе на кризисното мястото. Той припомни, че проблемът с дигата на река Тимок до Брегово съществува от много години, тя е държавна собственост и до този момент не са взети мерки за нейното обезопасяване. Кметът на града Милчо Лалов със собствени средства и усилията на общината, е осигурил техника, за да се пробие дигата, за да се оттече водата към р. Тимок. Има формиран и доброволчески отряд, който е в готовност за пълнене на чували с пясък, за да се предпази населеното място от покачващите се води. Според Попов обаче основният, дълготраен проблем  е, че тези води, вероятно не са следствие само на снеготопенето, а и от изпускане на води от Сърбия. По думите му, ако те са минали през пречиствателната станция на \"Мини бор\" в Сърбия, то те ще са наситени с тежки метали. \"В момента помпените станции, които снабдяват Брегово с питейна вода, са залети. Това създава риск от екологична катастрофа в Брегово, ако същите проникнат във водата\", категоричен бе Попов. Кметът е поискал още рано вчера сутрин да се вземат проби от водата.  \nБедственото положение за три населени места в община Хайредин остава, но нивото на река Скът край Мизия започна да спада. Овладяно е положението и с преливника на язовир \"Рогозен-1\". Според експертите водата от разлива, който наводни къщи и дворове, ще се оттича поне няколко дни. Местните хора обаче не бързат да се успокояват, тъй като не знаят колко силни ще бъдат очакваните тези дни валежи. Хората се страхуват, защото не могат да забравят наводнението в Мизия преди четири години. \nМеждувременно кабинетът проведе извънредно заседание заради опасността от преливане на реки. Правителството реши да отпусне 3 милиона лева за най-пострадалата община - Хайредин. С парите започва спешно укрепване на стената на язовир \"Рогозен 1\". \n    \n", "date": "2018.03.12", "title": "Бедствено положение и в Брегово, нивото на р. Скът в Мизия спада"}
{"url": "http://www.duma.bg/node/162562", "text": "\"Наш дълг е да разказваме с гордост на новите поколения за онзи акт на хуманност, който българският народ извършва преди 75 години със спасяването на над 50 000 български евреи от депортация“. Това заяви лидерът на БСП в София Калоян Паргов, след като разговаря с президента на Световния еврейски конгрес Роналд Лаудер. Той присъства на възпоменателната церемония в Централната софийска синагога по повод един от най-светлите исторически моменти в българската история. \"Отбелязването на тази годишнина с редица събития през цялата 2018 г. е знак за историческа памет, коментира още Калоян Паргов. \nСпоред него историческата памет е изключително необходима на България днес предвид все по-настойчивите опити да бъде възродена фашистката идеология. Той припомни за прояви като  Луковмарш, които будят тревога, и бе категоричен, че не бива да се отричат наличието на фашизъм и антисемитизъм в България през Втората световна война, тъй като това са доказани исторически факти. \nКалоян Паргов бе категоричен, че опитите в последните години да бъдат изкривени историческите факти с егоистичната цел да угодят на някакви дребни политически интереси са много опасни и последиците са непредсказуеми. \"Преди Втората световна война е имало ясни сигнали, за които всички са били глухи и слепи. Тези сигнали ги забелязваме и днес - постепенно зараждаща се омраза, нетолерантност, ксенофобия... Затова сме длъжни да проявяваме нетърпимост към тези прояви днес и да не допуснем същата грешка, която Европа направи преди повече от 75 години\", обобщи още Калоян Паргов.     \n", "date": "2018.03.12", "title": " Калоян Паргов призова да говорим с гордост за спасяването на българските евреи"}
{"url": "http://www.duma.bg/node/162561", "text": "Хиляди българи в цялата страна се включват в подписката за разваляне сделката за ЧЕЗ, организирана от БСП. Тя започна по време на протестния митинг пред МС в сряда, след като преди седмица лидерът на социалистите Корнелия Нинова обяви инициативата. \nВ подписката по места през изминалите дни се включиха депутати и членове на НС на БСП. Инициативата продължава и всеки, който иска да я подкрепи, може да намери информация в областните и общински съвети на партията.  \nНад 700 граждани се подписаха в Казанлък с искането държавата да отмени покупко-продажбата на ЧЕЗ. \"Сделката е пример на голямо задкулисие. Тя показва, че държавата липсва. Искаме народът да се събуди\", заяви пред събралото се множество зам.-председателят на ПГ \"БСП за България\" Драгомир Стойнев, който заедно с колегите си Донка Симеонова и Георги Гьоков откри инициативата. \nВсички организации на БСП в област Перник се включиха в подписката. Само за ден социалистите в Перник, Радомир, Брезник, Трън, Земен и Ковачевци събраха над 1000 подписа. В инициативата се включиха и депутатите от \"БСП за България\" Станислав Владимиров и Любомир Бонев. \n\"Политиката на БСП за борба с монополите е ясна и последователна, тя има отражение и в предложенията ни в НС. Тяхното неглижиране от управляващите е и поредното доказателство за това, че не работят в интерес на хората\", заявиха при старта на подписката в Пловдив депутатите Теодора Халачева и Георги Търновалийски. \"Единствената политическа сила, която може да спре управляващите, е БСП. Само ние можем да предложим алтернатива, защото сме партия с кауза, партия с идеи, партия, която усеща пулса на хората\", подчерта лидерът на БСП в града Красимир Трифонов. \nНачалото на подписката във Варна беше дадено след среща-разговор с проф. Андрей Пантев, посветена на Освобождението. Инициативата тръгна и във варненските общини Вълчи дол, Суворово и Нови пазар с участието на депутатите Иван Иванов и Анелия Клисарова и председателя на ОблС на БСП във Варна Цонко Цонев. \"Държавата трябва да участва в сделката за ЧЕЗ като равноправен кандидат-купувач. Това трябва да стане на пазарен принцип, а не чрез национализация, както управляващите се опитват да плашат хората\", подчерта Иванов. \nЧЕЗ да бъде изцяло под контрола на държавата, категоричен е колегата му Николай Тишев, който пръв положи подписа си в Бургас. Народният представител Пенчо Милков призова русенци да се включат и да участват в нещо реално, за да може интересите на близо 3 милиона българи да бъдат защитени. Депутатите Иван Ченчев и Лало Кирилов се присъединиха към инициативата в Костинброд, Скравена, Долна баня и Ботевград. С жители на Скравена се срещна и Стоян Мирчев. Политиката на ГЕРБ и Бойко Борисов е омръзнала на хората и те казаха на протеста \"Дотук!\", подчерта той. \nСтотици хора от Симеоновград изразиха възмущение от сделката с ЧЕЗ на среща с депутата Никола Динков и с члена на НС на БСП Смиляна Нитова. \"Това е поредният от серията скандали. Държавата не си е на мястото\", коментираха присъстващите. \"Сделката за продажба на ЧЕЗ е антибългарска. Това е ограбване на страната. Отговорност за нея носят ГЕРБ и коалиционните им партньори\", подчертаха жителите на Минерални бани. Държавата да защити обществения интерес, като стане собственик на ЧЕЗ, настояха и жителите на Димитровград.  \nИ община Брегово участва в подписката. Кака Гинка не трябва да притежава ЕРП, независимо дали е Гинка от Пазарджик или Гинка от Банкя, отбеляза лидерът на Областния съвет на БСП във Видин Димитър Велков. Той е категоричен, че държавата трябва да си върне ключовите позиции в енергетиката, здравеопазването и образованието и БСП е единствената партия, която може да го направи. \nНад 1000 плевенчани подкрепиха подписката за отмяна на сделката с ЧЕЗ. В инициативата активно се включиха младите социалисти и депутатът Васил Антонов, който разговаря и с множество граждани, които изразяваха своето недоволство от управлението на ГЕРБ. Народният представител Кристина Сидорова проведе приемен ден в Дряново и даде началото на инициативата в Габровска област.  \nНачалото на подписката в Свиленград даде народният представител Никола Динков   \n", "date": "2018.03.12", "title": "Хиляди се включват в подписката на БСП против сделката за ЧЕЗ  "}
{"url": "http://www.duma.bg/node/162557", "text": "На изпълнителите на медицинска помощ, сключили договор с РЗОК, се предоставя ежемесечно, до 5-о число на съответния месец, аванс в размер на 30% от 1/12 част от изплатените от РЗОК публични финансови ресурси през предходната бюджетна година. Това предвижда законопроект за изменение и допълнение на Закона за здравното осигуряване, внесен в парламента от народните представители от БСП Валентина Найденова, Георги Йорданов, Георги Гьоков и Илиян Тимчев.  \nЦелта на законопроекта е да бъдат осигурени оборотни средства на изпълнителите на медицинска помощ, сключили договор с РЗОК, с които да бъдат посрещнати дължимите разплащания, мотивират предложението си депутатите от БСП. Според тях с авансово  предоставените средства болниците ще могат да плащат постоянните разходи през месеца и така ще гарантират достъпна и своевременна медицинска помощ както за здравно осигурените пациенти, така и за неосигурените, за които е предвидено финансиране в държавния бюджет. \nНа лечебните заведения са необходими оборотни средства, с които да посрещнат разходите за персонал, НОИ, НАП, доставчиците на външни услуги и др. Крайната цел, която се поставя с предложените промени, е повишаване на ефективността и икономичността, както и намаляване на задълженията на болниците, става ясно от мотивите към законопроекта. \nДепутатите от левицата предлагат изменение и допълнение на чл. 47, който регламентира извършената и отчетена медицинска помощ, която трябва да се плаща от РЗОК на базата на представени отчетни и счетоводни документи. \nВносителите уточняват, че административната тежест ще се увеличи само за НЗОК, защото ще се извършват 2 банкови превода за всяка болница, която е договорен партньор на касата. За прилагането на предложението се налага корекция само в Националния рамков договор.     \n", "date": "2018.03.12", "title": "30% авансово да се плаща на болниците предлага БСП  "}
{"url": "http://www.duma.bg/node/162563", "text": "Лидерът на БСП Корнелия Нинова обвини правителството в безпомощност и хаос заради състоянието на язовирите и даде 6 предложения за  предотвратяване на бъдещи наводнения. \"Не знаят кой е виновен, не знаят откъде да започнат. Днес ще дадат 3 млн. лева на община Хайредин, защото тук е бедствено, утре - другаде. Това не е държавност, това не са институции\", коментира Нинова. Сред предложенията й са спешната актуализация на общинските бюджети със средства за превенция, както и пари за почистване на коритата на реките, драконовски мерки за контрол на кметове. Според нея трябва да се направи преглед на всички язовири и водоеми, дадени на концесия на частни лица, която да се прекрати при нарушения. Трябва да се разкрият виновниците за случилите се дотук наводнения и да се търси съдебна отговорност, категорична бе Корнелия Нинова. Тя припомни, че ГЕРБ приеха изменения в законите, с които създадоха съвет от девет министерства и сдружението на общините за управляват процесите. Вижда се години по-късно, че това води само до хаос и прехвърляне на отговорност от един на друг, а решението е да се създаде единен държавен орган. Спрете да се оправдавате с дъжда, обществените поръчки и всичко останало. Трябва здрава ръка и държавност, призова още лидерът на социалистите. \n    \n", "date": "2018.03.12", "title": " Нинова даде шест предложения за превенция"}
