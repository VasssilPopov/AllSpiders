{"url": "https://duma.bg/organiziran-haos-v-pozemlenata-reforma-n188292", "text": "На 6 януари 1994 г. в. \"Дума\" (бр.4) публикува статията \"Поземлената реформа се разграничи от науката\". Тази наука е наука за почвите и земята. В нея авторът разкрива съзнателното и целенасочено игнориране на научния и кадрови потенциал и безотговорното разпиляване на научната информация и технологичните разработки на една научна организация - Институт по почвознание \"Н. Пушкаров\" - София, сега Институт по почвознание, агротехнологии и защита на растенията, изграждана и развивана със съдействието, методичните правила и финансовата помощ на ФАО, ЮНЕП и ЮНЕСКО. В статията се посочва, че децентрализацията на почвената наука, в резултат на узаконяването на други структури и модернизирането им със средства от бюджета под формата на държавни поръчки и договори, ще бъде пагубно не само за почвознанието, но и за поземлената реформа. И още нещо, \"ще дойде времето, когато Почвеният институт ще бъде отново търсен от държавата да поправя грешките от поземлената реформа, но ще бъдат изразходвани двойно повече средства\". Така  след промените частни фирми изместиха земите на собствениците върху водни басейни, мери, пасища и гори чрез погрешно направените геодезически замервания, почвено-картографски изследвания и земеразделителни планове. По-късно земеделският министър Нихат Кабил съобщи, че поради натрупани грешки са заведени над 340 хил. съдебни дела за земя. Към МЗХ, с кадри на Почвения институт, се появи Национална почвена служба по американски модел, трансформирана по-късно в Изпълнителна агенция за почвени ресурси, която през 2011 г. бе закрита. Що се отнася до средствата, те сега трябва да бъдат не двойно, а десетократно повече, защото след 30 г. лутане и експерименти на гърба на народа, науката за почвите и земята отново е потърсена да съдейства за излизане от организирания хаос в поземлената и аграрна реформа чрез конкретно записани текстове и дейности в разработения от МЗХГ през 2018 г. Проектозакон за поземлените отношения и опазване на земеделските земи (ЗПООЗЗ) и Постановление 178 на МС от 24.06.2011 г.  Науката, след като бе обезкостена и обезличена, трябва първо да модернизира своята материално-техническа, лабораторна, експериментална база, за която умишлено не бяха отделяни никакви средства да изгражда нови кадри, защото старите бяха пропилени, поетапно пенсионирани и предварително освобождавани. Още повече, в проектозакона се поставят национални задачи, които по важност и изпълнение е необходимо да бъдат съобразени с насоките и директивите в доклада на ЕК по земеделие и развитие на селските райони и Резолюцията на ЕП от 30.03.2017 г., където България и още няколко страни са дадени като лош пример.  Длъжни сме да посочим, че тези, които сега са загрижени за българската земя, са същите, които считаха Почвения институт за \"мастодонт на комунизма\", за да се стигне първо до обезкръвяване и обезличаване на неговата жива сила. Държава, която не цени науката, знанието, кадрите, земята и народа си, няма бъдеще. Реформаторите оставиха  и върху поземлените, и обществени отношения чрез няколко повратни законодателни и управленски решения - земята в реални граници, управлението на земеделието чрез един антибългарски закон, неприлаган никъде по света - за ликвидационните съвети, поетапното освобождаване на лимита върху размера на земята и субсидиите и потрошената и разграбена напоителна система за 12 млн. дка.   Наскоро МОН отчете и призна, че Селскостопанската академия е изостанала в научноизследователската дейност и класацията поради постоянните реформи и трансформации. Едва ли МЗХГ и ССА ще признаят това, след като по време на разработване на ЗПООЗЗ продължиха с необмислените реформи в научните организации. Със Законопроекта чрез МЗХГ и ССА на ИПАЗР \"Н.Пушкаров\" се поставят много отговорни задачи, които съществено не се отличават от тези, разработвани преди 1989 г. Сега отново се възлага на науката да поправи непоправимото. Въпросът е защо чак сега, след близо три десетилетия? Почвеният институт се задължава да дава информация за множество дейности и показатели относно изготвяне на почвено-картографски характеристики и експертизи, методика за работа по кадастъра на селскостопанските земи, за проектиране на рекултивационни дейности на земи за земеделско ползване, проучвания и категоризация на земеделските земи с тежки метали, металоиди, радионуклиди, нефтопродукти или други органични замърсители, хлориди и сулфати, да извършва категоризация и прекатегоризация, да издава актове при промяна предназначението на земеделски земи и др. За целта в Проектозакона е записано още, че ИПАЗР \"Н.Пушкаров\" \"изгражда и поддържа Информационна система за земеделските почвени ресурси\". Само че тази система се нуждае от попълнение с млади учени и специалисти, осъвременяване, модернизиране с дигитална техника, експериментална апаратура и създаване на електронен център за дигитална информация, какъвто имаше до 1991 г. Как ще стане това, след като на Института му се забранява от ССА дори да закупи със собствени средства един високопроходим джип за извършване на дейности, записани в законопроекта? Същевременно, има специален член, че Информационната система се поддържа и от МЗХГ. Що за управление на науката и земеделието и  В проектозакона са пропуснати важни текстове, които се отнасят до актуализацията на информацията, инвентаризацията на почвените и поземлените ресурси и набиране на данни за състоянието им чрез наземни дистанционни методи с цел съставяне на карти, базирани на картографска и географска информационна система, за която отговорност носи също МЗХГ.  Недостатък в проектозакона е, че не се решават въпроси за наследственото разпокъсване на земеделските земи, пазара на земята, арендните отношения и несъгласуваността му с редица други закони, свързани с поземлените отношения и опазването на почвите и земята.  Важен общ показател, който оценява не само състоянието на поземлените отношения и опазването на земеделските земи и като цяло уреждането на обществените отношения, е общата площ на обработваемата земя в България, която сега, според МЗХГ е 34 809 910 дка, или 69,3% от използваната земеделска площ, т.е по-малко от площта, която посочва през 1934 г. акад. Ив. Странски - 36 264 260 дка. Тези стойности показват, че не е достатъчно да се разработи и приеме само Закон за поземлените отношения и опазването на земеделската земя, а цялостна и единна законодателна уредба, чрез която страната да се изведе от хаоса в поземления фонд и поземлените отношения и демографската катастрофа.  ", "date": "2019.03.26", "title": " Организиран хаос в   поземлената реформа"}
{"url": "https://duma.bg/konkurs-za-dizayn-na-bizhu-predizvika-studenti-po-moda-n188280", "text": "Конкурс за авторски дизайн на бижу предизвика студенти от НБУ, програма \"Мода\", а утвърдени професионалисти в бранша класираха тримата победители. Младите участници впечатлиха журито с оригинални идеи. Първо място спечели проектът на Елизабет Димитрова, чийто дизайн за бижу е в процес на реализиране и съвсем скоро ще се предлага из цялата страна, като ще носи име, избрано от талантливата студентка. Второ и трето място взеха проектите на Михаела Боева и Биляна Михайлова. И тримата победители получиха парични награди от Invoke. В основата на конкурса залегна убеждението на екипа на бранда, че всеки трябва да надскача себе си и да предизвиква собствените си възможности, за да бъде успешен в призванието си. Основателите на марката вярват, че е необходимо младите творци да са мотивирани да развихрят въображението си и да излязат извън рамките на академичните занимания. Бижутерийният бранд успя да се утвърди като предпочитан избор в стайлинга на известните личности в България и чужбина. Последната муза и лице на марката е известната диетоложка Енджи Касабие.", "date": "2019.03.26", "title": "Конкурс за дизайн на бижу  предизвика студенти по мода"}
{"url": "https://duma.bg/vreme-razdelno-shte-zvuchi-na-rok-festa-v-sevlievo-n188281", "text": "Хитовете \"Време разделно\" и \"Завръщане\" на групата Eridan ще звучат на рок феста \"Хоталич\" в Севлиево. Присъстващите на третото издание на събитието на 30 и 31 август ще чуят и най-новата балада на бандата - \"Вълшебен свят\", която съвсем скоро ще има промоция на видеоклип. Eridan е сформирана в София през 2001 г. от Иво Икономов и Димо Тодоров - бивши членове на група \"Конкурент\". Днес Димо е соло китарист, а Иво е беквокал и басист, Стоян Петров е на барабаните, Мартин Петров - на клавишни, а соло вокал е Александър Атанасов. Музикантите имат редица участия в много клубове в цялата страна, изпълняват както кавъри на световноизвестни банди, наложили имената си на международната рок сцена, така и свои авторски парчета. През годините Eridan е подгряваща банда на доста знаменитости, посещавали страната ни: Джон Лоутън, Джо Лин Търнър, Alkatraz, Firewind и др. През 2014 г. пуска албум, изключително харесван от публиката. \"За нас ще бъде чест и щастие да участваме на рок феста \"Хоталич\". Нагласите ни са изключително положителни и вече нямаме търпение, защото събитието в Севлиево е и голям купон\", споделят от бандата.", "date": "2019.03.26", "title": "\"Време разделно\" ще звучи на рок феста в Севлиево"}
{"url": "https://duma.bg/balgarski-evrodeputati-ni-provaliha-v-bitkata-sreshtu-paketa-mobilnost-n188342", "text": "Два гласа пратиха спорния документ в пленарна зала, трима наши представители липсваха при гласуването Трима български евродепутати не са присъствали на решаващото за България гласуване на дневния ред на Европарламента вчера. Само с два гласа превес пакетът \"Мобилност\" остана в дневния ред и в сряда трябва да бъде гласуван, а битката на България бе спорният закон да остане за следващия Европарламент. Оказа се, че резултатът от гласуването е можел да бъде друг. Трима от родните европейски представители са отстъствали при гласуването. Това са Светослав Малинов от ДСБ, Нежми Али от ДПС и Николай Бареков от ББЦ. Представителите на БСП и на ГЕРБ са били в залата и са гласували за отпадане на точката от дневния ред. Дори председателят на транспортната комисия в ЕП Карима Дели се изказа срещу гласуването на спорния закон по време на тази сесия. Председателят на ЕП Антонио Таяни съобщи, че най-рано утре следобед евродепутатите ще разполагат с превод на всички близо 2000 предложения за промени в изготвените от транспортната комисия текстове. Засега тези текстове не са публикувани дори на английски език. При гласуването на промените пленарната зала трябва да се произнесе текст по текст. Евродепутати отбелязаха, че се преследват единствено политически цели, щом досега в транспортната комисия не е било постигнато съгласие. Резултатът е изключително разочароващ. Аз ще изляза от политическата коректност и ще кажа направо: Бесен съм от този резултат! И знаете ли защо? Защото ние имаме 17 члена от 700 в Европарламента. Тези 17 души можеха да решат мача.  Това заяви на извънреден брифинг министърът на транспорта Росен Желязков, който коментира новината, че пакет \"Мобилност\" влиза за гласуване в Европарламента и това е станало благодарение на факта, че трима български евродепутати не са присъствали в зала. Не искам да коментирам, че два гласа не са достигнали да отпадне гласуването на пакет \"Мобилност\". Не искам да коментирам, че трима български евродепутата не са били в зала. Може да са имали някакви сериозни причини. Факт е, че в ЕП има 700 депутати и не са достигнали само два гласа пакет \"Мобилност\" да отпадне. Това говори, че Европа е разделена. Можехме да решим мача, но не искам да коментирам. Искам да благодаря на тези, които бяха в зала и направиха толкова много по темата. Евродепутатът от ГЕРБ Андрей Новаков определи решението като една от най-големите грешки и коментира, че гласуването в сряда ще бъде \"хвърляне на зарове\".", "date": "2019.03.26", "title": "Български евродепутати ни провалиха в битката срещу пакета \"Мобилност\""}
{"url": "https://duma.bg/datata-n188290", "text": "ДЕН НА ТРАКИЯ. На 26 март (13 март ст. стил) 1913 г. в Балканската война Българската армия превзема Одринската крепост - една от величавите военни победи в най-новата ни история. Турция капитулира и подписва Лондонския мирен договор (31 май 1913 г.). Източна и Западна Тракия, Родопите, Странджанският край са освободени от турско робство и присъединени към България. Признателните тракийци още през 1914 г. обявяват 26 март за Ден на Тракия, признат официално и от българското правителство през 2006 г. 1827 - УМИРА ЛУДВИГ ВАН БЕТХОВЕН, НЕМСКИ КОМПОЗИТОР (Р. 1770 Г.). Пианист виртуоз, вдъхновява поколения музиканти. Страда от прогресивна загуба на слуха. Глухотата му пречи да общува, затова или чете по устните на хората, или ги кара да пишат, но никога не отговаря на глас, защото не иска другите да разберат, че слухът му е увреден. 1879 - УЧРЕДИТЕЛНОТО СЪБРАНИЕ ОДОБРЯВА ВИДА НА БЪЛГАРСКОТО ЗНАМЕ. След като на 22 март депутатите приемат чл. 21, отнасящ се до герба на новата държава, народният представител от Елена Никола Михайловски, баща на поета Стоян Михайловски, се сеща, че са \"изпуснати националните бои\". Забележката му смущава събранието. Стенографските протоколи не посочват изрично кой предлага трицвета. Най-вероятно това е самият Михайловски, тъй като пак той изрично уточнява, че \"цветовете трябва да бъдат хоризонтални\". На 26 март \"с вишегласие\" се ражда чл. 23 от Търновската конституция, гласящ: \"Българското народно знаме е трицветно и се състои от бял, зелен и червен цвят, поставени хоризонтално.\" 1911 - РАЖДА СЕ ТЕНЕСИ УИЛЯМС, АМЕРИКАНСКИ ДРАМАТУРГ (УМИРА 1983 Г.). Печели две награди \"Пулицър\" за драма - за \"Трамвай \"Желание\" през 1948 г. и за \"Котка върху горещ ламаринен покрив\" през 1955 г. 1940 - УМИРА ДАН КОЛОВ, БЪЛГАРСКИ БОРЕЦ (Р. 1892 Г.). 17-годишен отива в САЩ, където започва кариерата си. След като побеждава всички свои противници на голям турнир по кеч в Париж, получава титлата европейски шампион. Наричат го Кинг Конг, Краля на кеча или Балканския лъв. Изиграва над 1500 срещи (с неофициалните - над 2000), като има по-малко от 10 загуби. 1975 - ОТКРИТА Е ПЪРВАТА ТОПЛОЦЕНТРАЛА В БЪЛГАРИЯ. Решение за изграждането на ТЕЦ \"Бобов дол\" е взето с разпореждане на МС от 4 април 1969 г. Топлоцентралата е разположена на северозапад от гр. Дупница, в близост до най-значителното находище на кафяви каменни въглища в Западна България. Първата копка е на 9 октомври 1969 г. 2007 - УМИРА БОРИС ДИМОВСКИ, ГРАФИК И КАРИКАТУРИСТ (Р. 1925 Г.). Ученик на Илия Бешков. Завършва Художествената академия в София. Един от най-известните български карикатуристи от своето поколение. Многократно награждаван за високи постижения в областта на карикатурата.", "date": "2019.03.26", "title": "Датата"}
{"url": "https://duma.bg/evroparlamentat-nalaga-ogranicheniya-varhu-plastmasovite-butilki-n188349", "text": "Пластмасовите бутилки в ЕС трябва да бъдат ограничени постепенно и част от тях да бъдат направени от рециклиран материал. Това е част от закон, целящ забрана на еднократните пластмасови изделия, който Европейският парламент ще гласува този четвъртък. Забраната на еднократните чинии, чаши, сламки, приболи и клечки за уши вече бе одобрена от министрите на ЕС. Тя трябва да влезе в сила след 2021 година. Законът предвижда също до 2025 година поне 25% от пластмасовите бутилки да бъдат направени от рециклирани материали, а до 2030-а този процент да бъде увеличен на 30 на сто. 90% от вече използваните бутилки пък трябва да бъдат събирани и съответно използвани за рециклиране. Според Европейската комисия, повече от 80% от отпадъците по плажовете са от пластмаса. Посочените продукти в забраната покриват 70% от всички морски отпадъци. Поради бавното си разграждане, пластмасата се натрупва в моретата, океаните и плажовете в ЕС и по света. Пластмасови остатъци са открити в морските обитатели - тюлени, китове, морски костенурки и птици, в рибата и ракообразните, следователно и в хранителната верига на човека.  ", "date": "2019.03.26", "title": "Европарламентът налага ограничения върху пластмасовите бутилки"}
{"url": "https://duma.bg/ndk-predstavya-treti-katalog-za-detski-knigi-n188287", "text": "Националният център за книгата и Националният дворец на културата за трети път представят каталога \"Детски книги от български писатели и художници\". Изданието цели да подпомага развитието на българската детска литература и илюстрация за деца, олицетворявайки таланта и произведенията на българските писатели и художници в тяхната благородна мисия да достигнат до детското съзнание и да го спечелят за знанието. Каталогът ще бъде представен на панаирите в Болоня и Франкфурт, както и на други форуми за популяризиране на българската литература. Изданието е изцяло на английски език, преводът и редакцията са дело на Анджела Родел, Десислава Николова и Десислава Тончева, а художественото оформление на корицата и книгата е на Дамян Дамянов. Екипът на НЦК с ръководител Светлозар Желев са съставители на каталога, който съдържа 10 автори с техните произведения и 10 художници и илюстрираните от тях книги.", "date": "2019.03.26", "title": "НДК представя трети каталог за детски книги "}
{"url": "https://duma.bg/zlatnoto-momiche-na-varna-specheli-i-detska-melodiya-na-godinata-n188278", "text": "Златното момиче на Варна - София Иванова, спечели \"Детска мелодия на годината\". Далеч след първата обявена дата отлаганият национален конкурс най-сетне се състоя в зала 1 на НДК. Над 120 деца, селектирани за участие и представяне на 14-те песни финалисти, изпълниха най-голямата концертна сцена в България с иначе доста постна сценография, осветление и както се оказа по-късно - с конгресно озвучаване. Може би това е била причината всички участници да се представят на пълен плейбек пред експертното и детското жури. Това не намали вълненията на родители и гости в залата, както и старанието на чистите детски души да бъдат толкова артистични. Композиторът Димитър Гетов, текстописецът Живко Колев и прекрасното изпълнение на талантливата варненска ученичка София Иванова, с беквокално участие на великата Янка Рупкина, завоюваха първо място с песента \"Искам да полетя\". Председателят на експертното жури - големият български композитор Вячеслав Кушев, сподели, че тя е била безспорен фаворит през цялото време и заслужено е спечелила голямата награда. В залата бързо се разнесе слухът, че варненката е побеждавала на всички конкурси, на които се е явявала, независимо в коя държава е било това. Впечатляващо и категорично се открои още една песен, чийто екип също демонстрира класа както в музицирането, така и в изпълнението. Става дума за дует, сформиран от организаторите от две талантливи деца от два различни града - Валя Нушева от София и Камен Костадинов от Кюстендил, които представиха \"Слънце от звезди\" по музика и текст на Биляна Ангелова и аранжимент на Алекс Нушев. Оказа се, че със същия брой точки се е класирала на второ място друга професионално подготвена песен на композитора Светослав Лобушки по текст на Христина Димова и прекрасно изпълнена от две момичета с много характерни гласове и събрани специално за дуета - Александра Георгиева и Александрина Механджийска. До края на списъка с наградените всички деца чуха имената си, получиха и лакомства, но награждаването беше пълен хаос, а воденето - абсурдно, пише журналистката и пиар Патриция Кирилова. И добавя: дано се сбъдне благословията на Светия Синод, силно подкрепящ конкурса - да са живи, здрави и все по-талантливи българските деца. Дано да се развие и разработи много по-професионално от организационна и творческа гледна точка тази наистина добра идея, за осъществяването на която трябват не само можещи хора, но и много повече пари и медии. Заслужава си.", "date": "2019.03.26", "title": "Златното момиче на Варна спечели  и \"Детска мелодия на годината\""}
{"url": "https://duma.bg/povelitelyat-na-studa-skochi-ot-4-km-za-rekord-n188279", "text": "Олег Резанов, познат с прозвището си Повелителят на студа, постави световен рекорд, като скочи от самолет над мразовитата Якутия, съобщи \"Раша тудей\". Ентусиастът, облечен само с боксерки, полетя от височина 4,1 км, като така отбеляза и 12-ото си лично постижение за оцеляване при екстремни условия. Според републиканската федерация по парашутизъм температурата на въздуха по време на скока е била минус 23 градуса по Целзий.  Руснакът постави първия си рекорд за екстремен студ при откриването на Зимните олимпийски игри в Сочи през 2014 г., когато плува в продължение на две минути в ледените води на Черно море.", "date": "2019.03.26", "title": " Повелителят на студа скочи от 4 км за рекорд"}
{"url": "https://duma.bg/prognozirat-spad-na-turistite-v-albena-n188301", "text": "Между 3 и 5% е спадът на ранните записвания за активния летен сезон в курортен комплекс Албена, съобщи изпълнителният директор на акционерното дружество Красимир Станев. Към момента са извършени около 75% от годишните записвания. \"Разчитаме да задържим нивата от миналата година, когато са реализирани 1 670 000 нощувки, но ще има спад за цялото Черноморие\", коментира Станев. По думите му в Албена положението не е чак толкова тревожно и най-песимистичната прогноза е за 10-процентно намаление на летовниците. Освен руските туристи, които за трета година бележат спад, се очакват и по-малко германци. \"Полагаме много големи усилия за събитиен туризъм - спорт, симпозиуми и др. Надяваме се да компенсираме и чрез нашия собствен малък немски туроператор - \"Фламинго турс\", който тази година ще удвои броя на гостите си, каза още изпълнителният директор на \"Албена\" АД. Първите за сезона гости се очакват от Румъния и България за Великденските празници.  Станев изтъкна като проблем липсата на спасители и не скри разочарованието си от украинските студенти, наети миналото лято в ресторантите и хотелите на курорта. По думите му, те не били свикнали на високите стандарти, по които се работи в Албена, не се получава нужното качество и редовните посетители веднага са отбелязали този факт.  ", "date": "2019.03.26", "title": "Прогнозират спад на туристите в Албена"}
{"url": "https://duma.bg/kurumbashev-debatite-okolo-paketa-makron-sa-krayno-nedostatachni-n188302", "text": "Дебатите около пакета \"Макрон\" са крайно недостатъчни. Това заяви вчера евродепутатът от Групата на социалистите и демократите Петър Курумбашев пред бТВ. Вчера трябваше да стане ясно дали пакетът \"Мобилност\" ще влезе в дневния ред на депутатите от Европейския парламент за дебати и вот. Страната ни настоява решението за пакета \"Мобилност\" да се вземе от следващия състав на Европейския парламент. Очаква се той да бъде заложен за гласуване в сряда, 27 март, когато ще има и нов протест на превозвачи пред Европейския парламент. Франция и Германия твърдо стоят зад приемането на промените. Против са България, Румъния, Полша, Унгария, Естония, Испания и Португалия. Дори и да се стигне до гласуване, то ще е на първо четене. След това предстоят т. нар. тристранни преговори между Съвета на ЕС, ЕК и ЕП. От една страна, нашият транспортен сектор нарасна благодарение на това, че станахме член на Европейския съюз, коментира Курумбашев. По неговите думи в момента има едно \"любезно предложение\", тиха отрова, която върви към превозвачите от Централна и Източна Европа - да си пререгистрират фирмите в Западна Европа. \"Какво се случва тогава? Хората спират да плащат данъци в България и ги плащат в Западна Европа - същото важи и за вноските в НЗОК и пенсионната ни система. Благодарим за европейската солидарност\", коментира Курумбашев. Най-притеснителните точки за превозвачите от България, а и другите страни от Източна Европа, е изискването автомобилите и шофьорите да се прибират на 20 дни в страната си, а фирмите да плащат европейски ставки.", "date": "2019.03.26", "title": " Курумбашев:  Дебатите около пакета \"Макрон\" са крайно недостатъчни"}
{"url": "https://duma.bg/dai-spirala-ot-dvizhenie-koli-s-prilozhenieto-maksim-n188303", "text": "Изпълнителна агенция \"Автомобилна администрация\", известна като ДАИ, е спирала коли от движение за 6 месеца заради нерегламентирани превози през мобилното приложение \"Такси Максим\", става ясно от съобщение на прокуратурата. Още на 17 май миналата година прокуратурата е възложила на ДАИ да направи проверка дали руската компания \"Такси Максим\" извършва нерегламентирана дейност за таксиметров превоз на пътници. Въпреки това обаче фирмата продължава да работи, без да има право да извършва таксиметрова дейност. От Върховната административна прокуратура (ВАП) са дадени указания в проверката да се включат и органите на полицията и на НАП, като е посочено да се сезират и други контролни органи при разкриване на нарушения от тяхна компетентност. Впоследствие ВАП е получила данни, че в резултат на съвместните дейности на ДАИ, полицията и НАП са подведени под административнонаказателна отговорност отделни водачи на автомобили. Но не и самите организатори на услугата. На шофьорите са им били съставени актове за установяване на административни нарушения, а автомобилите, с които те са извършвали нарушенията, са били спрени от движение за срок от половин година. Сезирана е и КЗК. В момента прокуратурата очаква информация за броя на нарушенията от началото на проверките. Ангажиран е директорът на ДАИ да наложи имуществена санкция на \"Такси Максим\" ЕООД, тъй като според обвинителите дружеството е допуснало нарушения. КЗК започна проверка за дейността на руската компания за споделени пътувания, която работи подобно на американския стартъп \"Юбер\". Преди дни срещу използването на \"Такси Максим\" от шофьори - физически лица, в София протестираха таксиметрови водачи.", "date": "2019.03.26", "title": " ДАИ спирала от движение коли с приложението \"Максим\""}
{"url": "https://duma.bg/kevr-shte-mozhe-da-smenya-tsenata-na-toka-vseki-moment-n188305", "text": "Комисията за енергийно и водно регулиране (КЕВР) ще има правото да променя във всеки един момент тарифите, по които се плаща електроенергията в зависимост от котировките на някой от ценообразуващите елементи. Например промяна при газа дава отражение на цената на парното, на тока от когенерации и на таксата \"задължения към обществото\". В момента законът предвижда тези цени да се променят на тримесечие. Това е една от основните промени в Закона за енергетиката, внесени в парламента от депутатите на ГЕРБ Делян Добрев и Валентин Николов.  Новите текстове предвиждат още изграждането или модернизирането на централа за комбинирано производство на ток и топлинна енергия, чието производство се изкупува по преференциални цени, да става след конкурс. Това ще става, ако преференциалната цена не надвишава одобрения от ЕК бюджет за подпомагане на когенерациите. С промените се предлага малките централи, сред които са и 360 ВЕИ, също да продават тока си на енергийната борса. Сега той задължително се изкупуваше от НЕК на преференциални цени . Ако промените бъдат приети от парламента, разликата между пазарната и преференциалната цена на електроенергията ще се плаща като премия.  В мотивите към законопроекта се пояснява, че в момента се чака нотификация от ЕК за държавната помощ за тока на ТЕЦ-овете, които произвеждат топлинна енергия по високоефективен способ. Брюксел може да одобри 300 млн. лв. добавки, но при условие, че не се прибавят нови мощности. Затова се въвежда и условието нова ТЕЦ да се прави само ако е изведена от експлоатация стара. Въвежда се правото на клиент с мощност 10 и над 10 киловата да поиска да му монтират умен електромер, който да показва данни в реално време. Това е за сметка на клиента, за да не се натоварват ЕРП-та с разходи, които ще бъдат калкулирани в цената на тока за бита. Друга промяна е, че КЕВР трябва да определя квота на тока за регулирания пазар не годишно, а месечно, като очакванията са това да доведе до по-голяма прогнозируемост на пазара.", "date": "2019.03.26", "title": "КЕВР ще може да сменя цената на тока всеки момент"}
{"url": "https://duma.bg/oshte-sedmitsa-za-deklarirane-na-firmenite-pechalbi-n188300", "text": "Седмица остава за подаване от фирмите на годишни данъчни декларации за облагане с корпоративни данъци. Тази година крайният срок е 1 април, защото 31 март е почивен ден, уточниха от пресцентъра на НАП. Декларацията се подава само по интернет с квалифициран електронен подпис. С нея задължително се подава и годишен отчет за дейността. Юридическите лица, които през 2018 г. не са осъществявали дейност по смисъла на Закона за счетоводството, не са длъжни да подават годишна данъчна декларация по чл.92 от ЗКПО и годишен отчет за дейността. Неподаването на декларацията се санкционира, като минималната глоба е 500 лева за юридическото лице и 200 лева за управителя на фирмата. До 1 април 2019 г. трябва да се плати и дължимият корпоративен данък след приспадане на направените авансови вноски. Плащането на задължението към хазната може да стане чрез интернет без такса с електронната услуга на НАП, както и във всяка банка с попълване на вносна бележка за плащане към бюджета.", "date": "2019.03.26", "title": "Още седмица за деклариране на фирмените печалби"}
{"url": "https://duma.bg/stolitsa-na-kulturata-li-takav-kich-nyama-i-v-afrika-n188291", "text": "Не бях минавал покрай Пловдив повече от десет години. Тези дни ми се наложи да мина и изпаднах в ужас от видяното! Стотици разхвърляни строежи в покрайнините, върху най-плодородната почва в България. Видът им няма нищо общо с пловдивската и с българската архитектура. Разхвърлени складове, навеси, паркинги и какви ли не други неугледни постройки вече наближават Асеновград. И нито едно производствено предприятие. Изхвърлени боклуци, обрасли с бурени и тръни земи около постройките. Нищо общо с естетиката на едно населено място. Такъв кич няма и в Африка. Да, но тук става дума за най-стария град в Европа, който току-що заслужено беше обявен за Европейска столица на културата. Ако хилядите гости минат в покрайнините на Пловдив, не знам с какво впечатление ще останат.  А става въпрос и за похабяването на стотици декари от най-плодородната българска земя. Спомням си, че през социалистическото време имаше закон, който забраняваше строителството на производствени предприятия върху обработваеми земи. Спомням си какви критики имаше и когато беше построен Комбинатът за цветни метали между Пловдив и Асеновград. Дори имаше наказани висши ръководители. През осемдесетте години на миналия век минавах с чужденци над пловдивското поле. То беше изумителна картина на лозови, овощни и зеленчукови масиви и обработените земи преминаваха като на филмова лента. Райска градина. Чужденците гледаха възхитено. Тогава най-добрите плодове и зеленчуци се произвеждаха в този регион. Имаше за нас, имаше и за износ. Сега се задоволяваме с вносните пластмасови зеленчуци.  За това състояние на Пловдив са виновни \"демократичните\" кметове. Един от тях е Спас Гърневски, който сега, като народен представител, яростно клевети социалистическото време. Редно е на кметовете, допуснали това орезиляване на Пловдив, да бъде потърсена отговорност и да бъдат спрени тези безобразия. Културата на Пловдив не се представя само в центъра на града. Погледът трябва да бъде цялостен. ", "date": "2019.03.26", "title": "Столица на културата ли?  Такъв кич няма и в Африка"}
{"url": "https://duma.bg/zamrazenite-pileta-nay-skapi-v-dobrich-i-sofiya-n188304", "text": "През изтеклата седмица цената на едро на замразените пилета е била най-висока в Добрич - средно 4,95 лв. за килограм. Това показват данните на Държавната комисия по стоковите борси и тържищата. Сред най-високите цени е била и тази в София - средно 4,70 лв. за кг. Най-евтино замразеното пиле се е продавало на едро в Бургас - между 2,90 и 3,20 лв. за кг, и в Ямбол - между 2,60 и 3,30 лв. за килограм. Междувременно стана известно, че Европейският съюз е произвел 15,2 милиона тона птиче месо през 2018 година, което е нов исторически връх. Това представлява ръст от около една четвърт, или с 3,2 милиона тона повече от 2010 година насам, показват данни на \"Евростат\". През 2018 година около 70% от производството на птиче месо в ЕС е било концентрирано в едва шест държави членки. Най-голям дял е в Полша - цели 16,8%, следвана от Обединеното кралство - с 12,9%, Франция - 11,4%, Испания - 10,7%, Германия - 10,4%, и Италия -  8,5%. В рамките на България през миналата година е било произведено 114,88 хиляди тона птиче месо, като това представлява увеличение с близо 11 хиляди тона спрямо годината по-рано (103,96 милиона тона през 2017-а). Въпреки че само в рамките на година производството в нашата страна се е увеличило с цели 10,5%, България остава на едно от последните места с едва 0,76% от общото производство на птиче месо в ЕС. ", "date": "2019.03.26", "title": " Замразените пилета - най-скъпи в Добрич и София"}
{"url": "https://duma.bg/prikriti-targovtsi-prodavat-prez-saytove-za-malki-obyavi-n188298", "text": "Има много прикрити търговци, които всъщност са си търговци по занятие, но вместо да продават през собствен уебсайт, пускат обяви в платформите за малки обяви. Това обяви пред БНР изпълнителният директор на асоциация \"Активни потребители\" Богомил Николов. Трудно можем да се ориентираме само по обява каква стока ще достигне до нас, потребителите, когато пазаруваме в интернет. Точно заради това, когато пазаруваме онлайн, законодателството ни дава повече права. Друг е въпросът как ние се възползваме от тях, каза още Николов. Според него все още много хора не се възползват от правото си да върнат стоката в 14-дневен срок. \"За да можем да упражним това право, търговецът трябва да си е посочил физически адрес и координати\", посочи експертът, но коментира, че много малка част от потребителите правят такава проверка. При малките обяви, когато, да кажем, физическо лице си продава стария хладилник на друго физическо лице, нито едно от изброените потребителски права не е в сила, даде пример той.", "date": "2019.03.26", "title": "Прикрити търговци продават през сайтове за малки обяви"}
{"url": "https://duma.bg/imotite-v-sofiya-poevtinyavat-v-kraya-na-godinata-n188299", "text": "На пазара на недвижими имоти в столицата се наблюдава охлаждане, но реален спад в цените може да има в края на годината. Това каза пред Дарик Щелян Калчев, съосновател на агенция за недвижими имоти с над 10 годишен опит. \"Имотен балон е явление, което се появява и в много други сектори и реално погледнато това е рязко надуване на цените вследствие на рязък спад\", коментира той. Калчев обясни, че охлаждането на пазара е естествена фаза от цикъла на пазара на имоти. \"В момента сме в един период на изчакване. Купувачите изчакват за по-добри оферти, а строителите наваксват с все повече нови обекти. Продавачите са склонни са преговарят\". Корекция на цените със сигурност обаче ще има, посочи той. За масово падане на цените не може да се говори, но корекция ще има. Очаква се тя да бъде в края на тази година или по-реалистично догодина.", "date": "2019.03.26", "title": "Имотите в София поевтиняват в края на годината"}
{"url": "https://duma.bg/evrohold-se-vklyuchi-v-borbata-za-aktivite-na-chez-u-nas-n188306", "text": "\"Еврохолд\" е третият потенциален купувач на българските активи на ЧЕЗ, съобщава \"Лидове новини\", цитиран от БНР. От българската компания официално заявиха, че не коментират слухове и спекулации, а от централата на ЧЕЗ в Прага уточниха, че имат споразумение за конфиденциалност и очакват обвързващи оферти през април. Още миналата седмица Томаш Плескач, член на надзора на чешкото дружество, съобщи, че в надпреварата се включва трети кандидат за българските активи, като финансирането на евентуалната сделка ще бъде осигурено от руски и английски банки. Според медийни публикации разговорите между представители на ЧЕЗ и председателя на надзора на \"Еврохолд\" Асен Христов са се състояли покрай придобиването от страна на \"Евроинс Иншурънс Груп\", която притежава \"Еврохолд\", на четири застрахователни дружества на германската ERGO, едното от които е в Чехия. Както е известно, от края на 2018 г. ЧЕЗ води преговори за продажбата на шестте си дружества в България и с компанията \"Индия Пауър\", след като подписаното с пазарджишката \"Инерком\" споразумение за продажба продължава да среща трудности с одобрението на сделката от Комисията за защита на конкуренцията. Паралелните преговори с индийската компания бяха предприети от чехите в опит да се подсигури излизането й от българския пазар при изгодни за нея финансови условия. Очаква се българският ВАС да разгледа през май 2019 г. жалбата на \"Инерком\" срещу забраната от КЗК да придобие енергийния бизнес на ЧЕЗ. Според антимонополния орган така \"Инерком\" ще добие господстващо положение на българския енергиен пазар и може да злоупотреби с него. През април обаче, по думите на Плескач, ЧЕЗ трябва да получи обвързващи оферти от \"Индия Пауър\" и \"Еврохолд\".  Досега от \"Инерком\" систематично оспорват решенията по сделката, която за момента е в застой, а ЧЕЗ по последни данни нямат напредък и по започналите междувременно за всеки случай преговори с втория кандидат за българските активи - индийската \"Индия Пауър\". Следвайки своята корпоративна политика и правила, \"Еврохолд България\" АД не коментира слухове или спекулативни информации, особено когато това засяга трети страни. \"Еврохолд\" е публична компания, чиито акции се търгуват на Българската и Варшавската фондова борса и като такава тя спазва стриктно законовите разпоредби и правилата за разкриване и разпространение на корпоративна информация - процес, който се следи внимателно от финансовите регулатори, се казва в официално изявление на дружеството.  ", "date": "2019.03.26", "title": "\"Еврохолд\" се включи в борбата за активите на ЧЕЗ у нас"}
{"url": "https://duma.bg/marko-ganchev-e-poet-na-mart-v-stolichnata-biblioteka-n188285", "text": "Поет на месеца в Столичната библиотека през март ще бъде писателят сатирик Марко Ганчев. На 27 март от 18.30 ч. в литературния клуб на библиотеката ще бъдат представени авторът и новата му книга със сатирични поеми \"Кота нула\" (ИК \"Стършел\", илюстрации Ивайло Нинов). Марко Ганчев е поет, преводач, есеист, детски писател. Роден е през 1932 г. в с. Марча, сега квартал на Дряново, в семейството на железничар. Племенник е на писателя Марко Марчевски. Завършва гимназия в родния си град и българска филология в Софийския университет. Автор е на повече от петдесет книги.", "date": "2019.03.26", "title": "Марко Ганчев е поет на март в Столичната библиотека"}
{"url": "https://duma.bg/kontsert-v-muzikalnata-akademiya-n188286", "text": "Академичният симфоничен оркестър ще изнесе концерт на 27 март от 18 ч. в зала НМА, бул. \"Евлоги и Христо Георгиеви\" 94. Диригент ще бъде Виктор Крумов от класа на доц. д-р Деян Павлов. Солист е Уонмин Лий - виолончело, от класа на проф. Анатоли Кръстев. Концертмайстор е Жорж Паликарски. В програмата \"Реминисценции\" за струнен оркестър от Михаела Котева от класа по композиция на проф. Красимир Тасков, Концерт за виолончело и оркестър от Едуард Елгар и Осма симфония от Антонин Дворжак. Входът е свободен.", "date": "2019.03.26", "title": "Концерт в Музикалната академия"}
{"url": "https://duma.bg/kaloyan-pargov-opredeli-kato-pozor-otsastvieto-na-trima-balgarski-evrodeputati-pri-glasuvaneto-na-paketa-%E2%80%9Emobilnost%E2%80%9C-n188351", "text": "Позор е единственото определение за отсъствието на тримата български евродепутати от гласуването на пакета „Мобилност“ вчера в Европейския парламент. Това заяви лидерът на БСП София Калоян Паргов. Той направи коментара, след като стана ясно, че трима от българските евродепутати - Светослав Малинов, Неджми Али и Николай Бареков - са пропуснали вота, което определи пакетът „Мобилност“ да попадне в дневния ред на последното заседание на Европейския парламент само с два гласа повече - 156:154. Български представители от ЕНП, АЛДЕ и европейските консерватори и реформисти вчера пропуснаха да подкрепят българските превозвачи. Три гласа, които се оказаха решаващи. Случайно или нарочно?! И в двата случая е позор, заяви Калоян Паргов. Единствено българските социалисти бяха на мястото, за което са избрани – да защитават националните интереси, посочи той. Лидерът на БСП - София добави, че Планът „Макрон“ цели да унищожи българския транспортен бранш. „А гласуването в Европейския парламент може да легитимира тази присъда. Години ще са необходими, за да преодолеем подобна несправедливост\", коментира още той. Ето защо е толкова важно кого ще изпратим в следващия Европейски парламент. Дали ще изберем хора без чувство за дълг и отговорност или ще изпратим там истински бойци. Много е важно всички да гласуваме на евроизборите, категоричен бе Паргов.", "date": "2019.03.26", "title": "Калоян Паргов определи като позор отсъствието на трима български евродепутати при гласуването на пакета „Мобилност“"}
{"url": "https://duma.bg/drami-v-gerb-borisov-besen-tsvetanov-tsepi-partiyata-n188318", "text": "Бойко Борисов е бесен на Цветан Цветанов, който не искал да напусне постовете си и да поеме отговорност за \"Апартамент гейт\", твърди \"Епицентър\" и се позовава на източници от ГЕРБ. Цветанов, който е зам.-председател на ГЕРБ, шеф на парламентарната група и на вътрешната комисия в НС, е на посещение в САЩ и ще се върне утре. В четвъртък Изпълнителната комисия на ГЕРБ да реши съдбата на втория в ГЕРБ. В разговор по телефона в неделя Борисов настоял да подаде оставка заради огромното обществено недоволство и негативите върху партията. Цветанов отказал, защото не се смятал за виновен, и настоявал, че е сключил законна сделка с \"Артекс\".  Борисов бил най-ядосан, че заместникът му цепи партията, твърди източникът. Предани последователи на втория в ГЕРБ, начело с шефа на правната комисия Данаил Кирилов, пускали декларации от името на партийните структури, в които се изтъквала незаменимостта на Цветанов като партиен строител и организатор. Лидерът на ГЕРБ прозрял в това вътрешнопартиен заговор. Вероятно затова преди дни Борисов напомни: \"Тази партия аз съм я създал\". От вчера във фейсбук се появи фенстраница \"Цветанов е невинен\", на която най-верните му депутати заклеймяват атаката срещу него. С постове се изявяват Данаил Кирилов и лидерката на \"Жени ГЕРБ\" Ирена Соколова. \"Мрачното време преди избори ражда демони. Социопатно е да навредиш на всички останали, за да можеш да задоволиш себе си\", написа Соколова в защита на Цветанов. По всеобщо мнение преди ден вицепремиерът Томислав Дончев е изразил мнението на Борисов, коментирайки, че скандалът ще търпи развитие и че поведението на Цветанов нанася щети на правителството. Той дори намекна, че не може да има търпимост към нито един политик, който е загубил доверието. \"Дори и най-стабилната парламентарна конфигурация не би спасила някой, по отношение на който доверието е изчерпано\", каза вицепремиерът. \"Прав е Томислав. Ще го махна Цветанов!\", казал по-късно Борисов в тесен кръг. Поне дузина депутати от ГЕРБ не одобрявали поведението на Цветанов и смятали, че имотната му сделка е резултат от търговия с влияние заради поправката \"Артекс\", която с негово съдействие е минала през парламента.", "date": "2019.03.26", "title": "Драми в ГЕРБ: Борисов бесен,   Цветанов цепи партията"}
{"url": "https://duma.bg/i-shefat-na-antikoruptsionnata-komisiya-kupuval-imoti-na-niski-tseni-n188319", "text": "Шефът на Антикорупционната комисия (КПКОНПИ) Пламен Георгиев, който ще разследва имотните афери на Цветан Цветанов, Цецка Цачева, Вежди Рашидов и Ваня Колева, също е купил луксозни апартаменти в София на много ниски цени. От 2012 г. насам се е сдобил с две лъскави жилища, три паркоместа и гараж за общо 527 095 лв., съобщи Фрогнюз. Единият апартамент е купен през 2012 г. и е на ул. \"Коста Лулчев\" - на 200 метра от апартамента на Цветанов в кв. \"Изток\" и стотина метра от хотел \"Плиска\". Платената цена на жилището от 99,41 кв. м е 850 евро на кв. м, при положение че в този район имотите са от 1500 евро нагоре. От имотната му декларация става ясно, че за апартамента и две паркоместа Георгиев е платил само 207 318 лв. - почти два пъти по-малко от реалната им стойност. След това купува още едно паркомясто в същата сграда за 6845 лв., или 280 евро на кв. м при реална цена 600-700 евро. През 2017 г. шефът на КОНПИ купува и апартамент от 156 кв. м с гараж от 42,94 кв. м в нова сграда на ул. \"Проф. д-р Георги Павлов\", в близост до МвНР и алея \"Яворов\". Дори дава личен пример на подчинените си от КПКОНПИ, като декларира имота си пред комисията. Там посочва, че е платил за апартамента и гаража общо 160 000 евро. Това означава 961,54 евро за кв. м за жилището и 232,88 евро за гаража, при пазарни цени на имотите в този район от мининум 1330 евро. Справка в Имотния регистър показа, че ВИП апартаменти от \"Артекс\" на ниски цени са купили и други представители на властта. Цели два апартамента \"на промоция\" е спазарил зам.-министърът на енергетиката от квотата на \"Обединени патриоти\" Красимир Първанов, който според \"Бивол\" е рекордьор по евтиния. На 28.09.2018 г. той е купил жилище на ул. \"Тинтява\" в кв. \"Изток\" от 149,56 кв. м с два гаража. Платил е само 240 312,47 лв., или по 616 евро на кв. м при пазарни цени в района от 1600 евро нагоре. 9 години по-рано Първанов е купил апартамент от нашумялата фирма в \"Дианабад\" от 150 кв. м с гараж. Те пък струват само 222 964 лв., или 684 евро на кв. м. В същата сграда на ул. \"Тинтява\" апартамент е купил и бившият дългогодишен шеф на Комисията за регулиране на съобщенията Веселин Божков - пак през септември 2018 г. Сделката му е за 682 евро на квадрат. През юни 2018 г. с луксозен апартамент на \"Артекс\" се сдобива и Гергана Мутафова, която стана член на Висшия съдебен съвет от квотата на НС по предложение на Цветан Цветанов. Жилището й е в блока на Цецка Цачева на ул. \"Юри Гагарин\". Магистратката все пак плаща 1147 евро на кв. м - двойно повече от Цачева. И тази цена обаче е под пазарните за \"Изток\" от 2000 евро нагоре.", "date": "2019.03.26", "title": "И шефът на Антикорупционната комисия   купувал имоти на ниски цени "}
{"url": "https://duma.bg/feldsheri-se-zakanvat-da-sprat-rabota-n188316", "text": "Ако не бъдат изпълнени исканията на фелдшерите, те се заканиха дори да спрат работа. Да се спазва колективният трудов договор, да се плащат регламентирани и достойни заплати, обвързани с минималната, да има регламент и плащане на всяка дейност. Това са част от исканията на фелдшерите, обявени от председателя на Сдружението на фелдшерите Александър Александров. \"Отговорно заявявам, че този път нещата трябва да се доведат докрай, защото вече търпението е изчерпано\", заяви Александров и обяви, че ако се наложи, ще спрат работа в спешните центрове поетапно, докато не им бъде обърнато внимание. С разпънати палатки пред сградата на МЗ фелдшерите вчера се събраха на протест. Освен достойно заплащане на труда им и двойно увеличение на заплатите, те настояват и за промяна в Закона за съсловните организации, която да позволи да създадат самостоятелна съсловна организация. От Сдружението поясняват, че решението им за протест е в резултат на системно неглижиране на желанието им за срещи със здравния министър и неуважително отношение на властта към цялото съсловие. След началото на протеста от кабинета на министъра обявиха, че Ананиев поканил протестиращите на среща, за да изяснят исканията си. В късния следобед от МЗ съобщиха, че министър Ананиев се ангажирал по време на срещата си с фелдшерите да проведе разговори с народните представители по отношение на искането на фелдшерите да се отделят от Българската асоциация на професионалистите по здравни грижи и да сформират независима съсловна организация.  Отново вчера акушер-гинекологът от Казанлък д-р Захари Стойчев обяви, че започва тридневна гладна стачка заради зле финансираното здравеопазване в България. \"Все още не можем да стигнем мечтата ни от 2000 г. поне 5% от БВП да се заделя за здравеопазване. В най-бедните държави от ЕС този процент е 6-7%, в развитите държави е 10-12%, а в САЩ е 16-17%\", посочи 73-годишният лекар. Въпреки гладната стачка той заяви, че ще продължи да работи.  Проблемите на медицинските сестри и специалистите по здравни грижи са от поне 2 години, коментира президентът на КТ \"Подкрепа\" Димитър Манолов. Синдикатът застава зад исканията на медицинските специалисти за достойно заплащане и условия на труд. Според Манолов обаче решението на проблемите, свързани с недофинансирането в системата, не е толкова просто.", "date": "2019.03.26", "title": " Фелдшери се заканват да спрат работа"}
{"url": "https://duma.bg/kolo-kolev--tsvetanov-ot-gol-kato-pushka-do-chasten-asansor-n188317", "text": "\"Големият проблем е персоналният асансьор на Цветан Цветанов, който преди 10 години излиза гол като пушка от МВР, а след 10 години във властта се сдобива с частен асансьор и цъфва с апартамент в центъра на София, който по пазарни цени струва около 1,6 млн. лева. Което означава, че през тези 10 години се е замогвал месечно с 15 000 лева, дневно с 500 лева, а цял живот е бил на чиновническа заплата.\" Това заяви социологът Кольо Колев в тв интервю вчера. Такъв асансьор струва колкото малък апартамент, отбеляза той. В ГЕРБ започна битка за наследството на Борисов, коментира политологът Първан Симеонов в радио интервю. По думите му от известно време на Борисов се гледа като на човек, който започва да слиза от сцената. \"Не утре, не вдругиден, но все някога. От сегашната ситуация може да зависи как ще изглежда ГЕРБ, след като някога Борисов даде крачка назад. Два пъти Цветанов волно или неволно удари имиджа на Борисов с два големи гафа - с мюфтийството и с преференциите. Случващото се днес прилича на контраудар\", предположи Симеонов.  Според Георги Харизанов отговорите, които ще даде Цветанов, след като се върне от САЩ, няма да са достатъчни. \"Когато си на публична длъжност, трябва да изнасяш информация за доходите си. Г-н Цветанов получава възнаграждение от партия ГЕРБ и от публичната си длъжност. Средната класа и малкият бизнес са не по-малко изнервени от скандала с апартаментите от хората с ниски доходи\", коментира Харизанов. Според него очевидно има много голям етичен проблем, който не може да бъде решен само с обяснението, че всичко е законно.", "date": "2019.03.26", "title": "Кольо Колев:     Цветанов - от гол като пушка до частен асансьор"}
{"url": "https://duma.bg/problemite-horizontite-i-patya-pred-bagariya-diskutirat-mladi-eksperti-n188344", "text": "Младо поколение прогресивно мислещи експерти от социалните науки представят днес своята визия за развитие на страната на дискусионна среща \"България 2019 - Нови хоризонти: Съмнения, надежди, перспективи\". Форумът се организира от Института за социална интеграция и Фондация \"Фридрих Еберт\" под патронажа на вицепрезидента Илияна Йотова. Сред участниците в дискусията са Борис Попиванов, Александър Димитров, Ваня Григорова, Страхил Делийски и др. Книгата представлява сборник от 10 текста на 10 млади български анализатора (политолози, социолози и икономисти), които разказват своята представа за бъдещето на България, изхождайки от днешната реалност.  \"Отчетлива тенденция през последните години е управляващите да целеполагат, стратегират и упражняват законодателни инициативи, без това да се е случило чрез засилен диалог с гражданското общество и експертната общност в дадения публичен сектор. Това води до изкривяване на положените цели, а често и до \"работа на парче\" Все по-устойчива е тенденцията гражданите да губят доверие в институциите, а управленските решения биват системно подлагани на критика, протестни действия и не рядко дори бойкот\", посочват организаторите. Именно затова те обединяват на едно място различни хора от сферата на политологията, социологията, антропологията и икономиката, които да представят критичната си гледна точка и да предложат нови перспективи и възможности за България.", "date": "2019.03.26", "title": "Проблемите, хоризонтите и пътя пред Бъгария дискутират млади експерти"}
{"url": "https://duma.bg/pravitelstvoto-otnema-prava-na-rabotnitsi-n188335", "text": "Юридическият екип на КНСБ обвини Министерския съвет в незаконни практики срещу трудовите права на работници и служители. Причината е, че на последното си заседание на 20 март правителството одобри позицията на България по дело на Съда на Европейския съюз, според която незаконно уволнен и след това възстановен на работа човек няма право на платен отпуск за периода, през който е бил уволнен. Правото на отпуск е конституционно и според Кодекса на труда се придобива при натрупване на минимум 8 месеца трудов стаж, категоричен е  .  През есента работодателски организации у нас поискаха платеният отпуск да отпадне за жени, които са били в майчинство.", "date": "2019.03.26", "title": "Правителството отнема  права на работници"}
{"url": "https://duma.bg/i-lozan-panov-izskochi-ot-aferata-s-arteks-n188346", "text": "Скандалът с имотите на властта и фирма \"Артекс\" стигна и до председателя на Върховния касационен съд Лозан Панов. Съпругата му Елисавета се оказа също собственик на луксозен апартамент от \"Артекс\", съобщава \"Правен свят\". Фирмата на Елисавета Панова купува апартамент от 172 квадрата още през 2013 година. Имотът е на ул. \"Елемаг\" в кв. \"Изгрев\" и според справки в Имотния регистър е струвал на купувача едва по 225 евро на кв. метър. Макар да се оказва, че е платила около три пъти по-малко от заместник-председателя на ГЕРБ Цветан Цветанов (627 евро на кв.м.) и от министъра на правосъдието в оставка Цецка Цачева (670 евро на кв.м.) за техните апартаменти в кв. \"Изток\", жената на Лозан Панов купува своя имот от \"Артекс\" в не по-малко луксозна откъм изпълнение сграда, при това намираща се само на десетина метра от горната част на Борисовата градина, в някогашния жилищен комплекс \"Червена звезда\", сега квартал \"Изгрев\".", "date": "2019.03.26", "title": "И Лозан Панов изскочи от аферата с \"Артекс\""}
{"url": "https://duma.bg/i-zam-ministarat-na-energetikata-podade-ostavka-n188347", "text": "Скандалът с апартаментите на властта доведе до трета оставка в кабинета \"Борисов\" 3. Зам.-министърът на енергетиката Красимир Първанов днес е депозирал молбата си за напускане. Неговото име също се нареди сред купувачите на евтини апартаменти от фирма \"Артекс\".  Преди него заради \"апартаментгейт\" от състава на правителството излязоха правосъдният министър Цецка Цачева и зам.-министъра на спорта Ваня Колева. ", "date": "2019.03.26", "title": "И зам.-министърът на енергетиката подаде оставка "}
{"url": "https://duma.bg/parvan-simeonov-lipsva-ni-useshtaneto-za-utre-balgariya-se-upravlyava-den-za-den-n188348", "text": "Повече от всякога трябва да говорим за България и за националния интерес. В момента  управлението е от ден за ден, има отказ да се погледне в утрешния ден. България я има само днес, а не утре. Коментарът направи политологът Първан Симеонов по време на дискусия \"България 2019 - Нови хоризонти:Съмнения, надежди, перспективи\". Форумът е организиран от фондация \"Фридрих Еберт\" и Инситутът за социална интеграция и е под патронажа на вицепрезидента Илияна Йотова.  Сред участниците са Борис Попиванов, Александър Димитров, Ваня Григорова, Страхил Делийски. По време на дискусията ще бъде представена и книга със същото заглавие, която представлява сборник от 10 текста от 10 млади български експерти в различни области. Те разказват своята представа за бъдещето на България.  Първан Симеонов очерта и основните предизвикателства пред Европа в близките години. Според него ключовият въпрос е ще я бъде ли Европа. Защото на предстоящите европейски избори се предполага, че могат да навлязат сили, които могат да блокират европейския и политически процес. Европа трябва да се справя в по-голяма степен сама, смята Симеонов. По думите му Европа трябва да бъде силна, което означава, че трябва да има повече отбранителна и външна политика. Големият проблем е, че инстинктът на основни европейски държави е центробежен - хващаме се за сигурното, посочи още Симеонов. Той е категоричен, че повече от всякога има смисъл да говорим за България. Според Първан Симеонов вече са легитимирани понятия като национален интерес и става необходимо да говорим за нашето общностно живеене. Сред другите проблеми, които Първан Симеонов очерта, са, че никой не говори за проблемите в социалните системи. В заключение политологът заяви, че България трябва да разработи свои разказ, съюжет и положителна приказка за вътрешната политика, за да може хората да бъдат щастливи.", "date": "2019.03.26", "title": "Първан Симеонов: Липсва ни усещането за утре, България се управлява ден за ден"}
{"url": "https://duma.bg/razsledvashta-politsayka-zadarzhana-pri-aktsiya-v-blagoevgrad-n188312", "text": "Разследваща полицайка е задържана в Благоевград по подозрение, че нерегламентирано изнасяла информация. Тя оказвала помощ на криминалния контингент с вътрешна информация.  Спецакцията на прокуратурата и отдела \"Вътрешна сигурност\" на МВР започна сутринта в сградата на Областната дирекция на полицията, където се помещава и Първо РПУ. Въоръжени служители на прокуратурата и полицаи с качулки претърсиха части от сградата. По-късно стана ясно, че униформени са нахлули и в апартамент в благоевградския квартал \"Еленово\". Оказа се, че това е жилището на бащата на дознателката Георги Кьосев, началник на отдел \"Охранителна полиция\". \"Питайте нея\", така Кьосев отговори на репортерите дали дъщеря му има нещо общо с криминалния контингент. Министърът на вътрешните работи Младен Маринов потвърди за задържането и уточни, че  разследването се води от 3-4 месеца.", "date": "2019.03.26", "title": "Разследваща полицайка задържана  при акция в Благоевград"}
{"url": "https://duma.bg/noi-obzhalval-9000-resheniya-na-telk-za-invalidni-pensii-n188311", "text": "Националният осигурителен институт е обжалвал през 2018 г. 9 хиляди решения на ТЕЛК за инвалидни пенсии, а фалшиви са се оказали 2 хиляди от тях, обяви управителят на осигурителната институция Ивайло Иванов.  Над 200 са подадените сигнали от НОИ до правоохранителните органи през последните години, предимно свързани със съмнения за измами в ТЕЛК системата. Ивайло Иванов обясни, че от предоставените 400 досиета прокуратурата установила за 200, че са с неистински диагнози. Статистиката до момента сочи, че 20% повече са и болничните листове за първите два месеца на годината, сравнено със същия период на 2018 г. Има вероятност завишението да е заради тежката грипна епидемия, но според Иванов има необходимост от дебати в обществото за промени, свързани с изплащането на болничните. ", "date": "2019.03.26", "title": " НОИ обжалвал 9000 решения на ТЕЛК за инвалидни пенсии"}
{"url": "https://duma.bg/karakachanov-svikva-kragla-masa-sreshtu-tsiganizatsiyata-n188309", "text": "Красимир Каракачанов кани \"видни общественици и интелектуалци\", за да чуе тяхната позиция за мерките, които държавата трябва да предприеме за справяне с проблема с маргинализираните ромски общности. Това съобщиха от пресцентъра на ВМРО-БНД. Днес в Гранитната зала на Министерския съвет ще се проведе кръгла маса \"срещу циганизацията\". От ВМРО припомнят, че преди два месеца Каракачанов представи пред обществото Концепция за промени в политиката за интеграция на циганския (ромския) етнос в Република България и мерките за реализацията им, която стана публично известна като Концепцията срещу циганизацията. От партийния пресцентър твърдят, че тя е получила безпрецедентна подкрепа от обществото. Каракачанов обвърза позицията си като вицепремиер и министър на отбраната с нейната реализация, като заяви, че ако тя не стане факт, ВМРО няма място в управлението на държавата.", "date": "2019.03.26", "title": "Каракачанов свиква кръгла маса срещу циганизацията"}
{"url": "https://duma.bg/do-mesets-stava-yasno-dali-kamenarov-shte-e-direktor-na-bnt-n188308", "text": "До месец ще стане ясно дали генералният директор на БНТ Константин Каменаров ще запази поста си. След повече от година делото срещу него в Софийския градски съд приключи. Каменаров обжалва наказанието от 1 година и 3 месеца условно за това, че през юни 2016 г. е шофирал с 1,6 промила алкохол в кръвта. Ако бъде потвърдена присъдата, той ще влезе в хипотезата на несъвместимост с поста и ще трябва да го освободи според условията на Закона за радиото и телевизията. Процесът по обжалването беше отлаган няколко пъти заради ангажименти или заболявания на Каменаров или адвоката му. Последното отлагане обаче предизвика отзвук, защото стана ясно, че докато е бил болен, шефът на БНТ всъщност е бил в командировка в Брюксел. Проверка, разпоредена от съдия Руси Алексиев, обаче показа, че всичко около здравния документ, с който Каменаров отложи делото, е по правилата. Вчера той се яви в съдебната зала. По време на процеса беше разпитана лекарката от болница \"Света Анна\" д-р Росица Иванова, която е изследвала кръвната проба. Защитата на Каменаров направи ново искане, с което бе хвърлено съмнение, че стриктно са спазени правилата - да бъде представен алкохолният дневник, за да се види кой е взел пробата. Съдът обаче отхвърли искането с аргумент, че разпитът на д-р Иванова е изяснил, че пробата е взета от медицинска сестра.", "date": "2019.03.26", "title": "До месец става ясно дали Каменаров ще е директор на БНТ"}
{"url": "https://duma.bg/priemna-n188314", "text": "Днес от 15 до 17 ч. народният представител от \"БСП за България\" Петър Витанов и общинският съветник Альоша Даков ще бъдат на разположение на софиянци в постоянната приемна на БСП в София на ул. \"Леге\", 10, етаж 1. Желаещите може да се запишат предварително на телефон 02/987 20 86.", "date": "2019.03.26", "title": "ПРИЕМНА"}
{"url": "https://duma.bg/128-dela-za-koruptsiya-zavedeni-vav-varna-prez-2018-g-n188310", "text": "През миналата година във Варна са образувани 128 дела, свързани с корупционни престъпления, отчете вчера изпълняващият функцията окръжен прокурор на града Радослав Лазаров. Досъдебните производства за пране на пари са били 32, а за злоупотреби с европейски фондове - 9. През годината варненската прокуратура е изпратила до Комисията за отнемане на незаконно придобито имущество 336 уведомления, като броят им нараснал три пъти в сравнение с 2017 г. Образуваните досъдебни производства за данъчни престъпления са били 271, като най-голям брой са свързани с ДДС. За Варненската окръжна прокуратура 2018 г. е била годината на митническите разследвания, като престъпленията са били 62 срещу 41 за 2017 г. Варненските прокурори отново ще повдигнат въпроса за нуждата от законодателни промени, които да премахнат съкратеното съдебно следствие по дела с причинена смърт, независимо от формата на вината.", "date": "2019.03.26", "title": "128 дела за корупция заведени   във Варна през 2018 г."}
{"url": "https://duma.bg/keniets-specheli-svetovnata-nagrada-za-uchiteli-i-1-mln-n188282", "text": "Кениец, раздал по-голямата част от доходите си на бедни ученици, спечели Световната награда за учители, носеща премия от 1 млн. долара. С нея всяка година бива отличен изключителен преподавател, информира Асошиейтед прес. Призът бе връчен в Дубай на церемония, на която водещ беше актьорът Хю Джакмън. Питър Табичи е учител по природни науки, дарява. 80% от доходите си, за да помогне на бедните в отдалеченото село Пвани, където почти една трета от децата са сираци или имат само един родител, а сушата и гладът са чести явления. Преподавателят е избран за носител на престижната награда сред 10 000 кандидати.", "date": "2019.03.26", "title": "Кениец спечели Световната награда за учители и $1 млн."}
{"url": "https://duma.bg/koruptsiyata-ot-modela-borisov-prebori-partiyata-gerb-n188354", "text": "Скандалът с апартаментите на властта е последица от модела \"Борисов\", чрез който ни управляват вече 10 години. Той е следствие на лобистките закони, които ГЕРБ приемат заради един-двама олигарси или за определени фирми. След което те им се отблагодаряват с коли, с апартаменти или с нещо друго. Това заяви лидерът на БСП Корнелия Нинова в коментар по темата \"апартаментгейт\". Тя цитира изказване на премиера Бойко Борисов отпреди няколко дни, в което той обяви, че е създал партия ГЕРБ, за да се бори с корупцията. След 10 години управление корупцията пребори партията, подчерта Нинова. Лидерът на левицата припомни още няколко публични корупционни скандала, които за последните години излязоха от редиците на ГЕРБ - първите апартаменти на Цветанов, апартаментите на Горанов, \"Кумгейт\", \"Суджукгейт\". Какво се случи след всички тези разкрития, попита Нинова. Нищо. Борисов и ГЕРБ продължават да управляват чрез рекет и лобизъм. Затова изходът от целия този порочен модел са само и единствено предсрочни парламентарни избори, убедени са в БСП. Защото дори и Цветан Цветанов да си отиде, на негово място ще дойде друг и моделът ще се възпроизведе, подчерта Корнелия Нинова. Защото главата на този модел се нарича Бойко Борисов и докато той управлява държавата, моделът няма да се промени.  Социалстите припомниха, че по време на правителството \"Борисов\" 2 бяха изготвили списък с общо 25 лобистки закона, прокарани от управляващата коалиция. Съвсем скоро БСП ще представи списък с лобистките поправки и закони на това правителство и на този парламент. Ще ви запознаем с конкретни цифри и имена - в чий интерес са приети и за какви пари, обеща още Нинова. ", "date": "2019.03.26", "title": "Корупцията от модела \"Борисов\" пребори партията ГЕРБ"}
{"url": "https://duma.bg/yotova-ima-strah-da-se-govori-za-razvitieto-na-balgariya-n188352", "text": "Има страх да се говори за развитието на България, защото за да се говори по тази тема, трябва някой да е измислил как страната ни да се развива занапред. Констатацията направи вицепрезидентът Илияна Йотова при откриването на дискусията \"България 2019-Нови хоризонти: Съмнения, надежди, перспективи\". Йотова не скри треговата си от това, че напоследък все по-малко са анализите и публичните дискусия върху това как трябва да изглежда България в близко и далечно бъдеще. От години не се е обсъждала цялостна стратегия за развитието на страната. За вицепрезидентът демографската криза е един от основните проблеми на България.  До 2030 г. 42% от населението ще живее в шест града - София, Пловдив, Варна, Бургас, Русе и Стара Загора. 45% от младежите в страната имат своите опасения за своята перспектива. По думите на вицепрезидента страната ни е една от най-бързо топящите се нации. 5% от малките селищата в България са останали без нито един жител, а селата до 20 човека са цели 13%. След 10 години повече от половината България ще бъде така наречената демографска пустиня, отбеляза Йотова. Ако доскоро най-бедният регион е Северозападният регион, днес по същия начин изглежда и Североизточна България, където младите хора прескачат от другата страна на границата, допълни вицепрезидентът.", "date": "2019.03.26", "title": "Йотова: Има страх да се говори за развитието на България"}
{"url": "https://duma.bg/balgariya-pak-e-posledna-v-es-po-zaplashtane-na-izvanredniya-trud-n188313", "text": "За десета година страната ни е на последно място в ЕС по плащане за час извънреден труд. През 2018 г. за един допълнителен час на работа средно са плащани по 5.5 евро, показват данните на Евростат. Пред България е Румъния, където извънреден час труд струвал на работодателя 6.5 евро. Унгария, Литва и Латвия са другите страни, в които допълнителният работен час е под 10 евро.  Първенец в класацията е Люксембург с 46.6 евро за час извънреден труд, което е с над 8 пъти повече от България. Дания и Белгия са по 40.8 и 39.3 евро на час. Средно за ЕС за един допълнителен час на работа се плаща 23.6 евро. За последните 10 години плащането за час извънреден труд в България се увеличило от 2,9 евро през 2009 г. на 5.5 евро.", "date": "2019.03.26", "title": "България пак е последна в ЕС по заплащане на извънредния труд"}
{"url": "https://duma.bg/knsb-obvinyava-pravitelstvoto-che-otnema-prava-na-rabotnitsi-n188307", "text": "Юридическият екип на КНСБ обвини Министерския съвет в незаконни практики срещу трудовите права на работници и служители. Причината е, че на последното си заседание от 20 март правителството одобри позицията на България по дело С-762/18 на Съда на Европейския съюз, образувано по запитване на Районния съд в Хасково. Според него незаконно уволнен и след това възстановен на работа човек няма право на платен отпуск за периода, през който е бил уволнен.  От КНСБ се обявиха категорично против тази позиция на правителството и смятат, че решението е взето без съгласуване със социалните партньори и без обсъждане на Националния съвет за тристранно сътрудничество.  Правото на отпуск е конституционно и според Кодекса на труда се придобива при натрупване на минимум 8 месеца трудов стаж, категоричен бе вицепрезидентът на КНСБ Чавдар Христов. По думите му на фона на кризата за работна сила бизнесът вече е променил отношението си към уволненията, но въпреки това позицията на правителството е враждебна към пазара на труда и застрашава извоювани от години придобивки, които са залегнали в българското законодателство. В това действие на правителството от синдиката съзират безпринципен реверанс към бизнеса за сметка на интересите и правата на хората на труда От КНСБ настояват да се даде възможност да се обсъди въпросът и мненията на синдикатите да бъдат присъединени към позицията на правителството.  От синдиката виждат и друга опасност в защитаването на тази позиция - близостта й с предложението на бизнеса за отпадане на правото на платен отпуск за периода на майчинството. ДУМА припомня, че в началото на октомври 2018 г. Европейският съд в Люксембург се произнесе по трудов спор от Румъния и според решението на съда жените, ползвали отпуск за отглеждане на дете до 2 г., може да останат без право на платен годишен отпуск за този период. Скоро след това работодателски организации у нас поискаха платеният отпуск да отпадне за жени, които са били в майчинство. Презумпцията е, че по време на отпуска си по майчинство жената не полага труд по трудовото правоотношение, следователно не би трябвало да има право на платен годишен отпуск за това време. \"При отпуска по майчинство обаче не се е отчита, че Конституцията директно възлага на родителите отговорността за отглеждане и възпитаването на децата им до определена възраст. Това не е ли работа по заръка на държавата? По време на този отпуск родителят не почива в смисъла, по който се разбира състоянието на физическото лице, когато е в отпуск\", коментира Христов.", "date": "2019.03.26", "title": " КНСБ обвинява правителството, че отнема права на работници"}
