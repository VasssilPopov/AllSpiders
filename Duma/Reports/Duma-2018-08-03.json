{"url": "http://www.duma.bg/node/172490", "text": "С една пета са намалели пътниците на жп гарата в София само за година. През 2017 г. през Централна гара са преминали 4,4 млн. пътници с превозни документи, а година по-рано цифрата е била 5,3 млн., показва статистика на транспортното министерство. \nДанните са на база на брой продадени билети и коефициент издадени карти. За дванайсетте месеца на миналата година данни показват, че през най-голямата гара у нас са заминали 1,54 млн. пътници, а пристигналите са 1,92 млн., или общо 3,46 млн. Заедно с продадените карти, които се използват най вече от работещите в столицата от съседни градове и села, броят на возещите се с железниците достига 4,4 млн. \nСреднодневно през най-голямата гара у нас, която в началото на месеца отбеляза 130 години от създаването си, преминават около 12 000 души. Толкова са ориентировъчно и пътниците на намиращата се в съседство автобусна гара в столицата. Все пак за първото полугодие на 2018 г. железниците успяват да понапълнят повече пероните на обновената наскоро гара София. За първите шест месеца пътниците са малко над 1 млн., или с около 65 хил. души повече в сравнение със същия период на 2017 г. Според данните на транспортното министерство за полугодието на 2016 г. статистиката не се различава особено от тази две години по-късно. \n    \n \t\n", "date": "2018.08.03", "title": "Пътниците на Централна гара намлели с една пета"}
{"url": "http://www.duma.bg/node/172489", "text": "Германската Metro Cash&Carry, една от най-големите търговски групи в Европа, смята да продаде имотните си активи в България и Румъния, твърди румънското издание Ziarul Financiar. Компанията вече е наела американската банка Goldman Sachs, която да намери купувач. Активите включват земите, магазините и други активи, казват източници на медията. Компанията притежава 30 магазина в Румъния и 13 в България. В северната ни съседка общата им площ е около 200 хил. кв. м, а стойността на портфолиото се изчислява на между €400 и €600 милиона. У нас веригата, която отвори първите си два обекта през 1999 година, има по два магазина в София и Пловдив, както и по един в Бургас, Варна, Русе, Плевен, Велико Търново, Стара Загора и Благоевград. В Хасково и Добрич през 2010 година бяха открити първите два магазина МЕТРО Компакт. Освен това компанията има и 2 специализирани бази в курортите Банско и Слънчев бряг. Веригата има 760 магазина в 25 страни в Европа и Азия. \n    \n \t\n", "date": "2018.08.03", "title": " \"Метро\" търси купувач на имотите си в България и Румъния"}
{"url": "http://www.duma.bg/node/172493", "text": "Унгарската банка ОТП обяви официално вчера, че нейното българско дружество Банка ДСК ЕАД, придобива 99,74% акционерно участие в Сосиете Женерал Експресбанк АД (SGEB), което е българското дъщерно дружество на Сосиете Женерал Груп и другите местни дъщерни дружества, притежавани от SGEB. \nС пазарен дял от приблизително 6,7% Сосиете Женерал Експресбанк е седмата по големина на българския банков пазар и като универсална банка е активна както в сегмента банкиране на дребно, така и в бизнес сегмента. В резултат на придобиването ОТП Груп ще засили още повече пазарната си позиция в България. Банка ОТП присъства в България от 2003 г. и нейната дейност е печеливша. Финансовото приключване на сделката се очаква да стане през последното тримесечие на 2018 г., при условие че бъдат получени всички необходими регулаторни одобрения.  Паралелно с тази сделка Сосиете Женерал и Банка ОТП обсъждат сключване на споразумение за услуги, което ще обхване предоставянето на взаимни услуги в различни области (включително, но не само - инвестиционно банкиране, капиталови пазари, финансиране и глобално трансакционно банкиране) в Албания, България, Хърватия и Унгария. ОТП контролира втория по големина кредитор в България - Банка ДСК, а сделката, която подлежи на регулаторно одобрение, вероятно ще увеличи пазарния й дял по активи до около 19%, което е близо до дела на най-големия български кредитор Уникредит Булбанк \n По информация в световните медии очаква се френската банка да продаде и подразделението си в Албания на ОТП. Това е част от стратегията му да се раздели с бизнес, който или не е от критичен размер, или няма потенциал за развитие в рамките на групата. Източниците в България са отказали коментар каква е стойността на сделката, но според един от тях вероятно ще съответства на продажбата на българския бизнес на National Bank of Greece (ОББ) на белгийската KBC Group миналата година, която бе на стойност 1,1 пъти от общия капитал на ОББ. \nВ края на май 2018 г. рейтинговата агенция Фич потвърди дългосрочния рейтинг на Сосиете Женерал Експресбанк - 'А-', който е възможно най-високият рейтинг, даван от Фич на финансова институция в България, надвишавайки с едно ниво този на държавата. Сосиете Женерал Експресбанк АД приключи 2017 г. със 109,5 млн. лева нетна печалба, 264,6 млн. лева нетен банков доход, 7,0 млрд. лв. общ обем на активите.    \n \t\n", "date": "2018.08.03", "title": " ДСК поглъща СЖ Експресбанк "}
{"url": "http://www.duma.bg/node/172491", "text": "В \"Национална компания индустриални зони\" (НКИЗ ЕАД) са постъпили над 50 инвестиционни запитвания за два месеца от разнородни компании, съобщи изпълнителният директор Антоанета Барес. Дружеството, което е 100% държавно, оперира четири действащи зони - Свободни зони Русе, Видин и Свиленград и Транзитна търговска зона - Варна, и развива пет допълнителни индустриални терена в градовете София (Божурище), Бургас, Карлово, с. Телиш (Плевен) и Варна. Най-силен интерес проявяват дружества от автомобилния бранш, както и доста логистични компании, каза Барес. По думите й най-голямата инвестиция на логистична компания е с датски адрес. Същата изгражда на територията на зоната в Божурище най-големия си дистрибуторски център върху площ от 300 дка. Турски и френски фирми също проявяват интерес. Отправена е покана към световния автомобилен производител Hyundai да реализира проект в България на терен в авиобазата до бургаското село Равнец, допълни Барес. \nПри потребност от разширяване или позициониране на нови мощности българските компании взимат по-бързо решение, каза изпълнителният директор на НКИЗ. Според нея чуждите компании по-бавно определят дестинация. Хвърляме много усилия, за да изберат България, заяви Барес. По думите й битката със съседните ни страни, извън Европейския съюз, е доста тежка.   \n \t\n", "date": "2018.08.03", "title": "50 компании търсят терени за инвестиции "}
{"url": "http://www.duma.bg/node/172494", "text": "Над 65 милиона чифта турски чорапи са декларирани в Агенция \"Митници“ от миналия юли досега. Това става ясно от писмен отговор на финансовия министър Владислав Горанов в отговор на депутатски въпрос. \nЗа посочения период са събрани 1 464 544 лв. мито и 3 148 970 лв. ДДС, като трябва да се отбележи, че голяма част от декларираните за допускане за свободно обращение чорапи са с произход Република Турция, където ставката на митото е 0%“, пояснява министърът. \nОтносно допуснатите за свободно обращение чорапни изделия (чорапи, дълги, три четвърти и къси и други подобни артикули) от памук, които са с произход Беларус, Китай, Хонконг, Индонезия, Южна Корея, Нова Зеландия, Пакистан, Тайланд, Канада, Индия, Япония, Камбоджа, Южна Корея, Мианмар, Сингапур, Турция, Тайван, САЩ, Виетнам и Сърбия, са с осреднена единична стойност от 0,60 лв./брой. \nОт финансовото министерство заявяват, че Агенция \"Митници\" осигурява защита на икономическите и финансовите интереси, \"като поддържа уместен баланс между прилагането на критериите за контрол и предоставяне на улеснения на легалните търговски оператори. \nПо отношение на чорапните изделия е създаден рисков профил в Българската интегрирана митническа информационна система (БИМИС), който проследява вноса на тези стоки и изисква задължително проверка на количеството, произхода и декларираната им митническа стойност.     \n \t\n", "date": "2018.08.03", "title": "България събра над 1,4 млн. лв. мито от турски чорапи"}
{"url": "http://www.duma.bg/node/172496", "text": "Неблагоприятното време от началото на юни с висока влажност и по-малък брой слънчеви дни засегна производството на зеленчуци и се очаква по-слаба реколта от полското производство спрямо миналата година. Очаква се повишение на цените. Това се отчита в бюлетина за юли на Центъра за икономически изследвания в селското стопанство (CAPA) към Института по аграрна икономика.  По текущи прогнози общото производство на домати през 2018 г. може да спадне до 145 хил. т, или приблизително с 9% по-малко спрямо реколтата през 2017 г. Делът на полските домати ще остане водещ с около 91 хил. т, което е намаление с около 11% в сравнение с 2017 година. Производството на краставици през 2018 г. се очаква да е в рамките на около 58 хил. т. Отбелязаният през 2017 г. ръст в количествата от открити площи ще претърпи най-сериозен спад и от 15 хил. т и може да спадне на около 9 хил. т (намаление от 40%). Предвижданията при пипера са за реколта от 55 хил. т. От трите култури пиперът е с най-големи колебания на добивите, защото най-голяма част от това производство се прави на открито. Цените е много вероятно да бъдат по-високи спрямо средните за последните 5 години. При доматите средногодишните цени на дребно се очаква да бъдат около 2,50 лв./кг - 4% над тези от периода 2013-2017 г. При пипера цените може да достигнат 2,20 лв./кг - 7% над тези за последните 5 години, а при краставиците да останат на около 2,50 лв./кг - с 3% по-малко отколкото през предходните 5 години. \n Заради лошото време реколтата на зърно в България ще е по-слаба от миналогодишната, но това не е фатално, коментира междувременно Васил Симов, изпълнителен директор на Софийската стокова борса пред  Bloomberg TV Bulgaria. По думите му нуждите на България от пшеница са под 2 млн. тона, така че над 3-3,5 млн. тона ще останат за износ, което е добавена стойност за българската икономика. Въпросът е вече за цената и качеството, коментира Симов. Той каза, че цената на по-качествената пшеница е в рамките на около 320-330 лева на тон в България. Влажната пшеница е около 300 лева на тон, което е повишение в сравнение с миналата година в рамките на около 20-30 лева. Така че и ние в България следваме световната тенденция за цените на пшеницата с повишение от 15-20%, поясни изпълнителният директор на Софийска стокова борса. \nСветовните цени на хранителните продукти през юли се понижават максимално от декември м.г. насам, спад на котировките е отчетен на всички пазари, съобщи междувременно Организацията по прехрана и земеделие към ООН (FAO). \nИндексът на цените на хранителните стоки на FAO за юли е 168,8 пункта, понижаващ се на месечна и годишна основа с 3,7%. Най-голямо намаление се наблюдава при млечните продукти и захарта, а най-малко - при месната продукция. Показателят за млечните продукти през месеца спада с 6,6% спрямо юни и с 8% в сравнение с юли миналата година. Като цяло FAO отбелязва запазването на тази тенденция заради достатъчното предлагане и значителното производство в Нова Зеландия. Световната цена на захарта спада през юли спрямо юни с 6%, а на годишна база понижението е с 20 процента. Рязкото понижение на тези цени организацията обяснява с подобрените прогнози за производството в Индия и Тайланд. Донякъде това се задържа от неблагоприятните климатични условия в Бразилия - най-големия производител на захар в света. \nИндексът на цените при месната продукция спада с 1,9% спрямо предходния месец и с 2,4% на годишна база. Върху цените повлиява нормализацията на бразилския износ. FAO отбелязва, че цените на пшеницата през първата половина на месеца са се понижавали, но след това са започнали да растат на фона на опасенията за реколтата в Русия и ЕС. \n    \n \t\n", "date": "2018.08.03", "title": " Валежите съсипаха зеленчуците "}
{"url": "http://www.duma.bg/node/172492", "text": "Обемът на инвестиционния пазар на бизнес имоти през първото полугодие на 2018 г. в България възлиза на 380 млн. евро. Той е белязан от 4 големи сделки, а всички инвеститори са международни компании, които имат дългосрочни намерения. Това каза Таня Косева-Бошова, председател на УС на Асоциацията на собствениците на бизнес сгради в България и управляващ партньор в Park Lane Developments, в ефира на Bloomberg TV Bulgaria. Тя коментира закупуването на МОЛ София от полската компания Globe Trade Centre S.A.(GTC) за 90 млн. евро при обявена доходност от малко над 8%. Според нея това е добър знак за икономическото развитие на България. Бошова отбеляза и изместването на инвестициите на компанията в страната от Стара Загора и Бургас към София. \nGTC дълго търсеше добър проект в София. Столицата остава основният център на инвеститорска активност. За съжаление останалите градове в България не са така развити и не предоставят толкова добри инвестиционни пазари, посочи експертът. Според нея закупуването на офис сградата в комплекса Милениум Център от KBC Group, собственик на ДЗИ и ОББ, за 55 млн. евро при обявена доходност между 7,5 и 8%  е добра новина, защото компания от финансовия сектор и Европейския съюз (ЕС) купува знакова сграда за България. Закупуването на офис комплекса \"Мегапарк\" и Полиграфия офис център от Lion's Head Investments според Бошова сочи, че южноафриканските инвеститори продължават да бъдат водещи и да се чувстват добре в страната. Според нея няма пренасочване на инвеститорския интерес. \n    \n \t\n", "date": "2018.08.03", "title": " Пазарът на бизнес имоти стигна 380 млн. евро"}
{"url": "http://www.duma.bg/node/172495", "text": "Спрямо година по-рано издадените разрешителни за жилищни сгради намаляват с 10,4%, но броят на жилищата в тях се увеличава с 40,6%, а разгънатата им застроена площ - с 31%, показват данните на Националния статистически институт. \nСпад, дори по-голям, има и при разрешителните за други сгради. При административните той е с 20% за година, а при другите - с 35,3%. Същевременно разгънатата площ на административните сгради намалява с 53,6%, докато на другите сгради е с 1,2% повече. \nСпрямо първото тримесечие на годината обаче издадените разрешителни за строеж на жилищни сгради се увеличават с 27%, жилищата в тях - с 30,9%, а общата им застроена площ - с 25,5%. При броя на издадените разрешителни за строеж на административни сгради и на други сгради също се наблюдава нарастване съответно с 23,1 и 24,2% на общата им застроена площ е повече с 3,8 и 50,3%. Най-голям брой разрешителни за строеж на нови жилищни сгради са издадени в областите Пловдив - 223, София (столица) - 216, Варна - 133, и София - 125. Най-много жилища предстои да бъдат започнати в областите София (столица) - 3168, Пловдив - 1319, Варна - 713, и Кърджали - 501. През второто тримесечие е започнал строежът на 1128 жилищни сгради с 6195 жилища в тях и с 812 169 кв.м обща застроена площ, на 25 административни сгради/офиси с 26 136 кв.м застроена площ и на 724 други сгради с 545 449 кв.м площ. В сравнение с второто тримесечие на 2017 г. започнатите нови жилищни сгради намаляват с 11.9%, но жилищата в тях се увеличават с 61.2%, както и разгънатата им застроена площ - с 54.4%. Броят на започнатите административни сгради е без промяна, докато тяхната площ нараства над два пъти. Започнатите други видове сгради намаляват с 43.3%, а разгънатата им обща застроена площ - с 31.7% Спрямо предходното тримесечие започнатите жилищни сгради се увеличават с 56%, жилищата в тях - с 49%, а общата им застроена площ - със 70.5%. Започнатите административни сгради също са повече (с 38.9%), както и общата им застроена площ - с 15.5%. Броят на започнатите други видове сгради нараства с 55%, а тяхната площ - с 27.2%. \n    \n \t\n", "date": "2018.08.03", "title": " Издадените разрешителни за строеж намаляват"}
{"url": "http://www.duma.bg/node/172459", "text": "Две полезни и интересни безплатни онлайн обучения са насочени към млади хора между 17 и 30 години и ще бъдат достъпни за всеки, който има желание и се е регистрирал предварително за участие. Екипът на \"Форум Ключ\" е готов да сподели своя опит на работа с различни презентатори за това как да бъдем успешни, когато излезем пред публика. \n\"Избрахме да направим обученията онлайн, защото е много по-лесно и достъпно за всеки желаещ да се включи - може да стане през таблет, компютър или телефон, а онова, което ще споделим с участниците, се базира на много опит с презентационните умения, който сме натрупали самите ние в течение на тези вече 7 години реализация на едно от най-големите мотивационни каузьорски събития в България\", споделя Александър Куманов от екипа, който е и основният лектор в тези уебинари. \nПри подбора на темите е отчетен досегашният опит от събитията. \"Как да преодолеем стреса при презентиране\" ще се проведе днес, 3 август, от 16 ч. и в рамките на 40 минути до час ще даде на участниците много конкретни насоки как да овладеят собствените си страхове при излизане пред публика. Уебинарът \"Как да структурираме презентацията си\" е насрочен за събота, 4 август, и отново за час ще насочи участниците как да подредят презентацията си така, че посланията им да бъдат запомнени и ефектът от презентацията да бъде максимален.   \n \t\n", "date": "2018.08.03", "title": "Безплатни уебинари помагат на младежи"}
{"url": "http://www.duma.bg/node/172461", "text": "\"Нощ\" на португалската компания Circolando ще гостува в Пловдив. Ценители ще имат възможност да станат свидетели на съвременен цирков спектакъл, в който трима изпълнители и един диджей прекрачват в мрака, за да търсят просветление сред стотици автомобилни гуми. Този изключително физически, но същевременно и силно емоционален танц оспорва нашите изразни средства и естетика и дълбае в полето на импровизацията. Вдъхновен от всекидневието в крайните градски квартали и правилата на подземния живот, спектакълът избухва диво и неочаквано сред развалини и отломки. Не подценявайте нощта. Тя е по-жива, отколкото си мислите. През нощта може да се случи всичко. Навсякъде... \nCircolando е мултидисциплинарна компания, която съчетава в спектаклите си танц, цирк и театър с множество други изкуства - поезия, визуални изкуства, музика и видео. Спектакълът \"Нощ\" е част от 11-ото издание на международния фестивал за съвременен танц и пърформанс One Dance Week и ще бъде изигран на 5 октомври в залата на Дом на културата \"Борис Христов\". \nПредставлението не се препоръчва на лица под 16 години. Ограничен брой билети за спектакъла на цени от 15 лв. има онлайн в системата на EpayGo.bg, както и на касите на EasyPay.   \n \t\n", "date": "2018.08.03", "title": " Циркова \"Нощ\" идва в града на тепетата"}
{"url": "http://www.duma.bg/node/172460", "text": "Сцената на Летен театър Бургас на 11 август ще е домакин на концерта \"Невидими стени\" на \"Б.Т.Р.\". Жители и гости на града ще имат възможност да чуят около 26 песни с безкомпромисен звук и визия. \nАтанас Пенев - вокали, Славчо Николов - китари, вокали, Иван Калфов - бас-китара, Илиян Диков - барабани, ще забият повечето парчета от последната си тава \"Невидими стени\" и най-популярните хитове от 25-годишната си история. \nСедмица след самостоятелния си концерт в Бургас родната банда и \"Гласът на рока\" - Глен Хюз, ще бъдат едни от хедлайнерите на \"Варна Мега рок\" фестивал. Репертоарът им ще е изцяло от хитове на \"Дийп пърпъл\". \"Б.Т.Р.\" и Глен Хюз имат около десет съвместни концерта, като първият е бил през 2002 г.   \n \t\n", "date": "2018.08.03", "title": "\"Б.Т.Р.\" гостува в Бургас със самостоятелен концерт"}
{"url": "http://www.duma.bg/node/172462", "text": "\"Seen\" е първият вертикален тийн сериал, който се пуска в България. Епизодите вървят всяка седмица в петък и може да се гледат на MySparx/WOAH и във фейсбук. \nСагата показва в развитие отношенията на група приятели - Елла, Нина, Алекс и Джейк. Те са на 16 години и като всички на тази възраст са изцяло в мрежата. Животът, или поне по-важната част от него, според личния им мироглед, е това, което се случва, докато споделят, обсъждат, преживяват, харесват или отричат в собствените си онлайн кръгове. Пишат съобщения за всичко и за всички. И, разбира се, получават Seen - проклятието на чата. Това усложнява нещата и променя отношенията вътре в групата. Защото в чата на техния живот Seen (видяно съобщение, но без отговор) означава много: пренебрежение, нежелание, нехаресване, несигурност, страх - все неприятни неща. \nСериалът е хит в Полша, Сърбия, Италия, Румъния и Унгария и тази година бе сред номинираните за надпреварата в категория \"Медии\" на филмовия фестивал в Кан от общо 2594 кандидатури. Историите и героите на \"Seen\" се следят не само от връстниците им, но и от техните родители. Защото дава възможност да погледнат живота на децата си отблизо и без маски. Допълнително предимство за популярността на сериала е вертикалният формат на епизодите. Те са направени специално за мобилни устройства, за максимално добро изживяване.   \n \t\n", "date": "2018.08.03", "title": " Вертикален тийн сериал ще се гледа вече и у нас"}
{"url": "http://www.duma.bg/node/172497", "text": "В писмо до парламента, президента и премиера от Българско ядрено дружество /БЯД/ настояват в дългосрочната стратегия за енергийното развитие на България да бъде включено запазването на действащите и намиращите се в напреднал стадий на реализация нови ядрени блокове на площадките на АЕЦ \"Козлодуй\" и АЕЦ \"Белене\", както и развитието на нови, още по-съвременни, ядрени мощности. От БЯД са на мнение, че по технико-икономически съображения се налага атомната енергия да продължи да бъде гръбнак на националната енергия, както и че засега тя е единственият доказал се едновременно екологичен, надежден и достъпен източник на електроенергия за България. \nСпоред дружеството за по-голяма прозрачност, обоснованост и приемственост в енергийната политика на България следва да се разработи нова Енергийна стратегия от водещи в страната учени и енергийни експерти, която да се подложи на обществено обсъждане, да се приеме от Народното събрание на страната и да стане основа на бъдещото развитие на областта във времевия период до 2030 и в дългосрочен план до 2050 година, се посочва още в писмото. \nВ същото време ситуацията в държавната енергетика остава противоречива, се вижда от отчетите на дружествата за първото полугодие. \nПрез второто полугодие на годината картината на държавната енергетика остава противоречива. Влошава се ситуацията в Националната електрическа компания (НЕК), като в отчета е отбелязано, че финансовите й показатели не са в съответствие с изискванията на банките кредитори, които са й предоставили заеми. \nДържавната енергийна компания също отчита влошаване на състоянието си и отново излиза на загуба. През първите шест месеца на 2017 година НЕК имаше минимална нетна печалба от 1,5 млн. лева, която обаче от началото на тази година се трансформира в загуба в размер на 74 млн. лева. Приходите от дейността се повишават минимално до 1,59 млрд. лева. От компанията изпитват опасения, че при тези финансови резултати няма да могат да изпълняват дейността си без подкрепата на компанията майка БЕХ. В отчета си за полугодието НЕК прави оценка и на направените разходи по проекта АЕЦ \"Белене\" и се опасява, че има съществена несигурност около бъдещето на втората ядрена централа у нас. \nБЕХ, от своя страна, записва ръст на печалбата си, но и на разходите за емисии въглероден диоксид, с които пък подпомага друго закъсало държавно енергийно предприятие - ТЕЦ \"Марица изток\" 2. В същото време обаче растящите цени на електроенергията подкрепят АЕЦ \"Козлодуй\" и финансовото състояние на ядрената ни централа се стабилизира. С ръст на печалбата може да се похвали и \"Булгартрансгаз\". Операторът на газопреносната мрежа обаче отчита спад на приходите от транзитния пренос, но пък парите от преноса по националната мрежа се увеличават. Кризата в държавната въглищна централа в Маришкия басейн обаче продължава да се задълбочава. Дружеството изпитва негативните ефекти от поскъпването на емисиите въглероден диоксид и записва загуба от 116 млн. лева, спрямо загуба от 36,1 млн. лева в първите шест месеца на 2017 година. От дружеството отчитат, че само разходите за емисии са в размер на 115 млн. лева, спрямо 37 млн. лева година по-рано. Дружеството е внесло и 13 млн. лева във Фонд \"Сигурност на електроенергийната система\" (ФСЕС). Общо разходите за дейността в периода януари - юни 2018 година са в размер на 390 млн. лева.     \n \t\n", "date": "2018.08.03", "title": "Нужни са и двете атомни централи"}
{"url": "http://www.duma.bg/node/172465", "text": "Традиционният събор \"Илинден 2018\" във видинското село Арчар ще се проведе от днес до 5 август. Тазгодишното осмо издание е посветено на 120 години културно-просветна дейност в село Арчар и 120 години Народно читалище \"Образование 1898\", казва пред БНР организаторът Мирослав Людмилов: \"Тази година се честват 120 години от изграждането на сградата, в която днес се помещава читалището и също така ние честваме 120 години културно-просветна дейност. В рамките на събора ще има организирана празнична концертна програма на 4 август от 20 ч. пред сградата на читалището.\"   \n \t\n", "date": "2018.08.03", "title": "Село Арчар посреща гости на събор"}
{"url": "http://www.duma.bg/node/172466", "text": "Фестивалът \"Любовта е лудост\" за втора поредна година има своето младежко жури, което ще има задачата да определи най-добрия филм от младежката конкурсна програма. Ментор ще бъде Румен Русев, който беше част от миналогодишното младежко жури. Късометражният му филм \"Джъмп кът\" ще бъде излъчен по време на фестивала. Петимата членове на журито са от Варна - Адриан Стефанов на 18 години, ученик в IV ЕГ \"Фр. Жолио-Кюри\", Антония Ганева на 17 г., ученичка в I ЕГ Варна, Християна Иванова на 19 г., току-що завършила IV ЕГ \"Фр. Жолио-Кюри\", София Филева на 16 г., ученичка в Международното френско училище \"Шарл Перо\", и Александра Златева на 16 г., ученичка в IV ЕГ \"Фр. Жолио-Кюри\".   \n \t\n", "date": "2018.08.03", "title": "Младежкото жури на \"Любовта е лудост\""}
{"url": "http://www.duma.bg/node/172464", "text": "Заради огромния интерес към концерта на Горан Брегович и неговия Оркестър за сватби и погребения на 28 септември от 20 ч. в Античния театър в Пловдив, организаторите от \"Моко сълюшън\" пускат допълнителни 200 билета. Почитателите на балканската звезда имат последен шанс да се сдобият с пас за уникалния двучасов лайв, на който той ще изпълни най-големите и емблематични хитове от началото на кариерата си до днес - \"Аризонска мечта\", \"Месечина\", \"Калашников\", \"Буба Мара\" и др. Брегович в компанията на най-добрите музиканти от легендарния си оркестър, както и талантливите български певици - сестрите Людмила и Даниела Радкови, обещават да зарадват публиката с близо 120 минути луди балкански ритми. Билетите са по 50 и 60 лв. и може да бъдат купени в мрежата на \"Ивентим\" в цялата страна, както и онлайн на eventim.bg, научи ДУМА от Поли Петрова, пиар мениджър на \"Моко сълюшън\".   \n \t\n", "date": "2018.08.03", "title": "Пускат още 200 билета за концерта на Горан Брегович в Пловдив"}
{"url": "http://www.duma.bg/node/172463", "text": "Шеф Павел Павлов е български сладкар, правил десерти за краля на Норвегия, за рок легендите от \"Kiss\", за поп идола Джъстин Бийбър, както и за много холивудски звезди. Стремежът на 30-годишния готвач е да създава съвършени произведения на кулинарното изкуство, като не спира да търси нови вкусове и да работи върху стила и техниките си. \nЕсенният телевизионен сезон ще донесе специална изненада на любителите на изкусните десерти и неочаквано вълнуващите вкусове. Премиерното предаване в програмата на 24Kitchen - \"Нещо сладко с Павел Павлов\", е изцяло локална продукция, която от 10 септември, всеки ден, в 14 ч., ще въвежда зрителите в изкуството на десертите.  \n\"Този път ще предложим среща с професионален готвач и то от световна величина. Досега в българските продукции дадохме възможност на публиката да се вдъхнови от изключителната страст към храната на Йоли и Божана. Сега предлагаме различен поглед и фокус върху високото майсторство на човек, който е избрал кухнята за своя професия\", обясни програмният директор на Фокс нетуъркс груп за Балканите Весела Димитрова. \nПавел е не само обаятелен и харизматичен, но и изключителен професионалист, който с желание споделя богатия си опит и майсторски тайни. Младият сладкар обича да пътува и да експериментира. Започва кариерата си в България и усъвършенства професионалните си умения на различни места в Европа и Америка. Шеф Павлов е единственият български сладкар, член на Норвежкия кулинарен отбор. В момента живее и работи в Норвегия, където открива и страстта си към изключително взискателната, предизвикателна, но и вдъхновяваща работа с шоколада.    \n \t\n", "date": "2018.08.03", "title": "Българин създава десерти за звезди "}
{"url": "http://www.duma.bg/node/172468", "text": "Прогнозата за времето в Банско през следващите дни е: джазово. Защото още днес градът ще се настрои на тази вълна под ръководството на Аксел Цвингенбергер и ЛаДива. Довечера двамата изключителни пианисти ще залюлеят пиринския град в буги-вуги ритъм. Макар че местата в културния дом са ограничени, все още може да се намерят билети за това уникално представление, което, така да се каже, подгрява чаканото цяла година събитие - ХХІ Банско джаз фест. От 4 до 11 август форумът отново ще събере музиканти и меломани от цял свят. 27 концерта на площада със свободен вход ще доставят наслада и радост на банскалии и техните гости, всяка вечер по три-четири формации ще покоряват сцената. За \"нощните птици\", както винаги, са предвидени джем сешъни, а през деня музикантите ще имат изяви в клубове на хотели и други сцени. Тома Спространов, освен че ще бъде водещ на концертните вечери заедно с Емил Войников от Джаз ФМ радио и Яна Иванова, ще представя всеки ден от 14 и 16 ч. игрални филми от историята на джаза и портрети на джазови звезди. \nЕто че навършваме 21 години, откакто като на шега създадохме Международния джаз фестивал в град Банско. Този факт ни изпълва както с чувство на гордост, така и на удовлетвореност, че в нашата страна има музикален фестивал, който се развива успешно и привлича все повече приятели от България и от редица страни по света. Никога няма да забравя как двама почитатели на великия Соломон Бърк - тя от Австралия, а той от Канада, дойдоха да прекарат медения си месец на джаз фестивала и оттогава редовно го посещават. Те доведоха и много техни приятели в Банско и с всяка изминала година посетителите се увеличават. Площадът в града се оказва вече малък, за да събере всички любители на музиката, на импровизациите и свободата. И тази година ще имате възможността да чуете великолепни изпълнители и да останете с много топлина в душите по време на вашата джаз ваканция, уверява създателят и организатор на фестивала д-р Емил Илиев. \nБългарското участие започва още първия ден с откриването от \"дебютантката\" на фестивала Петя Буюклиева и Биг бенд Благоевград с диригент Борис Янев и гост вокалистка Весела Морова. Утре ще гледаме и \"Дърти пърчис\" и Амалия. А в неделя на сцената ще се качи една от последните изненади, включени в програмата - Камен Кацата и \"Карго стейшън\". \"Индиго кидс\", които спечелиха наградата на музикалната и журналистическата гилдия на радиоконкурса \"Пролет 2017\", поставят началото на третата вечер, след тях своя репертоар ще представят Надя Тончева, артистичен директор на Джаз фест Казанлък и Националната младежка джаз сцена - Стара Загора, и квартет \"Латино джаз проект\". Васил Петров остава верен на Банско джаз фест - изявата му ще бъде с Ангел Заберски трио на 7 август. Отново ще видим в Банско Александрина Симеон - в квинтет с изпълнители от Германия. Програмата, подготвена от Камелия Тодорова и Станислав Арабаджиев трио, ще чуем на 9 август. И закриването на фестивала на 11-и е запазено за български артисти - Рут Колева лайв бенд за първи път ще се качат на тази сцена, а специалният подарък за публиката ще са няколко песни от предстоящия албум на певицата. \nИталианката Киара Панкалди е първата чуждестранна звезда, която ще изгрее на пл. \"Никола Вапцаров\" утре вечер с квартет от класни музиканти. Нишвил биг бенд с диригент контрабасистът Владан Караджов е състав от опитни джазови изпълнители от Ниш (повечето от тях са преподаватели по музика) и талантливи млади джазмени. Уралският диксиленд, основан в Челябинск със съдействието на местната филхармония, ще свири за първи път у нас. С интересен набор от инструменти \"Джазбонс\" изпълнява елегантна смесица от джаз и блус. Чрез още по-необичайни инструменти изразява своите виждания за джаза швейцарско-руското Етно транс дуо - гусли, дръмбой, кларинет и бас кларинет. Гердбенд трио от Германия идва за втори път на Банско джаз фест и вероятно ще чуем нови композиции на Герд Байер. На 7 август ще видим и Франк Соливан и \"Дърти кичън\" от САЩ. \nС особен интерес се очаква първото участие на Ли Шаочуан квинтет от Китай, воден от най-награждавания китайски тромпетист и композитор. Дейвид Дауър трио от Великобритания е познато у нас и от миналогодишното им турне в България. За \"Джайв ейсес\" няма какво да се обяснява - те вече няколко пъти са показали в Банско как се прави шоу. НАТО джаз комбо, създаден през 1985 г., концертира по целия свят и се гордее, че поддържа, съхранява и развива традицията на джаза. Известния алт саксофонист Дмитрий Баевски, роден в Русия, живеещ от 20 години в САЩ и титулуван като изпълнител с изумителни качества и оригинален стил, ще чуем с неговия квартет. \"Джипси кингс\" и Пако Балиардо идват от Франция, за да разтърсят сцената с темпераментните си композиции - да се готвят танцьорите в публиката! \nБарабаниста, композитор и преподавател Балаж Бади, един от най-уважаваните музиканти на унгарската джаз сцена в наши дни, ще видим с неговата група и солистка водещата джаз певица Криста Почкаи. Лиза Симон, дъщерята на прочутата Нина Симон, която не само пее великолепно, но създава и авторска музика, ще дойде за първи път в Банско. Любимците и на българската публика \"Мат Бианко\" от Великобритания ще изнесат третия концерт на 10 август. \nСедемчленната ритъм енд блус сензация \"Джук джойнт роялс\" е базирана в Австрия, посветени са на музиката от 40-те и 50-те години, облагородявайки звука с малко чист рокендрол. В заключителната вечер на 11 август освен тях ще видим съпрузите - пианистката Рейчъл Зи и барабаниста Омар Хаким, еднакво компетентни по отношение на джаза и рока, твърдят музикалните експерти.   \n \t\n", "date": "2018.08.03", "title": "Джазово време в Банско "}
{"url": "http://www.duma.bg/node/172481", "text": "Повече от 400 000 души подписаха петиция във Великобритания в подкрепа на нов референдум за \"Брекзит\", което ще позволи на гражданите да имат решаваща дума по споразумението с ЕС за по-нататъшно сътрудничество. Това съобщи вестник \"Индипендънт\", който по-рано инициира събирането на подписи. \nСпоред бившия министър на образованието Джъстин Грининг, който е поддръжник на петицията, много от членовете на парламента и редица високопоставени членове на кабинета са съгласни, че ново гласуване може да бъде единствения начин да се излезе от безизходицата с \"Брекзит\". \nПреговорите с ЕС трябва да продължат до ноември 2018 г. По план напускането на Великобритания ще стане на 29 март 2019 г. Следва преходен период до 31 декември 2020 г.   \n \t\n", "date": "2018.08.03", "title": "Британци искат нов референдум за \"Брекзит\""}
{"url": "http://www.duma.bg/node/172482", "text": "Повече от 400 000 души подписаха петиция във Великобритания в подкрепа на нов референдум за \"Брекзит\", което ще позволи на гражданите да имат решаваща дума по споразумението с ЕС за по-нататъшно сътрудничество. Това съобщи вестник \"Индипендънт\", който по-рано инициира събирането на подписи. \nСпоред бившия министър на образованието Джъстин Грининг, който е поддръжник на петицията, много от членовете на парламента и редица високопоставени членове на кабинета са съгласни, че ново гласуване може да бъде единствения начин да се излезе от безизходицата с \"Брекзит\".  \nПреговорите с ЕС трябва да продължат до ноември 2018 г. По план напускането на Великобритания ще стане на 29 март 2019 г. Следва преходен период до 31 декември 2020 г.   \n \t\n", "date": "2018.08.03", "title": "Британци искат нов референдум за \"Брекзит\""}
{"url": "http://www.duma.bg/node/172478", "text": "Афганистанската полиция откри телата на трима чужденци, които бяха отвлечени и убити, предаде БГНЕС. \"На този етап мислим, че това е свързан с тероризма инцидент\", каза говорителят на полицията Хашмат Станикзай. \nСпоред македонски медии единият от убитите е македонски гражданин. Другите двама са от Индия и Малайзия. И тримата убити са работили в международна фирма за храни и кетъринг - \"Содексо\". \nДокументите на жертвите били открити при намирането на телата им и сега от полицията чакат потвърждаване на самоличността им от компанията. \nТова е поредният кървав инцидент, в който са въвлечени граждани на чужди държави в разкъсвания от война Афганистан.  \n    \n \t\n", "date": "2018.08.03", "title": "Чужденци убити в Кабул"}
{"url": "http://www.duma.bg/node/172467", "text": "Специалният подарък на Държавната опера в Стара Загора за малчуганите на Видин по време на второто издание на \"Летни вечери на операта и балета - Баба Вида 2018\" е незабравимо музикално приключение със спектаклите \"До, ре, ми в пелени\" и \"Музичко в света на музиката\", съобщава Сийка Лапачка, пиар експерт на операта.  \nЕдин от най-успешните проекти за деца на Старозагорската опера \"До, ре, ми в пелени\" -  опера за деца от 0 до 3 години, ще бъде представен днес, 3 август, от 11 ч. в Крайдунавския парк във Видин. Режисьорка на атрактивното представление е Росица Костова, асистент-режисьорка е Пенка Александрова. Участват Нина Димитрова, Нели Нечева, Теодор Петков, Никола Марулев и трио \"Реверанс\". Съпровод на пиано - Светлана Денева. \n\"До, ре, ми в пелени\" предлага на най-малките любители на операта вълнуващо пътешествие на крилете на музиката. С класически произведения от цял свят мъниците от 0 до 3 годинки ще преплуват хубавия син Дунав, ще танцуват неаполитанска тарантела и виенски валс, ще подремнат с руски приспивни мелодии, ще играят и ще се забавляват.  \nСпектакълът за малко по-големите \"Музичко в света на музиката\" - анимиран музикален проект за деца от 3 до 7 години, ще се състои на същото място от 12.30 ч. Създаден е по идея и режисура на Красимира Георгиева. Участват Нели Нечева, Теодор Петков, инструментално трио \"Реверанс\". \nМузичко е сред нас! Той е пухкаво, бяло мече, което обича да слуша музика и я търси навсякъде - в парка при птичките, на улицата при колите и клаксоните, в детската градина... Музичко е забавен, интересен и увлекателен и е в очакване да се срещне с вас, приятели! Заповядайте да пеем и танцуваме заедно, канят от екипа на Старозагорската опера. Входът и за двете представления е свободен. \n    \n \t\n", "date": "2018.08.03", "title": "\"До, ре, ми в пелени\" и \"Музичко в света на музиката\" за децата на Видин"}
{"url": "http://www.duma.bg/node/172488", "text": "115 мигранти с бежански статут са се връщали в родните си страни за почивка, срещи с роднини или бизнес от началото на годината. Това съобщи държавният секретар за миграцията на Белгия Тео Франкен. \nБроят им е нараснал спрямо предходната година, като те са станали и по-изобретателни, избирайки летища в съседните държави, за да не бъдат заловени от властите. \nСтава дума основно за сирийски и афганистански граждани, които са получили хуманитарна закрила в Белгия заради военните действия в родните им държави. \n\"Ние даваме международна закрила на хора, които не могат да се върнат в родните си държави. Това им дава право на някои придобивки, но също води до някои условия\", коментира Франкен пред местното Радио 1. \n\"Ако се връщат доброволно за ваканция, значи те повече не се опасяват, че ще бъдат преследвани\", добавя министърът. \nВсички те рискуват бежанския им статут в Белгия да бъде отнет. \nДелата им ще бъдат отворени, за да се прецени отново дали те се нуждаят от закрила в ЕС, съобщи Франкен. \nУвеличените гранични проверки и подобряването обмена на информация между европейските държави, са причина повече хора да бъдат залавяни на летищата, преди да вземат самолетите за вкъщи. Подобрената координация в ЕС позволява на властите по-бързо да бъдат информирани, ако някой с бежански документи бъде установен да напуска ЕС от друга европейска държава. \nМеждувременно, Испания поиска извънредна помощ от ЕС за справяне с увеличения брой мигранти, пристигащи от Африка, след като трафикантите се пренасочиха от маршрута от Либия към Италия от Мароко и Тунис към Испания. \nОт пролетта Западносредиземноморският път стана най-използваният за трафик на хора това лято. За разлика от коридора от Либия, където се използваха гумени лодки, трафикантите товарят хората в Мароко на корабчета, което увеличава шансовете им за успешен преход през морето и позволява повече хора да бъдат превозвани едновременно. \nВ Германия пък са притеснени от факта, че почти всеки четвърти в страната е с имигрантски произход. Официална статистика показва, че броят на хората в Германия с имигрантски произход се е увеличил с 4,4% през миналата година до близо 19,3 милиона души, информира АП. \nФедералната статистическа служба съобщи, че 51% от тези хора са германски граждани. Службата определя като човек с имигрантски произход този, който не е роден като германски гражданин или има най-малко един родител, който не е германец. \nНай-голямата група са 2,8 милиона души от турски произход, а след това са 2,1 милиона души от полски произход, 1,4 милиона души от руски произход и 1,2 милиона души с казахски корени. \nНе се посочва причината за отчетения през миналата година ръст и не се разкриват подробности за хора в комунални жилища. \nНаселението на Германия е около 82 милиона души. \n    \n \t\n", "date": "2018.08.03", "title": "Бежанци на ваканция в... Сирия  "}
{"url": "http://www.duma.bg/node/172502", "text": "Оковаването на бившия кмет на столичния район \"Младост\" Десислава Иванчева с вериги на краката е укоримо, грозно и противозаконно, коментира адвокат Марин Марковски по повод излъчените кадри oт извеждането й от ареста до болница за преглед. Той отбеляза, че никой не е застрахован от подобен акт, и определи отношението като жестоко и граничещо с големи възможности за обезщетение. \nИванчева е с тумор на хипофизата и в момента е в болницата на затвора, където при нея имало двама души. Според адвоката Иванчева влиза с белезниците в тоалетната и е прикована към болничното легло. Марковски отбеляза, че дори да има инструкция за поставянето на тези вериги, ако то противоречи на закона, не трябва да се прилага. \"Никъде в цивилизованите държави не се прави така. Иванчева е жертва на груба съдебна грешка и грешно прокурорско обвинение\", смята Марковски. \nБившият правосъден зам.-министър Димитър Бонгалов също изрази възмущението си по казуса. \"Това е нехуманно отношение, което предполага дисциплинарна и наказателна отговорност. Самият правилник забранява да се допуска изтезание\", каза експертът. Бонгалов добави, че практиката за поставяне на вериги на краката по време на транспортирането на задържани е от месец. \"Тази безопасност е не само да избяга, но и да не бъде нападната. Преценката е сбъркана, а самата инструкция се дава от началника на затвора\", добави той.   \n \t\n", "date": "2018.08.03", "title": "Оковаването на Иванчева е противозаконно"}
{"url": "http://www.duma.bg/node/172503", "text": "Софийският университет повече няма да има Факултет по начална и предучилищна педагогика. Структурата ще се преобразува във Факултет по науки за образованието и изкуството след приемането на постановление на Министерския съвет, публикувано за обсъждане. Сега СУ има два педагогически факултета - Факултет по педагогика и Факултет по начална и предучилищна педагогика. Предложението за промяната е направено след положителна оценка от Националната агенция за оценяване и акредитация (НАОА). \nСегашното име на факултета не отразява професионалната квалификация на получилите образование там, а и акцентът върху началната и предучилищната педагогика създава неточната представа, че във факултета се обучават изключително бъдещи учители за нуждите на предучилищното и началното училищно образование, гласят мотивите за промяната. \nФакултетът е създаден през 1983 г. като Факултет за подготовка на детски и начални учители, в който се обучават студенти по три специалности - \"Предучилищна педагогика\", \"Начална педагогика\" и \"Дефектология\". През 1988 г. той е преименуван на Факултет по начална и предучилищна педагогика. В него вече се преподава по 4 професионални направления - \"Педагогика\", \"Педагогика на обучението по...\", \"Изобразително изкуство\" и \"Музикално и танцово изкуство\", в 12 бакалавърски специалности, 42 магистърски и 17 докторски програми. След преобразуването обучението по всички тях ще продължи както досега. \n    \n \t\n", "date": "2018.08.03", "title": "Преобразуват Факултета по начална и предучилищна педагогика на СУ"}
{"url": "http://www.duma.bg/node/172504", "text": "Тиражирането на недостоверна информация по особено чувствителна тема като майчиното и детско здраве създава недоверие към българските медици. Това становище разпространиха от БЛС по повод на трагичния случай с починалата родилка в Плевен.  \n\"Докато по създал се медицински проблем не бъде извършено щателно разследване относно възможните причини за настъпилите последици, всеки гражданин следва да бъде неприкосновен от уронващи името му упреци, както и вменяващи му недоказана вина коментари. Дори и да са налице виновно извършени действия, не бива да забравяме, че вината винаги е индивидуална, а не обща, поради което е неприемливо укорът за допусната грешка да рефлектира върху цялото съсловие\", пишат от лекарската гилдия.  \nРъководството на съсловната организация вярва, че обществото ще успее да осъзнае, че лекарската професия е призвание и всички, ангажирани с нея, се водят от принципа \"Primum non nocere\" - \"На първо място не вреди!\"  \nБЛС заявява своята категорична готовност да съдейства по всички възможни начини на органите, които са заети с проверките по случая, така че казусът да бъде своевременно разрешен и обществеността да бъде успокоена, уверяват от БЛС.   \n \t\n", "date": "2018.08.03", "title": " БЛС е против обвиненията при недоказана вина"}
{"url": "http://www.duma.bg/node/172505", "text": "Бебе с тегло 850 г се роди във филиала за Спешна медицинска помощ в Генерал Тошево, съобщи Про Нюз Добрич. Дежурни са били фелдшерите Димитър Алексиев и Дида Димова, и санитарката Теодора Желева. Момиченцето е родено в шестия месец. 21-годишната майка от с. Снягово, община Генерал Тошево, имала болки в корема и обилен кръвоизлив, имала контракции на 2 мин. Настъпи преждевременно раждане, обясни Димитър Алексиев. В резултат на реанимационните мероприятия бебето изплакало и задишало, после повиканият реанимационен екип от Добрич го транспортирал в областния град. \"В амбулаторни условия дарихме радост на една майка с общи усилия. Какво ни струваше, само медик от Спешна помощ може да ни разбере!\", казва Дида Димова.   \n \t\n", "date": "2018.08.03", "title": "Бебе 850 г спасиха спешните медици в Генерал Тошево "}
{"url": "http://www.duma.bg/node/172506", "text": "36,5% от българите не могат да поддържат дома си достатъчно топъл през зимата, докато за ЕС този процент е 8,2. Това сочат данни на Евростат, цитирани от президента на КНСБ Пламен Димитров. Той поясни, че от синдиката ще настояват целевата помощ за отопление от 385 кВт/ч да се увеличи на 530, тъй като при най-икономично ползване (без отопление) за 2 часа дневно се изразходват 252,35 квт/ч, ако са включени една крушка, електрическа печка, телевизор и хладилник. Припомняме, че за предстоящата зима месечната помощ за топло е 74,83 лв., с 1,83 лв. повече от миналата. От синдиката коментират, че поскъпването на енергоносителите води до ограничаване на потреблението. Делът на разходите на бедните домакинства за вода, ток, отопление е значително по-висок и непрекъснато расте в сравнение с разходите на богатите семейства. Очаква се задълбочаване на социалните неравенства като следствие от влизането в сила на новите цени на електро и топлоенергията, прогнозират от КНСБ. Те припомнят, че през последните 10 години цената на тока се увеличила с 18,9%, на парното с 15,5%, а на водата с 33%.   \nПарите, необходими за месечната издръжка на 4-членно семейство през второто тримесечие на т.г. са 2361 лв., т.е. средно по 590 лв. на човек. Затова нетната заплата на двамата работещи в такова домакинство трябва да е 1180 лв., са изчислили от Института за социални и синдикални изследвания към КНСБ. Животът в София обаче е над 30% по-висок от средните за страната - 3078 лв. за домакинство от двама работещи възрастни и 2 деца.  \nВ области като Видин, Кюстендил и Благоевград нетните възнаграждения са едва около 50% от необходимите за издръжката на живот. \nОколо 5 417 000 души (44%) у нас преживяват с доход под 590 лв. месечно, а около 2,2 млн. с по-малко от 321 лв. - колкото е линията на бедност. Почти 25% от българите (около 1,8 млн. души) живеят с над 590 лв. Очертава се ясно изразена тенденция на повишаване на доходите на високодоходните домакинства, а разликата в парите на най-бедните и най-богатите е 8,2 пъти, докато преди година е била 7,7 пъти, обясни Димитров. Той е категоричен, че заплатите в бюджетната сфера е необходимо да нараснат с 12 до 15%.    \n \t\n", "date": "2018.08.03", "title": "Над 1/3 от българите не могат да поддържат дома си топъл  "}
{"url": "http://www.duma.bg/node/172507", "text": "Самоходен кран падна вчера върху оградата и част от двора на Музикалното училище във Варна. При инцидента няма пострадали хора. \nКранът се е преобърнал по време на разтоварване на строителни материали за изграждаща се жилищна кооперация на ул. \"Славянска\" в централната част на града. От полицията съобщават, че стрелата на крана е нанесла щети само на паркирал в близост автомобил. Три часа след инцидента опитите за отстраняване на крана останаха безуспешни, а ул. \"Славянска\" бе затворена.   \n \t\n", "date": "2018.08.03", "title": "Кран падна върху училищна ограда в центъра на Варна "}
{"url": "http://www.duma.bg/node/172508", "text": "2658 жители на Димитровград внесоха подписка в общината срещу намерението на местната власт да разреши застрояване в парк \"Вапцаров\". 15 декара от 60-годишна гора ще бъдат изсечени, за да се превърне мястото в урбанизирана територия за ниско застрояване. Общинският съвет гласува разрешение да се изготви подробен устройствен план на територията на парка без знанието на обществеността, заяви Гергана Вълчева, от инициативния комитет за организирането на подписката. Според нея е променен Общият устройствен план без знанието на жителите. \nПредставители на протестиращите са връчили на председателя на Общинския съвет папка със 148 страници с подписи. Копия от подписката ще бъдат изпратени до кмета на община Димитровград, областния управител на област Хасково и до националния омбудсман Мая Манолова.     \n \t\n", "date": "2018.08.03", "title": "Над 2600 жители на Димитровград в защита на дъбова гора"}
{"url": "http://www.duma.bg/node/172509", "text": "Кметът на София Йорданка Фандъкова призна, че в София има знакови сгради, които са в риск. За тях общината обаче водела битки. Тя допусна, че палежът на Царските конюшни в центъра на столицата не е случаен и е свързан с делото за собственост, което се води от 2015 г. \nСпоред Подробния устройствен план на този терен не се допуска ново строителство, надстрояване на сградата или дострояване. Фанъкова добави, че инвеститорът, който закупува терена през 2016 г., е внасял инвестиционно намерение за изграждане на седеметажна сграда на мястото. \"Гарантирам, че няма да позволим да се случи строеж на мястото на Царските конюшни и дори статутът й да падне в съда, регионалният министър може да даде нов\", закани се Фандъкова.  \nТя глобявала три пъти собственика на \"Захарна фабрика\" по 100 000 лв. Същата санкция имало и за  къщите на Яворов и на Фингов. \n    \n \t\n", "date": "2018.08.03", "title": " Фандъкова призна за знакови сгради в риск"}
{"url": "http://www.duma.bg/node/172510", "text": "1443 работници са получили дължими заплати от Фонда за гарантиране на вземанията, обяви омбудсманът Мая Манолова при отчета на дейността си за 3 години. Тя припомни, че след законодателните промени, инициирани в началото на годината от екипа й, са положени основите за прекратяване на т. нар. модерно робство. Като успех Манолова отбеляза създалата се нетърпимост към \"наглите работодатели\", които не плащат заплати. Очаква се близо 670 души от \"Пикадили\" да получат неплатените си възнаграждения в резултат на доброто взаимодействие с фонда, НОИ и ГИТ. \nОт 1 февруари в ГИТ са внесени 35 искания за откриване на производство по несъстоятелност срещу фирми. В резултат на нормативните промени 78 предприятия, които не са платили заплатите, са заплашени срещу тях да започне производство по несъстоятелност. 700 000 лева са изплатени за миналата година от Фонда за гарантиране на вземанията, след пакета законови промени в КТ, ГПК и Търговския закон от началото на 2018 г. са изплатени 3 милиона, до края на годината ще са 6 милиона лева. Това е един от големите успехи на омбудсмана. \nМанолова бе категорична, че продължава да се бори за промени в КТ за забрана да се плащат на работници само 60% от заработеното възнаграждение. \nМанолова ще иска и корекция на новата идея на правителството персоналните пенсии за децата сираци да се трансформират в помощ, ако всеки член на семейството има доход под 450 лв. Тя ще настоява за допълнителни предложения между първо и второ четене, с които да отпадне подоходният критерий. \nЗа 3 години в администрацията на омбудсмана са постъпили 75 339 сигнала за нарушени права. Над 450 са колективните жалби, зад които се крият десетки хиляди души, обясни Манолова. В приемната на омбудсмана са дошли 42 690 души, 32 649 жалби са постъпили, от които 31 078 са приключили. Много банки злоупотребяват със съдебни такси, често по-високи и от размера на запорирана сума, отбеляза Манолова. \n\"Бих искала да съм плашило само за тези, които не искат да си вършат работата, за лошите и нагли администрации. Ето, осъдих \"Топлофикация\" на 3 инстанции, но новият директор не ми дава информация\", каза Манолова. \nКато справедлива кауза, по която е постигната национална коалиция между всички институции, неправителствени организации и граждани, Манолова отчете повдигнатия на европейско ниво по време на европредседателството въпрос с двойния стандарт в храните и петицията, внесена в ЕП.     \n \t\n", "date": "2018.08.03", "title": " Близо 1450 работници са получили дължими заплати  "}
{"url": "http://www.duma.bg/node/172513", "text": "Над два милиона долара дарение получи Ломската гимназия от емигриралия в САЩ българин д-р Андрей Георгиев. Освен за училището, в което е учил, в завещанието си той дарява и сумата от 500 000 долара на община Лом. Средствата вече са постъпили по сметките на училището и общината. За завещанието се знаеше отдавна, но се смяташе, че парите са около един милион долара. Постъпилите по сметката на общината средства обаче се оказват двойно повече.  \nВолята на д-р Георгиев е парите за гимназията да бъдат разпределени за стипендии на ученици, които следват в европейски университети. Първите 10 стипендианти бяха избрани още миналата година, когато се разбра за дарението. Двамата студенти в Англия ще получат по 6000 долара, а останалите осем възпитаници на български висши училища - по 800 долара за учебна година. В училището вече приемат документи на тазгодишните абитуриенти, които са приети да продължат образованието си. По предварителни изчисления на директора на гимназията Теодор Йончев, двойно по-голямата сума ще стигне за стипендии \"Д-р Андрей Георгиев\" за повече от 30 години. \nКметът на града пък трябва да реши за какво ще се използва сумата, дарена на общината. \nЖителите на Лом поддържат идеята с парите да бъде ремонтирана спортната зала, която от създаването си не е обновявана.    \n    \n \t\n", "date": "2018.08.03", "title": "Емигрант в САЩ завеща 2 млн. долара на гимназията в Лом"}
{"url": "http://www.duma.bg/node/172469", "text": "1778 - В МИЛАНО Е ОТКРИТ ОПЕРНИЯТ ТЕАТЪР \"ЛА СКАЛА\". Построен е по проект на арх. Джузепе Пиермарини през 1776-1778 г. на мястото на църквата \"Санта Мария дела Скала\", откъдето идва и името на прочутия театър. Открит е с постановка на опера на Антонио Салиери. Сградата струва на Милано около 1 млн. лири, а разходът е поет от 90 аристократически семейства. По време на Втората световна война театърът е разрушен, но е възстановен в първоначалния си вид през 1946 г. 1811 - РАЖДА СЕ БАЩАТА НА АСАНСЬОРА ИЛАЙША ОТИС, американски изобретател (умира 1861 г.). През 1852 г. изобретява устройство, с което издига тежките машини във фабриката за легла, в която работи, до втория етаж. Скрипецът вече съществува, но новаторският ум на Отис измисля начин, по който платформата да не пада, ако въжето се скъса. През 1853 г. показва изобретението си в Ню Йорк. Разработената своеобразна спирачка за елеваторите превръща скрипеца в познатия и днес асансьор. 1898 - РАЖДА СЕ КАЛИНА МАЛИНА, ДЕТСКА ПИСАТЕЛКА И ПРЕВОДАЧКА (УМИРА 1979 Г.). Рожденото й име е Райна Иванова Радева-Митова. Автор на около 50 книги за деца, на първия български детски роман \"Златно сърце\", както и на още два романа. На нейно име е създадена награда. 1903 - ОБЯВЕНО Е СЪЗДАВАНЕТО НА КРУШЕВСКАТА РЕПУБЛИКА. С това название се нарича сформираната власт на въстаниците от ВМОРО в гр. Крушево по време на Илинденско-Преображенското въстание. Съществува само 10 дни и е най-големият успех на въстанието. Републиката е обявена в семейната къща на Наум и Георги Томалевски, в която днес се помещава Музеят на Илинденското въстание и Крушевската република (на снимката). Организацията на управлението в града е повлияна от социалистическите възгледи на част от ръководството. 1952 - ПЪРВИ ОЛИМПИЙСКИ МЕДАЛ ЗА БЪЛГАРИЯ. На тази дата са закрити XV Олимпийски игри в Хелзинки, по време на които боксьорът Борис Георгиев (на снимката) печели бронзово отличие. Борис Георгиев с прякор Моката взема медала в категория до 75 кг. В състезателната си кариера Моката е провел 289 мача, 54 от тях - международни. Той е един от хората, през които минава олимпийският огън по пътя си към Атина за игрите през 2004 г. 2008 - УМИРА АЛЕКСАНДЪР СОЛЖЕНИЦИН, РУСКИ ПИСАТЕЛ И ДИСИДЕНТ (Р. 1918 Г.). Заради критики към Сталин 8 години е затворен, прекарва известно време и в лагери за тежък принудителен труд в системата на ГУЛАГ. За тях пише в \"Един ден на Иван Денисович\" и \"Архипелагът ГУЛАГ\". Лауреат на Нобеловата награда за литература през 1970 г. През 1974 г. е лишен от съветско гражданство и депортиран в Западна Германия. Живее в Швейцария и САЩ. През 1990 г. съветското му гражданство е възстановено и през 1994 г. се връща в Русия. Избран за редовен член на Руската академия на науките (1997).   \n \t\n", "date": "2018.08.03", "title": "Датата"}
{"url": "http://www.duma.bg/node/172470", "text": "Никола Василев Михов е роден на 18 март 1877 г. в Габрово. Учителства в с. Драганово през учебните 1895-1896 и 1896-1897 г. Тук денем учи децата в новото двуетажно трикласно училище, а вечер - техните родители. Младият учител основава театрална трупа, раздава книги от читалищната библиотека, свири на цигулка и ръководи хор от ученици, учителки и учители. Той организира синдикална учителска организация под името \"Драгановско околийско учителско дружество \"Сам си помагай\", в което членуват учители от Драганово, Стрелец, Сушица и Долна Оряховица, често с месеци неполучаващи заплати. По инициатива на 19-годишния учител Михов в околностите на Драганово местните учители Марин Пенков (баща на Владимир Русалиев), Христо Иванчев, Христо Калицов, Иван Гацов (баща на Боян Мага) и други образуват социалдемократическа група, която е поздравена от секретаря на РСДП в София Георги Бакалов. Пеят \"Интернационала\" по Драгановските баири, когато излизали на разходка. Младият учител чете пред селяните френския вестник \"Малката република\", като превежда дописката на С. Менделсон \"Погребението на Фридрих Енгелс\".  \nЕто част от текста: \"Ковчегът е обкичен с 50 венци, изпратени от различни работнически социалистически организации в Европа, в това число и от българските социалисти. Евелинг, превел \"Капиталът\" на английски език, Либкнехт от страна на Германската социалистическа партия и Лафарг се разделят с добрия и обичан приятел, с големия теоретик на социализма, изказвайки своята почит и мъка по неговата загуба\". Драгановските социалисти са развълнувани и пожелават превода на дописката да се изпрати в търновския вестник \"Освобождение\", който я отпечатва на 23 август 1895 г., бр.5, на страница четвърта с подпис: Прев. Колю. \nСлед завършване на висшето образование в Брюкселския университет през 1900 г. с докторат по история на статистиката, Никола Михов отдава целия си живот, ум и талант за издирване в европейските библиотеки на всичко публикувано за България, описва и полага на научни основи издирения от него материал, като оставя 17 тома ценно библиографско наследство От 1938 г. до 1956 г. работи във висшето търговско училище \"Д. А. Ценов\" в Свищов за уреждане на академичната библиотека, която днес носи неговото име. За голямата му научно обоснована издирвателска дейност е признат за патриарх на българската библиография. По предложение на Тодор Павлов през 1947 г. става член на БАН. Почива през 1962 г. в София. \nНа 10 юни 1956 г., придружен от Янко Апостолов, гл. редактор на в. \"Дунавско дело\" в Свищов, Михов след 60 години посещава Драганово, за да се види със свои бивши ученици и остави на училището архивни документи от онова време. Разказва на беловласите вече ученици спомени и показва учителския си бележник с техни имена. Той посещава и квартирата, в която е живял в центъра на селото, намирайки внука на своя хазаин Петър Тошков, на когото показва прозорците на къщата, до които е стигнала залялата селото р. Янтра през 1897 г. \n  (седнали) Пеньо Иванчев - бивш ученик, Никола Михов, Иван Кабакчиев - бивш ученик; (прави) Петко Нунков - кмет на Драганово, Бояджиев и Апостолов - от Свищов, Косю Педешки - зъболекар, и Петър Петров - учител по физкултура     \n \t\n", "date": "2018.08.03", "title": " Акад. Никола Михов за погребението на Енгелс"}
{"url": "http://www.duma.bg/node/172472", "text": "Какво става в държавата ни. От една страна, по националната телевизия пускат филми за лесбийки и само великолепната игра на актриси като Анет Бенинг прикрива задкулисния замисъл. От друга страна, кратки съобщения ни информират, че Руската Дума е отхвърлила законопроект, предвиждащ съжителството да се приравни с официалния брак. По същата тази наша обществена телевизия върви италиански сериал, в който т.нар. обратни хора са толкова симпатични и героизирани, че едва ли не само те са пазители на справедливостта и честността. Примиреното ни общество е наясно, че в Русия няма как да има масови гей паради и мрънкането на нови дисиденти там едва ли ще промени нагласите на хората по въпроса. \nВ същото време някой е решил, че отново имаме нужда от стария рупор \"Свободна Европа\", който, няма спор, отново ще ни показва що е то демокрация и свобода на словото. Преценили са, че нещо ни куца. Знаем, че куцането не е само при свободата на словото и медийните манипулации. \nВ същото време руският патриарх води хилядно шествие в Екатеринбург в памет на екзекуцията на последния руски император Николай ІІ, в което участвали хора от Сърбия, Украйна, Черна гора, Беларус и т.н. Преди това години наред в молитви, беседи и изявления патриарх Кирил, казват, не пропускал да възвеличае семейството като пазител на руските ценности, традиции и възпитание. Истанбулската конвенция изобщо не е тема за руското общество, въпреки вторачените на Запад погледи на немалка част от младите в Русия. \nНакъде ще натежат везните в тази ситуация на мислещите у нас? За какво ще им трепне сърцето и какво ще анатемосват? Че са останали малко от тази порода, при това в \"красивата средна възраст\", няма спор. Че отвръщат поглед от множащите се реклами на английски, че се мръщят на името на хотел \"Африка\" в центъра на освежен български град, че се чудят защо им се предлага \"тайвански сладолед\", \"белгийски торти\" или \"чешки меденки-топки\" в капанчета по родното Черноморие, е повече от разбираемо. Те държат на родното, но вдигат безсилно рамене, защото точно това не са успели да предадат на децата си. \nДецата в повечето случаи търсят реализация на мечти, т.е. пари, на Запад и, като прескачат у дома за малко, се гневят на липсата на тротоари и мръсния въздух. И питат защо са изсъхнали всички чемшири в града, а никой даже не протестира. Е, то и дървото-символ на Сливен (на 1000 години) изсъхна, та за чeмширите на Кюстендил ли ще се тревожим! Ама с чeмшир се връзвали китките за черква, с чeмшир се ходело на Задушница да се почетат близки, че преди е нямало български двор без такъв храст, кой го е грижа. \nРугаем, като един бивш наш посланик, руснаците, че вдигали годините за пенсия, сякаш на Запад се пенсионират по-рано. Страдаме като \"Дойче веле\", че имало нечовешко отношение към някакъв затворник в руска институция, която обичаха да наричат обобщаващо ГУЛАГ, \"внимаваме с троянските коне на Китай на Балканите\", както ни призовава напоследък комисарят по разширяването Йоханес Хан, стискаме палци управляващите във вече Северна Македония да се справят с предстоящия там референдум, за да влязат час по-скоро в НАТО, цъкаме състрадателно за пожарите в съседна Гърция и някак между другото се чудим каква беше тази история с чумата по овцете и новата болест по свинете, която идвала от Румъния. Смеем се под сурдинка на бодливата тел, която щяла да спира свинете от \"страната на мамалигата\", но малко русенци пропускат да си купят при честите си посещения в Гюргево от онова царевично брашно, което е в основата на вкусния \"бабин\" качамак. Така, както редица нашенци от пограничните райони не пропускат да пазаруват зеленчуци, плодове, месни и млечни продукти в почивните дни от Македония или Сърбия. Защото са истински, \"като на баба\". И си спестяват посещения в огромните чужди супермаркети, където и цените често са по-високи от тези в собствените им страни, и доматите са от Турция, Испания и дори Албания. Няма лошо, съюзници сме, ама от детството помним нашия вкус, нашето производство. \nДреболии. Дали? Горката \"Свободна Европа\", финансирана отвъд Океана, как ли ще се справи с такива настроения и спомени? Като се обезлюдим съвсем, проблем няма да има. Мрачно, но има логика. А друг изход има ли? Винаги има. С повече вяра в себе си, със запретване на ръкави, с по-малко чудене кой кого пръв е ощипал, с градеж отново на съсипаното образование, здравеопазване и родно производство, с възстановяване на държавността, чиито корени рязахме поне две десетилетия. За да опровергаем, ако успеем, популярното напоследък \"Българите не чакат края на света, те живеят там\".   \n \t\n", "date": "2018.08.03", "title": "България ли е краят на света? "}
{"url": "http://www.duma.bg/node/172475", "text": "\nСмартфонът е устройството, което притежават около 85% от българските ученици, а приблизително 95% процента от тях имат профил във фейсбук. Моделите и цените на ученическите смартфони обикновено надвишават тези на техните родители, а средната им цена надвишава твърдо минималната работна заплата. \nИзползването на мобилни телефони в учебен час е новият обществен дебат, в който страните родители и учители кръстосват своите усещания за възпитание и социализация, а МОН неутрално цитира текста от училищния закон, който в чл. 172 йезуитски е отсякъл: \"Учениците да не използват мобилните си телефони по време на учебните часове.\" Разбира се, няма никакъв механизъм, който би могъл да гарантира прилагането на този текст. \nНуждата от регулиране на  използването на мобилни устройства се появява още през 2008 г., когато над 50% от българските ученици вече разполагат със смартфони. За да няма недоразумения, трябва да разясним термина \"мобилен\" телефон, който включва и смартфон, т.е. телефон, който не е само за разговори, но е и с мобилна връзка с интернет и достъп до социалните мрежи и приложения за постоянна мобилна комуникация. И ако притеснението на българските родители е липсата на мобилна връзка с техните деца, то те биха закупили точно такива мобилни устройства с възможност само за разговор, което не е реалността! \nВ световната училищна практика има два модела за регулиране на правилата. Първият е на принципа на правилата и санкциите, а вторият е на принципа на консенсуса. По- \nразпространен е този със санкциите, който е преход към следващия с консенсуса. Франция е поредната страна, която е прозряла, че само препоръките на директора и учителя не вършат работа и трябва да се намеси негово величество законът. Премиерът на Франция Макрон е поел риска от обществения реваншизъм за това действие. Защото Франция е демократична страна, страна на свободите, които се гарантират със задължения. На практика във френските училища се подписва  договор между семейството и училището и вече част от този договор е изключване на мобилния телефон в училище. Който ученик не спазва правилото за изключения телефон (респективно и другите правила), се предупреждава и следва \"изключване\" за 3 дни. Родителите нямат опция и практика за несъгласие или намеса в училищните политики. Френските родители и по-голямата част от младежите приемат нормално спазването на правилата, включително и това за телефона, защото толерират формирането на гражданските умения да се случва в училище. \nПодобна е ситуацията и в Англия - там също е забранено използването на мобилни телефони в училище, като за учебни цели се ползват таблети с регулиран достъп до интернет. Английските ученици искат да ходят на училище и изпитват голям интерес към учебните дейности. Според техните родители учениците нямат време за мобилни телефони и все пак използването на личен телефон в час е абсурдно. Но ако все пак някой ученик не спазва училищните правила, което е изключение, то с него се заема не учителят, а помощник-учителят, който комуникира с родителите и предлага наказания. Английските ученици се изключват по много олекотена процедура, по която родителят не може да въздейства. Ако ученик отсъства безпричинно, на родителя му веднага се завежда съдебно дело и го осъждат на глоби в хиляди паунда. Родителите са партньори в училищните дейности и са най-активни в доброволчеството. \nВ Германия, в повечето от федералните провинции, е изрично забранено учениците в основен курс да влизат с телефон в училище, има дежурен телефон за връзка с родителя при нужда. \nВ Полша има забрана за ползване на мобилни телефони в час, която се налага с вътрешните правилници на училищата. За неизпълнение на училищните правилници се намалява рейтингът на поведението, а намаленото поведение влияе върху избора на училище. \nИ в Полша, и в Германия е абсурдна мисълта за неспазване на училищните правилници поради строгите безкомпромисни санкции към ученика и родителя и безспорния авторитет на учителя. \nВ българските училища вече ще има достъп до интернет на цялата територия на училището, според МОН, надяваме се - регулиран. Но има ли семейна регулация и надзор към децата на възраст до 14 години във връзка с техни профили в социални мрежи и опазване от дигиталния тероризъм. Всички знаем, че дори за фейсбук има изискване за 18 години, но повечето родители толерират своите деца за създаване на профили и достъп до социалните мрежи.  Българското семейство трудно създава правила за регулиране на достъпа до глобалните мрежи и превенцията от огромните опасности, които съществуват там. Но българските родители вече не одобряват евентуалната забрана на мобилните телефони в час. \nИли, казано с други думи, текстът от ЗПУО за забрана за ползване на мобилен телефон по време на учебен час не действа. Българските ученици могат и си играят на смартфоните или си \"чатят\" по време на час. Защото няма инструменти за противодействие на този порок. Защото виждаме несъгласието на повечето българските родители към всички ограничения към техните деца. И защото законотворците не целят създаването на правила, които да се спазват, а предпочитат такива, които звучат красиво. Не можем да пропуснем някои образователни институции, които са създали правила и в часа \"молят\" учениците да поставят телефоните в къщички за телефони. Това е чудесна практика, но трябва ли една птичка да прави пролетта. \nИзходите от тази ситуация са два: Да продължим да се давим в океана от формални текстове и да си мечтаем, че не сме стигнали дъното на упадъка на българското образование, или да използваме \nотдавна откритата \"топла\" вода и да създадем действащи правила. \nНо преди това трябва категорично да подредим йерархията в правилата и задълженията между ученици, родители, учители, директори и министерство. За да се случи това обаче, законотворците трябва да овладеят страховете си! Защото сега правилата за ученици и родители са спорни и неефективни! \nПредложението на Синдикат \"Образование\" е за промяна в ЗПУО, като се вмени задължение за подписване на договор между образователната институция и семейството, който да включва и изрична забрана за притежание и ползване на мобилен телефон в учебен час. Във връзка с политиката за дигитализация МОН по-бързо трябва да осигури дигитални устройства на образователните институции за работа в час - таблети, монитори, интерактивни дъски и др., които да привлекат интереса на децата и учениците. \n                                 \n    \n \t\n", "date": "2018.08.03", "title": "За забраните в българските училища  "}
{"url": "http://www.duma.bg/node/172473", "text": "II.    ИКОНОМИЧЕСКО РАЗВИТИЕ НА БЪЛГАРИЯ ДОХОДИ \nБългария се нуждае от по-динамично развитие на заплатите. Затова нашата политика по доходите включва цел за минимални възнаграждения не по-малки от 60% от средната работна заплата за страната за предходната година, както и по-справедливи ставки за заплащане на нощния труд и труда в извънработно време. В момента добавката за нощен труд е 25 ст. на час. \nИзграждането на модерна европейска социална държава изисква и много по-голяма солидарност с най-уязвимите групи от населението, включително децата, лишени от родителска грижа, хората с увреждания, самотно живеещите възрастни хора. За тях трябва да бъде осигурена качествена грижа извън институциите. Ето защо е необходимо да бъдат актуализирани стандартите за издръжка на социалните услуги за деца и възрастни, като бъде гарантирано и съответстващо заплащане на квалифициран персонал. \nХората с увреждания са част от нашето общество, за които е необходим равен, пълен достъп до социални услуги в общността и в семейна среда. Необходими са значителни усилия за осигуряване на заетост на тези лица, включително с целенасочена подкрепа на общините за създаване на социални предприятия, според местните потребности и спецификата на целевите групи. \nВ съвременния свят най-висок стандарт и качество на живот на гражданите си осигуряват страните със силно развита социална политика, която действа като коректив спрямо несъвършенствата на пазарната икономика и генерираните от нея неравенства и осигурява реална защита на най-бедните и най-уязвими групи от населението. \nБългария има остра нужда да възприеме и приложи на практика европейския социален модел, затвърден с приетия през ноември 2017 г. Европейски стълб на социалните права. Модел, основан на равните възможности и достъп до пазара на труда, справедливите условия на труд, всеобщата социална защита и активно социално включване.  НОВ ПЪТ КЪМ УСТОЙЧИВ ИКОНОМИЧЕСКИ РАСТЕЖ \nБългария се нуждае от икономически растеж, базиран на потребление и износ. В момента България изнася основно суровини и продукция с ниска добавена стойност, като 80% от износа се реализира от 40 фирми при 420 000 регистрирани по ДДС. Оптимален ефект от експортно ориентиран растеж може да се постигне само при структурно модернизиране на икономиката. Това означава инвестиции в по-съвършени производствени технологии, заетост на по-квалифицирани работници, по-висока вътрешна добавена стойност и промяна в условията за правене на бизнес в страната. Инвестиции в нови и с висока добавена стойност производства Общите очаквания на чуждестранните инвеститори в България са свързани с намаляване на административните пречки пред бизнеса, изкореняване на корупцията, подобряване на инфраструктурата, поддържане на стабилна политическа среда, подобряване работата на администрацията и съдебната система. Настоящите конкурентни предимства на българските фирми са свързани преди всичко с ниските цени (ценови предимства), основани на евтина работна ръка, но такива предимства са нетрайни. В съвременните условия потребителите са готови да платят по-високи цени за по-висококачествени, диференцирани, нови, уникални продукти и услуги; бързина на доставките; високо качество на маркетинг и мениджмънт и т.н. Българските фирми отстъпват на своите конкуренти на европейските пазари по отношение на тези елементи. Ето защо предлагаме да се раздвижи българският капитал, който в момента стои в банките и не може да намери сигурна среда за инвестиции. На първо място да се смени концепцията и да се поставят българският и чуждестраният инвеститор на равна основа. Нека първо стимулираме инвестиционния процес, а после да търсим чужд капитал. Нека погледнем първо на държавата като инвеститор номер едно. Нека погледнем на държавата като партньор и едва тогава да привличаме външен капитал. Държавата да участва с дялово финансиране в проекти. \nНа инвеститорите ще се предложи \"Социален инвестиционен пакет\". Това са държавно гарантирани ценни книжа с по-висока от нормалната доходност. Набраните от тази емисия средства ще отидат за финансиране на проекти (чрез безлихвени кредити, като държавата поема ангажимента за доходност пред инвеститорите) в областта на социалните инвестиции, \"зелената икономика\", нови форми на образование и др. Земеделието от своя страна изпитва остра необходимост от възстановяване на хидромелиоративните съоръжения, което предопределя и едно от направленията на публичните инфраструктурни инвестиции. \nЩе се приложи Секторна стратегия за привличане на инвестиции в страната, на базата на която са определени следните сектори, към които приоритетно следва да се насочват инвестициите в България: електротехника и електроника, информационни и комуникационни технологии, земеделие и хранително-вкусова промишленост, машиностроене и по-специално транспортно оборудване, транспорт и логистика, здравеопазване и фармацевтика, химическа промишленост и производство на изделия от каучук и пластмаса. България е с отлични изходни предпоставки и за развитието на биологично земеделие, което е с възможности за реализирането на висока добавена стойност. Държавни фирми и социални предприятия Да укрепим държавните активи в икономиката и да поставим управлението им на пазарен принцип. Подготвили сме специално законодателство за предприятията с над 50% държавно или общинско участие. Необходимо е професионално мениджърско управление на конкурсно начало, отчетност и прозрачност в управлението, за да гарантират приходи в държавния и общинските бюджети. Тези предприятия ще се управляват на пазарен принцип и веднъж завинаги ще се пресече зависимостта на държавния и общинския сектор от политическите промени. Предлагаме да се оздравят публичните предприятия и да се превърнат в инструмент за натрупване на финансови средства и излизане на българските държавни фирми на външни пазари. Печалбата от тези предприятия ще се акумулира в \"Държавен инвестиционен фонд\". \nНовият подход в засилване социално-икономическата роля на държавата е създаване на нов тип организации/предприятия - със \"социалноикономическа цел\". Социалното предприятие е оператор в социалната икономика, чиято цел е за въздействие върху общественото. То предоставя стоки и услуги за пазара по предприемачески и новаторски начин и използва своите печалби основно за постигане на социални цели. Социалното предприятие се управлява по открит и отговорен начин, като включва служители, потребители и заинтересовани страни, засегнати от нейните търговски дейности. Тези предприятия могат да се създават и на ПЧП основа с общините и държавата. Важно е единствено да не реализират директно печалба, а ефектът от това да се пренесе върху заинтересованите социални групи, например при доставката на евтини генерични лекарства от последно поколение за населението. Следвайки тенденциите и насоките на ЕС в развитието на социалната икономика и възможността за ползване на европомощи и финансиране при осъществяване на тази дейност, условно приемаме социалните предприятия основно да оперират в следните 4 области: \n* работна интеграция - обучение и интеграция на хора с увреждания и безработни; \n* лични социални услуги - здраве, благосъстояние и медицинска помощ, професионално обучение, образование, здравни услуги, услуги за отглеждане на деца, услуги за възрастни хора или помощ за хора в неравностойно положение; \n* развитие на необлагодетелстваните райони - социални предприятия в отдалечени селски райони, схеми за развитие/рехабилитация на квартали в градските райони, помощ за развитие и сътрудничество за развитие с трети държави; \n* Други - включително рециклиране, опазване на околната среда, спорт, изкуство, култура или историческо съхранение, наука, научни изследвания и иновации, защита на потребителите и любителски спортове. \nДостъпът до нови пазари е ключов за българските и държавни, и частни предприятия. Като отчитаме рисковете, които съпътстват навлизането на нови външни пазари, ние предлагаме държавна подкрепа в лицето на Българската агенция за експортно застраховане (БАЕЗ). Ще увеличим застрахователния капацитет на БАЕЗ и ще дадем силен тласък на износа на продукти на малките и средните предприятия, като държавата поема рисковете. \nПо отношение на достъпа до финансиране да развием и небанковите канали за финансиране на промишлени проекти от фондове за рисково финансиране, пенсионните фондове и др., въобще от капиталовия пазар. Да развием и дадем тласък на сегмента за малките и средните предприятия на Българската фондова борса, чрез който малки, бързо развиващи се фирми, без дълга финансова история, да набират капитал чрез опростена процедура, без проспект за публично предлагане и без да имат статут на публични дружества. Създаване на благоприятна бизнес среда Устойчива икономика е немислима без благоприятна бизнес среда. Успоредно с ускореното продължение на процеса на облекчаване на лицензионните, разрешителните режими и другите административни тежести, остават неразвитите въпроси с фирмите, които са изпаднали в затруднено положение, несъстоятелност и фалит. Един от основните приоритети е разрешаването и топенето на междуфирмената задлъжнялост. В тази връзка трябват законодателни инициативи и мерки, които създават условия за втори шанс на закъсалите фирми, които искат да се върнат в пълноценен правно-икономически оборот: реструктуриране/оздравяване/извънсъдебни споразумения. Друга наша цел е развитие на публичното частно партньорство като начин за обединяване на усилията на държавата за насърчаване на стопанската дейност с частната инициатива.  \nПроизводство и индустриални зони Едва ли някой ще оспори, че икономиката ни се нуждае от \"възраждане на индустрията\" - такава промяна в структурата на стопанската дейност и внедряване на технологии, за които се очаква да предоставят по-добри перспективи за икономически растеж и социално благоденствие. Цел на индустриалната политика на България е да стимулира търсенето в страната, да обезпечи експортно ориентирана икономика и да насърчи инвестиционния процес. Възраждането на индустрията е силно обвързано с иновациите и оптимизацията в традиционните производства, без които българската промишленост не е конкурентоспособна на световните пазари. Наша цел е създаване на Български иновационен индустриален модел, основаващ се на прилагане на интегрирана политика между отделните сектори с цел повишаване на равнището на образованието, на науката, на технологиите и иновациите. Ключов етап за осъществяване на този нов модел е разработването на биотехнологиите, нанотехнологиите, новите материали, фотониката, микро и нано електрониката, както и внедряването на нови производствени схеми и системи. Това ще даде основа за развитието на широка гама от нови производствени процеси, стоки и услуги, като индустрии от ново поколение през следващото десетилетие. Така българската индустрия ще бъде поставена на нови икономически основи, базирани на знанието, което ще я направи по-конкурентоспособна, ориентирана към проучванията и иновациите с цел постигане на по-устойчива, интелигентна и приобщаваща икономика. \nВъзраждането на индустрията се фокусира върху индустриалните зони по региони и превръщането им в притегателен център за инвестиции и иновативни технологии. Предлагаме да се определи и внесе ред в дейността на индустриалните зони и взаимоотношенията между фирмите, компанията, която управлява зоната и държавата, и да се реши проблемът с дългите срокове при съгласувателните процедури. \nДа се увеличи капацитетът на Национална компания индустриални зони (НКИЗ) с 500 млн. лв., като тези средства се насочват по три оси: \nМестоположение. Средствата по тази ос се разпределят на регионален принцип и според степента на развитие на индустриалната зона - действащи, в развитие и за създаване на нови. \nИнфраструктура. Държавата ще инвестира в изграждане на инфраструктура в зоните и след това да се привличат инвеститори. \nКадри. Държавата ще инвестира чрез партньорство между НКИЗ и средните и висшите училища по региони в нови образователни програми, свързани с профилиране на средното образование по места и обвързването му със специалности в пряка връзка с индустрията, както и за изграждане на единна база данни на завършващите ученици и студенти в региона. \nДопълнително НКИЗ ще разполага с венчър капитал, за да участва в реализирането и управлението на проекти в следните приоритетни области: \n* \"интелигентните градове\" чрез публично-частното партньорство между вузовете, общините и бизнеса, приоритет за по-малките областни градове с технически вузове; \n* изграждане и развитие на индустриални зони на терените на съществуващи в миналото и разрушени промишлени предприятия; \n* оптимизиране на продоволствените вериги. Стимулиране на преработвателната промишленост и прецизното земеделие в малките населени места в близост до индустриалните градове. \nИзвън индустриалните зони фонд \"Индустрия\" ще финансира проекти в индустриални сфери, приоритетни по региони. \nЗа преодоляване на задълбочаващите се регионални различия ще създадем нови финансови инструменти, които ще осигурят дългосрочно финансиране на важни инфраструктурни обекти, като предприятия за преработка на отпадъците, пречиствателни станции за питейна вода, хидромелиоративни съоръжения, енергийни проекти и др., чрез публично-частни партньорства и инфраструктурни облигации от страна на държавата и общините. \nЗелена икономика Системата на ООН разглежда зелената икономика като средство за постигане на устойчиво развитие и изкореняване на бедността. Зелената икономика води до подобряване на човешкото благосъстояние и социална справедливост, като същевременно намалява значително екологичните рискове и екологичните недостатъци.  \nОсновните принципи, които залагаме за развитието на зелената икономика, са:  \n* опазване на околната среда; \n* социално въздействие; \n* икономически ползи. \nВ нашите виждания мястото на зелена икономика е в пет основни сектора:  \n* възобновяема енергия; \n* зелени сгради;  \n* управление на водите; \n* управление на отпадъците; \n* управление на земите. \nОсновен акцент поставяме върху: \nЗелени сгради (без влагане на бетон) - като основен и неотменим критерий за архитектура и строителство в защитените територии по Натура 2000, както и по бреговата ивица на Черно море и река Дунав. \nУправлението на земята е процес на управление на използването и развитието (както в градските, така и в селските райони) на земните ресурси. Земните ресурси се използват за различни цели, които могат да включват биологично земеделие, презалесяване, управление на водните ресурси и проекти за екотуризъм. Управлението на земята може да има положително или отрицателно въздействие върху земните екосистеми. Земята, прекомерно или неправилно използвана, може да разруши и да намали производителността и да наруши естественото равновесие. Ето защо пазарните свободи, правото да се разпореждаш със земята, трябва да бъдат държавно регулирани с цел защита на социалните права на гражданите като: \n* свободен достъп до национални и природни ресурси, брегова ивица и др.; \n* право да обработваш земята си с цел задоволяване на потребностите; \n* свободен достъп до горите. \nПредлагаме: \n* Премахване концесиите на плажовете. \n* Въвеждане на критерий за екологичните характеристики на земеделската земя при разпределяне на земеделските субсидии. \n* Ограничаване на всички мерки, превръщащи земеделската земя в инвестиционен инструмент. \n* Забрана концесиите за добив на дървесина в държавните горски стопанства. Държавата като собственик организира и извършва санитарната и промишлената сеч в държавните гори, а частните ползватели купуват дървесината.  \n* Преразглеждане на екологичните проекти с акцент върху залесяването. \n* Задължение на индустрията с високи въглеродни емисии ежегодно да финансира залесителни мероприятия. \nВъзобновима енергия - акцент върху инсталации за добив на енергия от отпадъци. \nУправление на водите - В ХХI век все още близо 400 000 български граждани всяко лято са на воден режим. Да изместим фокуса от инсталациите за пречистване на отпадни води към инсталации за пречистване на питейни води. Активни мерки за контрол върху качеството на питейните води.  \nУправление на отпадъците - предлагаме пакет от мерки за рециклиране и оползотворяване на строителните отпадъци (където изоставането е тотално) чрез тяхното влагане в строителството на различни инфраструктурни обекти за достигане на целта - 70% рециклиране, съгласно Новата рамкова директива за отпадъците. Стимулиране на бизнеса чрез разработване на критерии за \"зелени\" обществени поръчки и предимства за тези, които осигуряват по-висока степен на рециклиране на строителните отпадъци. Въвеждане на подхода RRR (Reduce, Reuse, Recycle) - ограничаване на генериране на отпадъците, разширяване на повторната им употреба и рециклиране. Следва   \n \t\n", "date": "2018.08.03", "title": " Визия за България"}
{"url": "http://www.duma.bg/node/172471", "text": "Роденият в село Троица, Шуменско, Йордан Димитров Касабов има рядкото щастие в Софийския университет \"Св. Климент Охридски\" да попадне в полезрението на академик Георги Наджаков. Докато учи, е в кръжока му по опитна физика, след дипломирането - спечели конкурс и продължи като аспирант при своя учител. В 1956 г. защити кандидатска дисертация на тема \"Върху строежа на запиращия слой на селеновите токоизправители\". С нея показва, че добър изправителен ефект при селеновите токоизправители се получава при сложна структура на запиращия слой. Младият учен предложи нова технология за получаване на качествени селенови токоизправители, която успешно бе внедрена в едно от предприятията на ЕЛПРОМ. \nВъв Физическия институт на БАН от 1959 г. създаде и ръководи лаборатория \"Силиций\", която прерасна в секция, а на нейна основа през 1967 г. бе създаден Централен институт по елементи при ДСО \"Изот\". И съвсем естествено бе Йордан Касабов да бъде негов директор. За да го видим по-късно като директор на Института по микроелектроника.  \nОт началото на 1979 г. до смъртта (13.4.1992) чл.-кор. проф. Касабов ръководи Сектора по физически проблеми на микроелектрониката и Лабораторията към него в Института по физика на твърдото тяло на БАН. Плодотворна бе дейността му и като преподавател по физика на полупроводниците, полупроводниковите прибори и интегрални схеми в Софийския университет. Той има изключителни заслуги за подготовката на поколения висококвалифицирани физици-специалисти и докторанти в микроелектрониката, негови възпитаници днес работят в Чехия, Германия, Канада, САЩ, Мексико и в други страни. \nЙордан Касабов е автор и съавтор на повече от 20 изобретения в областта на микроелектронните технологии с голямо стопанско значение. Изобретенията му за сензори бяха патентовани в Англия, Италия, Франция, Русия. Библиографската справка ни посочва 112 негови публикации в наши и чуждестранни списания и сборници, 5 книги и монографии по полупроводници, прибори и интегрални схеми, 30 научнопопулярни статии, над 60 разработки, които са внедрени в практиката.   \nПод ръководството на проф. Касабов бяха създадени и внедрени оригинални полупроводникови прибори и МОС-интегрални схеми, с които бе ускорено развитието и международното утвърждаване на българската микроелектронна промишленост. България разполагаше за времето си с модерна и съвременна технологична и изследователска база и с екип от превъзходни специалисти за разработка и производство на МОС-прибори и интегрални схеми. Нека се знае, че на Световното изложение в Осака, Япония, през 1970 г. нашата страна бе трета след САЩ и Япония, която изложи електронни калкулатори на основата на интегрални схеми!  \nПрофесор Касабов е създател на научното направление за МОС ИС-метал-окис-силиций интегрални схеми в България; разработи физичните и технологични основи на силициевите прибори и МОС ИС - дифузионни процеси на примеси в силиций, силициеви слънчеви елементи, МОС-транзистори и интегрални схеми с висока степен на интеграция, МОС-холотрони и др. През последните години от живота си се насочи и към проблеми от областта на сензориката и информатиката. \nВ края на този кратък очерк ще цитирам оценката на проф. Крум Коленцов от Института по физика на твърдото тяло при БАН за чл.-кор. Йордан Касабов: \"От съвместната ни работа съм останал с впечатлението, че той умееше да мисли оригинално и да действа стойностно, благодарение на което постигна забележителни научни резултати, плод на които бяха нови изделия за индустрията, които няма кой да изтрие от Златния фонд на българската приложна и инженерна физика - в полупроводниковата техника и микроелектроника през Двадесетия век\"      \n \t\n", "date": "2018.08.03", "title": "Пионер на българската микроелектроника  "}
{"url": "http://www.duma.bg/node/172477", "text": "\"Законът за концесиите при добив на подземни богатства обслужва корпоративни интереси\" \n- Г-н Георгиев, като председател на партия Политически клуб \"Екогласност\", която е в коалиция \"БСП за България\", присъствахте на националното съвещание на левицата при представяне на Проекта \"Визия за България\". Какво е вашето впечатление от съвещанието и как вие от \"Екогласност\" оценявате документа? \n - Като първа и автентична природозащитна партия, от ПК\"Екогласност\" многократно сме се доказали като изключително лоялен коалиционен партньор с кауза. От друга страна, изповядвайки политика с леви измерения, което е характерно за всяка екологична партия по света с изключение на т.нар. български \"зелени\", а преди това Консервативната екологична партия на Христо Бисеров, ние следим с особено внимание всеки програмен документ на нашите партньори от БСП, които без съмнение са стожерът на коалиция \"БСП за България\". \nБез каквато и да е куртоазия, мога да кажа, че съм впечатлен от съдържанието и философията на проекта, който беше представен на националното съвещание. Прави особено впечатление, че се отделя огромно внимание на опазването на околната среда в раздел \"Зелена икономика\", като в центъра на природата се поставя човека. Казано по друг начин, има пълна хармония между мерките по опазване на околната среда и икономическото развитие в проблемните екологични зони. \nНеоспорим факт е, че зелената икономика води до подобряване на човешкото благосъстояние и социална справедливост, като същевременно намалява значително екологичните рискове и екологичните недостатъци. Във \"Визия за България\" са определени основните принципи, които БСП залага за развитието на зелената икономика. А те са опазване на околната среда, социално въздействие, икономически ползи. Ние, като еколози, приветстваме разгръщането на вижданията за мястото на зелена икономика в пет основни сектора - възобновима енергия, зелени сгради, управление на водите, на отпадъците и на земите. В раздела за зелена икономика се предлага премахване концесиите на плажовете, въвеждане на критерий за екологичните характеристики на земеделската земя при разпределяне на земеделските субсидии, ограничаване на всички мерки, превръщащи земеделската земя в инвестиционен инструмент, забрана на концесиите за добив на дървесина в държавните горски стопанства. Заставаме зад идеите държавата като собственик да организира и извършва санитарната и промишлената сеч в държавните гори, а частните ползватели да купуват дървесината, за преразглеждане на екологичните проекти с акцент върху залесяването, за задължаването на индустрията с високи въглеродни емисии ежегодно да финансират залесителни мероприятия. \n- Как бихте коментирали напускането на ЗС \"Александър Стамболийски\" на \"БСП за България\"? \n- Съжаляваме, че партията на левите земеделци напусна коалицията. Съжаляваме, защото сме убедени, че тяхното естествено място е в левия политически спектър. Аз съм убеден, че редовите членове на тази партия мислят по същия начин като мен, за разлика от тяхното ръководство. Не съм учуден, че техният Спас Панчев реши да напусне коалицията, защото той отдавна се движеше по \"ръба на бръснача\" . \nКазано по друг начин, г-н Панчев многократно  саботирше усилията на коалицията да печели изборите за органи на местно самоуправление. На много места в страната той предоставяше, а вероятно и продаваше, разберете го както искате, регистрацията на партията си на най-различни бизнесмени, които влизаха в органите на местно самоуправление, единствено за да защитават корпоративните си интереси. Пак на много места в страната, общинските съветници от листата на ЗС \"Александър Стамболийски, подбрани лично от г-н Панчев, гласуват изцяло с представителите на ГЕРБ и бойкотират предложенията за съвместна дейност с представителите на партиите от коалиция \"БСП за България\". Примери в това отношение са общинските съветници във Видин и Пловдив. \nВ същото време с цел лично облагодетелстване с избираемо място при парламентарните избори г-н Панчев беше от хрисим по хрисим, но интригантстваше по адрес на своите коалиционни партньори. Впрочем подобно беше поведението преди няколко години и на т.нар. социалдемократ Георги Анастасов. \nС други думи, с напускането на коалицията г-н Панчев явно изпълни нечия партийна поръчка и то точно в навечерието на гласуването на вота на недоверие. Дали поръчката беше от ГЕРБ или друга партия, предстои да се разбере. Лично аз оценявам неговото поведение като аморално и непочтено, но  както се казва, всяко зло за добро. Убеден съм, че без разни анастасовци и панчевци коалицията ще бъде още по-монолитна. \n- Как възприехте промените в Закона за приватизация - като поредния гаф, сътворен от определена група народни представители или като поредното доказателство, че в НС се защитават корпоративни и олигархични интереси? \n- Може да се говори за гаф, когато е допусната грешка. По-скоро скандалната промяна е поредният опит за защита на корпоративни интереси на определена група олигарси. В конкретния случай на властелина на футбола от Разград Домусчиев, но могат да се дадат и други примери, например с концесията на \"Каолин\". И въобще районът на Разград се оформя като българския Клондайк. Всъщност Законът за концесиите в голяма степен обслужва корпоративни интереси. Говоря конкретно за концесиите при добив на подземни богатства, което е свързано с опазването на околната среда. Нека не забравяме, че по конституция подземните богатства са общонародна собственост, но на практика от добива им се облагодетелства определена група олигарси. В същото време концесионните такси в полза на държавата са обидно ниски, да не кажа подигравателни. \n- Вие сте добре запознат с концесията на фирма \"Каолин\", която може да бъде дадена като пример за престъпна. \n- Да, така е. Концесията на фирма \"Каолин\", която се водеше като \"златната кокошка\" на Прокопиев на кариера \"Великан\" в землището на градчето Меричлери, община Димитровград. В  концесионен договор е записано, че добивът на варовик от кариерата не може да бъде повече от 100 хил.т. на година. Доказано е, че за около три  години са добити не по-малко от 2 млн.т., което е абсолютно нарушение на закона, но ръководството на РИОСВ в Хасково прикриваха нарушенията. Подобно беше поведението и на Министерството на икономиката. \nЗа сведение концесионната такса по подписан договор е само 46 ст./1 тон добит варовик. За обявения добив от 2 млн. т. варовик би трябвало в Републиканския бюджет да са постъпили 920 хил.лв. Казвам, би трябвало. В същото време за период от 2010-2013 г.  фирма \"Каолин\" доставя на  държавната ТЕЦ \"Марица Изток 2\", а вероятно и на американските централи \"Марица-изток 1 и 3\"  обявения добив на стойност 28 лв/т. Приспадайки разходите по добив и транспорт в размер на не повече от 13 лв., остава чиста продажна цена от поне 15 лв./т., т.е. за цялото количество има чиста печалба от 30 млн. лв. \nКазано по друг начин, за тази концесия за 3 г. в бюджета би трябвало да са постъпили около 920 хил. лв. при чиста печалба в размер на 30 млн.лв., т.е. близо 32 пъти повече. Както се казва, такъв размер на печалба вероятно няма и при търговията с оръжие и наркотици. Да споменавам ли за концесиите при добив на злато и други ценни метали, които се изнасят безконтролно в чужбина!?... \n- Ще има ли предсрочни парламентарни избори, според вас? \n- Убеден съм, че ще има. Гафовете на правителството и на управляващото мнозинство в парламента ми дават убеденост, че това ще се случи. Последният случай със скандалните промени в Закона за приватизацията доказват това. Добре е, че президентът Румен Радев наложи вето и ГЕРБ нямаха друг изход освен да го подкрепят предвид скандалите, които се вихреха дни наред между тях и коалиционните им партньори от \"Обединени патриоти\". Всъщност разправиите между властимащите не са секвали нито ден. В края на парламентарния сезон представители на коалиционните партньори на ГЕРБ дори се сбиха в НС. Е, по-голям резил от това има ли? Пародийните опити да се прикрият вносителите на лобистките промени в много закони, които се гласуват от мнозинството, подсказват, че ситуацията в парламента е почти безконтролна. А това означава, че вървим към предсрочни парламентарни избори.     \n \t\n", "date": "2018.08.03", "title": "  Във \"Визия за България\" в центъра на природата се поставя човекът"}
{"url": "http://www.duma.bg/node/172498", "text": "- Това че има 2 милиарда излишък не е за хвалене. Това означава само едно: Държавата товари данакоплатците прекомерно, със суми които няма идея за какво са й. \n- самохвалко. щом се реализират приходи повече от 2 милиарда на година защо не наредиш на твоите послушници-депутати да формират бюджет с пари за хората с увреждания, за увеличаване на всички пенсии и да закриеш паразитното министерство на туризма от което ще дойдат още приходи в държавната хазна? \n- Когато финансовият ти министър е с полувисше образование от училището за счетоводители в Свищов, два милиарда са малко! Можеше да ги стъкмиса поне до 8-9 милиарда! \n- Доста нелепо е да се хвалиш с огромни бюджетни излишъци. Наличието им означава, че бюджетът не е добре планиран. То какво да очакваш и от ПУЦ като Горанов де - поставени са лесни цели, за да може Рапона да се бие в гърдите колко е спестил, вместо парите да отидат за действителни нужди. А и в контекста на 16-те милиарда заем, за какви излишъци бръщолевят, не е много ясно. \n- Разбира се, че след всичко, което се случва в държавата - ежедневни протести отвсякъде, природни бедствия, бедност, Вожда трябва да си поддържа самочувствието. Според него винаги всичко е било по мед и масло, когато той управлява и винаги другите му пречат. А \n- Първо, има бюджетен излишък, защото така нарочно е заложено в бюджета! Второ, какво общо имат бюджетният излишък и задлъжнялостта на държавата? Трето, като има бюджетен излишък, защо непрекъснато избухват тук и там броженияпоради липсата на финансиране и на пари? Ако сме толкова добре, защо на територията сме под 5 милиона? А не ми се мисли какви са числата на реално работещи, пенсионери, ученици, ман-гали и т.н. \n- Нова опашата манипулативна Бойко Борисова лъжа. Къде потрошихте Бойко 16 милиарда заем ,800 милиона вътрешен кредит,недвижимите имоти на КТБ и пиар излишъка от 2016-2017 г.? Ни звук ни стон,устата промълвила \"Аз Бойко Борисов взимам и давам в зависимост от настроението ми и натиска на хората\" . \n- Борисов, с този излишък да не забравиш да отделиш догодина 1 мрд за саниране на празни апартаменти. Но за образование и здравеопазване няма смисъл да даваш, то не останаха хора, които да се образоват и лекуват... \n- Всеки един излишък, трябва да се инвистира в деца, но на образовани родители. Всичко друго е ала-бала. Капитала на едно общество са хората, а те изчезват като топъл хляб. \n- Врътката е, че залагат нереалистично ниски стойности в бюджета, и накрая винаги има преизпълнение, което могат безконтролно да си похарчат. В същото време ББ обяснява, че за да увеличи парите за децата с увреждания трябвало да взима едва ли не от пенсионерите. Отврат герберска! \n- Отново демагогия и манипулации, ще видим че в края на годината отново ще сме на дефицит, защото тази държава не се ръководи в интерес на обществото, а в интерес на олигархията и мафията. Без справедливост, ред и законност не може да има богата държава . Вижте къде закъсват приходите в кражбите от ДДС, там крадат наште хора, а да е чул някой за осъден за кражба на ДДС?? Няма и няма да има.   \n \t\n", "date": "2018.08.03", "title": "Наз@ем от мреж@та"}
{"url": "http://www.duma.bg/node/172500", "text": "В специална декларация от \"Музикаутор\" настояват за промяна в действащия Закон за авторското право. Организацията предлага изменение в чл. 26. Според тях, ако копирането на музика и книги за лични цели да стане легално, авторите ще бъдат компенсирани за използването на труда им. \n\"България е една от малкото държави, която въпреки че е въвела световната практика за частното копиране, не го прилага изобщо. В резултат на това хиляди български и чужди автори са лишени от справедливо възнаграждение от десетилетия. От отказа от реално правоприлагане са засегнати не само творците. Губи и държавата, която доброволно се отказва от постъпването на свежи пари, с които да се подпомогне развитието на културата у нас. Според закона 30% от събраните пари от тези компенсации ще постъпят в Национален фонд \"Култура\", обясняват от \"Музикаутор\". \nАко държавата използва всички механизми за финансиране на културата у нас, ще има много повече средства и възможности за нейното развитие вместо за разпад по примера на Царските конюшни, коментира изпълнителният директор на организацията Иван Димитров. Той е и съпредседател на КОПИ-БГ, дружеството, което следва да събира компенсационните плащания за авторите. Миналата седмица то проведе свое общо събрание и избра нов Управителен съвет с двама съпредседатели. \n\"Компенсации за авторите се дължат не от обикновените хора, които ползват празни носители – в това число дискове, флашки и др., на които може да се съхраняват произведения обект на авторски права, а от техните производители или вносители. Събраните средства след това се разпределят на всички правоносители. От 2011 г. обаче, когато компенсациите за частно копиране са разписани в закона, до днес механизмът не работи, заради сериозни пропуски\", обясняват в позицията си от \"Музикаутор\". Именно заради това според тях са нужни спешни промени, които да доведат до ревизиране на правната рамка. \n\"Музикаутор\" започна петиция, в която ще се разпишат българските автори, които подкрепят искането за законови промени. Всяка седмица \"Музикаутор\" ще изпраща картички до министъра на културата Боил Банов, в които ще му показва какви са позитивите от работеща регламентация на компенсационните възнаграждения от частно копиране. \nЧл. 26 от закона посочва и как събраните суми да бъдат разпределени между отделните категории носители на права. В музикалния бизнес половината отива за авторите, 25% за артистите-изпълнители, останалото е за продуцентите. При печатните произведения авторите и издателите делят наполовина. \n37 проекта получиха 151 000 лв.  Чрез Културния си фонд тази година \"Музикаутор\" подкрепи млади автори и дебютанти, като даде за 10 техни проекта 37 500 лева. От организацията уточняват, че за тази година са подадени 129 заявления. Финансирани са общо 37 проекта, които са получили между 1500 и 5000 лв. Общата сума, която \"Музикаутор\" е дала, е 151 000 лв. \nТази година за първи път по решение на Общото събрание на сдружението отпуснатите средства бяха разпределени в отделни категории, гарантирайки равнопоставеност между жанровете, уточняват от \"Музикаутор\". \nВ комисията, оценявала проектите, квотата за класическа музика е представена от Георги Арнаудов и Красимир Тасков, популярната - от Венцислав Мицов, Петко Дреников и Петър Георгиев, а фолклорната от Милен Иванов. Авторите в комисията са Васил Гюров и Иван Тенев, а \"Вирджиния Пъблишинг\" ЕООД е представлявала музикалните издатели. Благоевград няма да им плаща за \"Франкофоли\" 2016 г. Искът на \"Музикаутор\" срещу община Благоевград бе отхвърлен преди дни от местния окръжен съд. Дружеството съдеше местната власт за неизплатени авторски права по произведения, включени в репертоара на фестивала \"Франкофоли\", който се проведе на 17 и18 юни 2016 г. \n Съдът прие, че по силата на договор между Община Благоевград и френското дружество \"Франкофоли\", организацията и провеждането на музикалния фестивал е поета от френското дружество. Недоказано остана и твърдението, че \"Музикаутор\" има сключени договори, с които са му отстъпени правата върху музикалните произведения, изпълнени на фестивала. Според съда организацията има право на възнаграждение само за използването на права върху музикални произведения, които са му отстъпени от авторите, а в хода на делото такива не са установени.   \n \t\n", "date": "2018.08.03", "title": "\"Музикаутор\" иска копирането на музика и книги да е легално  "}
{"url": "http://www.duma.bg/node/172501", "text": "В област Добрич най-голям е делът на лекарите във възрастовата група 55-64 г. общо - 195 от 479 лекари, което е 40,7%. В областта осигуреността с лекари е 27,2 на 10 хил. души население, докато средното за страната в края на 2017 г. е 42,7 на 10 000. В същото време Добричко е на едно от първите места по осигуреност с общопрактикуващи лекари. За страната тя е средно 6,4 на 10 000 души от населението. Добрич е на четвърто място със 7,6 на 10 000 души.   \n \t\n", "date": "2018.08.03", "title": "Лекарите на 55-64 г. са най-много в Добричко "}
{"url": "http://www.duma.bg/node/172517", "text": "Столът на вътрешния министър Валентин Радев се клати с пълна сила. Според слуховете Радев е загубил благоволението на управляващите, нарочен е за смяна и вече се търси негов заместник. Неслучайно никой не опроверга критичните доклади за състоянието на МВР, в които се говореше и за слабо ръководство на ведомството. Под сурдинка се говори, че Бойко Борисов изобщо не бил доволен от МВР шефа от месеци, но изчаквал да мине европредседателството, преди да го смени. \nТри имена се спрягат като кандидати за вътрешен министър - заместникът на Радев Красимир Ципов, депутатът от ГЕРБ Маноил Манев и зам.-шефът на Главна дирекция \"Национална полиция\" Тодор Гребенаров. \nМедии започнаха все по-упорито да твърдят, че рокадата вече съвсем е назряла. \nФормален повод за смяната на Радев вероятно ще стане докладът на Световната банка, който само преди дни обяви, че министерството е задръстено с чиновници. Според анализа й, за да се оптимизира работата на МВР, трябвало да бъдат закрити областни дирекции, да се използва по-ефективно човешкият и техническият ресурс. През май друг тематичен доклад, изготвен от УНСС и струвал на МВР около 30 хил. лв., констатира, че част от проблемите във ведомството вероятно се дължат на слабо ръководство. \nВъзможно е смяната на министъра да стане факт едва в началото на есенния политически сезон след отпускарския август. С рокадата премиерът може да опита да убеди Европейската комисия, че България полага усилия да пребори престъпността, корупцията и нелегалния трафик. \nКато фаворит за началническия пост се смята Ципов, който в момента е зам.-министър и би трябвало да е достатъчно запознат със случващото се в МВР. Той е активен пред медиите, не пропуска да похвали правителството и ГЕРБ с повод и без повод. Ципов е смятан и за изключително приближен до зам.-председателя на ГЕРБ и бивш вътрешен министър Цветан Цветанов. \nВ началото на февруари името на Тодор Гребенаров усилено се спрягаше за шеф на НСО след оставката на ген. Ангел Антонов. Тогава обаче за директор бе назначен Росен Тодоров. Гребенаров хвърли оставка и обяви, че се пенсионира, но в крайна сметка остана в ГДНП. \nС най-малки шансове към момента се смята Маноил Манев. В момента той е член на парламентарната комисията по вътрешна сигурност и обществен ред. Завършил е Академията на МВР със специалност национална сигурност и често е представян като експерт по фирмена сигурност.   \n \t\n", "date": "2018.08.03", "title": " Гласят смяната на Валентин Радев  "}
{"url": "http://www.duma.bg/node/172499", "text": "Витомир Саръиванов вече е главен продуцент на продуцентски център \"Спорт\" към дирекция \"Информация\" в БНТ, съобщиха от медията. До началото на юни журналистът бе част от екипа на БТВ. Още тогава се появиха слухове, че той ще се завърне в БНТ, откъдето тръгва и кариерата му. \nШефският пост в спортния отдел на БНТ бе свободен, след като новото ръководство освободи Методи Манченко, временно поста бе зает от Боряна Тончева. \nВитомир Саръиванов има над 20-годишен опит в телевизионната журналистика, а професионалният му път започва именно в БНТ, където неговите качества забелязва покойният акад. Хачо Бояджиев. Повече от 10 години Витомир Саръиванов е спортен коментатор и водещ в обществената телевизия, по-късно е едно от основните лица в българския филиал на \"Евроспорт\". Работил е за всички големи телевизионни компании у нас като водещ и продуцент на някои от най-успешните предавания в родния ефир\", анонсираха шефския трансфер от БНТ.   \n \t\n", "date": "2018.08.03", "title": "Витомир Саръиванов се завърна в БНТ"}
{"url": "http://www.duma.bg/node/172476", "text": "Управляващите не знаят какво да правят с фонд \"Радио и телевизия\", от който обществените медии и СЕМ трябваше да започнат да се финансират още през 1998 г. Това става ясно от отговор на финансовия министър Владислав Горанов, който отговори по време на парламентарния контрол на въпрос на зам.-председателя на ПГ \"БСП за България\" Крум Зарков. Той поиска да знае какво ще се случи със средствата във фонда и със самия фонд.  Въпросът Зарков попита министъра какви са неговите виждания и намерения по модела на финансиране на БНР и БНТ. Социалистът припомня, че в отговор на негов въпрос от 25 май Горанов е признал, че към настоящия момент не е създаден и не функционира фонд \"Радио и телевизия\" към СЕМ за финансиране на радио- и телевизионната дейност, поради което по този ред не се събират средства. Зарков напомня на министър Горанов, че Законът за радио и телевизия предвижда от 1 януари 2019 г. субсидията от държавния бюджет на БНР, БНТ и СЕМ да се замени изцяло с финансиране от несъществуващия фонд \"Радио и телевизия\". Той обаче не заработи, защото политиците не можаха да измислят механизма, по който да се събират парите в него. Зарков потърси отговор ще продължи ли практиката, наложила се от 2006 г. насам, с всеки Закон за държавния бюджет да се отлага с година влизането в сила на новия модел на финансиране на двете обществени медии и СЕМ. \"В отговора си от май споменавате законодателното предложение на МС от 2015 г. за отмяна на фонда, но не става ясно поддържа ли сегашното правителство това становище\", обърна се Зарков към Горанов.  Отговорът Моделът за финансиране на БНР и БНТ от фонд \"Радио и телевизия\" е неприложим на практика, обяви Горанов пред депутатите. Предвиденият модел за финансиране на радио и телевизионната дейност чрез заплащане на месечна такса въз основа на всеки регистриран електромер до момента не е намерил реализация, а и при първоначалната законодателна инициатива, според мен, не е бил добре обмислен, обяви министърът. \nСоциалистите се съгласиха, че законът за попълване на фонда не е добре направен. И предложиха дебати за финансирането на обществените медии, посочиха като възможност това да става чрез реклама. Министър Горанов се съгласи на подобна дискусия, но предупреди, че трябва да се има предвид и да се заяви отсега, че няма да е лесно изцяло субсидията от държавния бюджет да бъде заменена с такси, които се събират на друг принцип, тъй като общият размер на субсидията за БНР и БНТ надхвърля 100 милиона лева. Ако тези пари тръгнат да се събират през такси, това означава значителен допълнителен ресурс да се иззема от потребителите на подобен тип услуга, уточни Горанов.  \nТова е промяна в курса на ГЕРБ, заяви Зарков и припомни, че през 2015 г. е имало предложение Фондът да се заличи, тъй като не е проработил, но са срещнали силен отпор от представители на обществените медии. \nПредупреждението \n  \n\"Редно е да се знае, че съгласно сега действащите закони, от първи януари 2019 г. цялото финансиране на БНТ и БНР би трябвало да мине под шапката на този още несъществуващ фонд. В продължение на 13 години, от 2006 г. насам, наблюдаваме финансиране на обществените медии от държавния бюджет, обясни Зарков. \"Целта на моето питане беше да провокирам интереса на депутатите, правителството и на по-широката общественост, за да можем заедно да се организираме и да поговорим какво е обществена медия, каква е нейната мисия и как тази мисия трябва да бъде финансирана. Да направим този разговор септември-октомври, за да не се озовем в края на ноември с поредната отмяна за още една година\", категоричен е Зарков. \nСоциалистът припомни, че тъй като фондът не съществува, всяка година в СЕМ постъпват по около 1 млн. лева от плащане на лицензионни режими на радио и телевизионни оператори. Според него това е много далеч от близо 100-те милиона, които са необходими за БНР и БНТ. Преди 20 години законодателят е копирал модела на БиБиСи, според който се събират средства по различни пера и в известен период се смесват субсидия и собствени ресурси, докато собствените ресурси вземат връх и така се гарантира независимостта на медиите, обясни Зарков. \nИдеите \"Трябва да помислим откъде могат да дойдат тези собствени ресурси. Писти за размисъл има. Събирането на такса за гражданите за обществената телевизия в момента не е  възможно, а е и нежелателно\", коментира депутатът. Той вижда засега поне два. БНР и БНТ имат ограничения от закона относно рекламата си дейност. Това е било направено преди 20 години, за да се даде възможност на пазара на медийните реклами да се развие. Днес може да погледнем как функционира този пазар и дали няма възможност някои от тези ограничения да отпаднат. \"Втора писта, която трябва да се обмисли много внимателно, е, че в момента начинът, по който се разпространяват БНТ и БНР, минава през оператори, които преди две десетилетия не са съществували. Това са тези оператори, които доставят сигнала по домовете и получават за това съответните пари\", подчерта Зарков. Той отбеляза, че дебатите за финансирането на БНР и БНТ ще бъдат полезни не само за тях, а и за цялата медийната среда, тъй като в целия свят обществените медии са еталон за стандарт. А техният авторитет е гарант за достоверността на новините в тях и средство за борба с разпространението на фалшивите новини. \n\"Но за да вярваме на обществените медии, трябва да знаем, че те са независими, включително от властимащите. Винаги остават съмненията, че някои правителства се намесват в политиката на радиото и телевизията. Както показва конфликтът, който тече от месеци с музикалните състави към БНР, правителството е неспособно да се занимава реално с тези промени и трябва да се намери друг механизъм, по който те да бъдат решавани\", смята Зарков. \nВсъщност при създаването на фонда идеята е в него да има представители на СЕМ, на частните телевизии, на министерствата на финансите, на транспорта. През 2015 г. е направен опит от министър Горанов фондът да бъде закрит. Предложението влиза за разглеждане в Комисията по култура и медии. При обсъждането му обаче тогавашният генерален директор на БНТ Вяра Анкова възроптава срещу искането. Вносителите спират законопроекта. Няколко месеца след това правителството подава оставка, 43-то НС се разпуска и проблемът с фонда остава да виси. \nПоискана промяна През 2015 г. КЗК иска промяна в правилата за реклама в БНТ и БНР и настоява да се извърши промяна в законодателството, което да позволи по-гъвкави условия в зависимост от държавната им субсидия, така че да се постигне едновременно компенсиране на недофинансирането от държавата и в същото време да не се стигне до свръхфинансиране, което да изкриви конкурентната среда. \"Сега, съгласно Закона за радиото и телевизията, общото времетраене на рекламата в БНТ не може да надвишава 15 минути на денонощие и 4 минути на час, а в БНР - 6 минути на час. БНТ има право да използва до 1/3 от общия обем на рекламното време между 19 и 22 ч.\", пише в констатациите си КЗК. Според Българската асоциация на рекламодателите БНТ е поставена в неравностойно конкурентно положение спрямо другите телевизии, които предоставят услугата \"излъчване на реклама\", ограничават се възможностите на БНТ да реализира приход от реклама, а рекламодателите трябва да се съобразяват с административни ограничения, които могат да изместят пазарните критерии при вземане на решения. Аналогични са мотивите им и за ограниченията на рекламното време за БНР. \nКЗК предлага на компетентните държавни органи, включително на органите със законодателна инициатива, да въведат механизъм за предварителен и последващ обективен контрол по отношение на размера на необходимото финансиране, съотношението между държавна субсидия и допустимо рекламно време, изпълнението на възложените обществени функции по Закона за радиото и телевизията и ефективното разходване на държавната субсидия. Като този контрол следва да бъде извършван не от БНР и БНТ, а от компетентен държавен орган. Парламентът обаче отново замълча по проблема, който е свързан с фонд \"Радио и телевизия\". \nПо закон всеки български гражданин има право на безплатен достъп до БНР и БНТ. Фактически обаче националната телевизия е включена във всички пакети на различни оператори и формира добавена стойност. Не е сигурно, ако тя бъде извадена от пакетите, дали те ще имат толкова абонати. На практика се оказва, че според условията на фонд \"Радио и телевизия\" хората практически ще бъдат принудени да плащат за нещо, което им се полага безплатно. Решението Ако в новата сесия на парламента се проведе истински и задълбочен дебат с грижа и мисъл за финансирането на обществените медии, ще стане ясно, че ще бъдат формулирани много реалистични начини да формиране на средствата във фонда. Това, естествено, не може да се случи от догодина, но все пак трябва да бъдат положени основите. Освен това дори да предположим, че всичките пари за БНТ и БНР идват от бюджета, има голяма разлика дали отиват директно като трансфер в бюджетите на генералните директори на БНР и БНТ или във фонда, който по определен начин следи за независимостта на двете медии. А това е предпоставка за свободата на словото и за истински независима журналистика. Защото медиите няма да могат да бъдат държани на къса верижка от управляващите, а директорите им - да колят и да бесят, както е в случая с Лили Маринкова.  \n    \n \t\n", "date": "2018.08.03", "title": "Управляващите нямат идея какво да правят с фонд \"Радио и телевизия\" "}
{"url": "http://www.duma.bg/node/172512", "text": "Илинденско-Преображенското въстание е подвиг на националния дух, който кара хилядите сърца да бият като едно в стремеж за свобода. Въстанието е пример, който всеки един българин трябва да помни - да бъдем силни, да отстояваме с характер българщината и да не прекланяме глава. Нека заедно да почетем паметта на храбрите ни предци.   \n \t\n", "date": "2018.08.03", "title": " Из фейсбук"}
{"url": "http://www.duma.bg/node/172514", "text": "Административният съд в София е задължил Централната избирателна комисия (ЦИК) да въведе машинното гласуване до половин година. Делото бе заведено от бившите депутати и настоящи членове на \"Демократична България\" Мартин Димитров и Петър Славов. ЦИК обаче ще обжалва решението. Единият от аргументите ще е, че комисията е съдена по реда на Административнопроцесуалния кодекс, а дейността й се подчинява на Изборния кодекс. Другият аргумент на ЦИК е, че гласуването не може да се въведе, без да е обявена обществена поръчка за машините. Това бе и един от аргументите на експертите, които бяха представени в съда. \nСпоред съдебното решение ЦИК трябва да осигури машини за алтернатива на аналоговия хартиен вот във всяка секция, както постановява Изборният кодекс. Това трябва да стане до февруари догодина, т.е. няколко месеца преди евровота. Според действащия закон във всички избирателни секции в страната трябва да има опция човек да подаде гласа си през устройство, а не само чрез стандартните хартиени бюлетини. \nСпоред разпоредбите в Изборния кодекс на извънредния парламентарен вот на 26 март 2017 г. във всички секции в страната трябваше да има възможност за машинно гласуване. Затова бе обявена обществена поръчка за наемане на 12 500 машини за гласуване с прогнозна цена от 15 млн. лева без ДДС, но заради кратките срокове се яви един кандидат, който по-късно обяви, че не може да изпълни поръчката. \nНа изборите за евродепутати през 2019 г. трябва да бъде въведено и дистанционното електронно гласуване, за каквото референдум инициира президентът Росен Плевнелиев. Бюджетът за пилотната система е 1,5 млн. лева. ЦИК поиска отлагане на електронното гласуване.     \n \t\n", "date": "2018.08.03", "title": " Съдът задължи ЦИК да въведе машинното гласуване до 6 месеца"}
{"url": "http://www.duma.bg/node/172479", "text": "На 1 август в Северна Корея официално започна амнистия на политически затворници, за която властите бяха обявили предварително, предаде \"gaseta.ru\". Съгласно плана на властите амнистията ще засегне тези, които са извършили престъпления против \"държавата и народа\". Не е ясно колко точно ще бъдат освободените. \nЗа амнистията бе оповестено по-рано в официоза на страната в. \"Нодон Синмум\". В статията се говори, че властите ще я използват за интеграцията на бившите престъпници обратно в обществото. Амнистията е обявена за 70-годишнината от основаването на КНДР. Тя далеч не е първата за страната. \nПо данни на САЩ в КНДР има между 80 000 и 120 000 политически затворници.   \n \t\n", "date": "2018.08.03", "title": " Амнистия в Северна Корея"}
{"url": "http://www.duma.bg/node/172480", "text": "Бившият държавен секретар на САЩ Рекс Тилърсън бил принуден да си подаде оставката заради Саудитска Арабия и ОАЕ, разкри порталът Intercept. \nПо данни на изданието той е провалил плановете на двете страни да нахлуят в Катар и да отстранят неговото ръководство. Разузнаването на Катар научило за подготвяното нахлуване и съобщило за това на Тилърсън. Той на свой ред настойчиво възразявал срещу военната интервенция и в резултат Саудитска Арабия се отказала от плановете. Впоследствие именно Саудитска Арабия и ОАЕ започнали енергично да лобират за оставката му, за което последните месеци писаха някои медии. \"Ню Йорк таймс\" писа, че посланикът на ОАЕ в САЩ знаел за оставката няколко месеца преди обявяването й през март.      \n \t\n", "date": "2018.08.03", "title": "Тилърсън станал жертва на Саудитска Арабия и ОАЕ"}
{"url": "http://www.duma.bg/node/172483", "text": "Властите в Беларус са арестували десетки лекари, представители на фармацевтични компании, и чиновници по подозрение, че са източили милиони долари държавни средства. \nШефът на беларуското КГБ Валери Вакулчик обяви, че е разбита огромна мрежа за доставка на лекарства и медицинско оборудване на завишени цени. Цените обикновено се повишават до 60%, а в някои случаи дори се удвояват, каза той. \nАрестувани са 37 висши служители от здравната система, водят се и разследвания срещу 60 души, включително местни представители на международни фармацевтични компании. Сред тях са  зам. здравният министър Игор Лозицки, лекари от реномирани клиники и водещи бизнесмени, участващи в производството и вноса на лекарства. Един от арестуваните бизнесмени е Сергей Шакутин, който пък е брат на един от близките служители на президента Александър Лукашенко. \n\"Системата за доставка на медицинско оборудване и лекарства създава условия за корупционни практики\", посочи Валери Вакулчик. Причината е, че поръчките се правят не директно от производителите, а \"чрез множество посредници и финансови компании\", добави той. \nВ медиите са публикувани снимки от претърсване в дома на директор на медицинския център, в който са открити $500 000 в брой. Други $620 000 са намерени в гаража на директор на обществена фирма за внос на медицинско оборудване. \n    \n \t\n", "date": "2018.08.03", "title": "Корупция с лекарства разбита в Беларус"}
{"url": "http://www.duma.bg/node/172515", "text": "Димитър Желязков, известен като Митьо Очите, е обявен за общодържавно издирване. Това заяви  заместник главният прокурор Иван Гешев, който е в Бургас, за да оказва \"методическа помощ и координация на разследването по случая с разбитата организирана престъпна група, на която Митьо Очите е ръководител\". Гешев очакваше до края на вчерашния ден да се задействат всички механизми на международната правна помощ - Европейска заповед за арест (ЕЗА) и Интерпол. \nРазбитата престъпна група е за рекет, телесни повреди и разпространение на наркотици. Групата се занимавала и с палежи на автомобили и обекти. Гешев заяви, че властите са имали информация, че Желязков ще напусне страната. Органите обаче решили да не отлагат плановете за залавянето на групата. В хода на операцията на спецпрокуратурата и ГДБОП са задържани всички други 19 души, които са участвали в групата. Тя е действала по Южното Черноморие и се ползвала с определено влияние и в страната. \nВ подкрепа на това Гешев каза, че в една от къщите в несебърското село Кошарица полицаите са заварили жената и дъщерята на мъж, който е от известен кръг в Плевен и в момента е подсъдим в Специализирания съд. Паралелно с арестите и събирането на доказателства срещу престъпната група течеше и акция на полицията - на входовете на Бургас служителите на МВР проверяваха луксозните автомобили. \nСпоред различни източници сред арестуваните са Никола Маринов, известен като Кольо Магарето, Йордан Ларша, Радослав Николов-Рачо и други от обкръжението на Митьо Очите. \n    \n \t\n", "date": "2018.08.03", "title": "Обявиха Митьо Очите за издирване"}
{"url": "http://www.duma.bg/node/172511", "text": "Ще поставим проблемите в \"Български пощи\" пред премиера Бойко Борисов, министъра на транспорта Ивайло Московски и пред главния изп. директор на дружеството Деян Дънешки. Това обяви зам.-председателят на ПГ \"БСП за България\" и зам.-председател на транспортната комисия в НС Георги Свиленски, който заедно с народните представители Станислав Владимиров и Петър Витанов се срещна с протестиращите служители. Разговорът се състоя след писмено заявеното желание на пощенци, обявили гладна стачка. \nКакто ДУМА първа обяви, на 30 юли първа започна гладна стачка председателката на НС „Защита“ в \"Български разменно-сортировъчен център\" (БРСЦ) Златка Младенова. По-късно се присъединиха и колежките й Светлана Великова, Паулина Съртмаджиева, Марийка Божилова, Мария Пашунова.  \n\"Ще продължим да отстояваме и защитаваме социалните и трудови права както на хората, работещи в \"Български пощи\", така и на всички, чиито права са нарушени. Не е допустимо в 21 век хора да гладуват, за да ги защитят\", заяви Свиленски. По думите му проблемите, довели до протест, са нарушените социални и трудови права на работещите с намаляването на добавката за прослужено време от 1 на 0,6%, с  отнемането на ваучерите за храна и със заплащането на извънредния. Свиленски обясни, че директорът на БРСЦ г-жа Серова е поела ангажимент това повече да не се случва. \"Голяма част от проблемите касаят и изпълнителния директор на \"Български пощи\", и Министерството на транспорта, а в някои отношения и МС, що се отнася до субсидията на предприятието, защото всички проблеми са поради липсата на пари\", обясни Свиленски. Той уточни, че предприятието има като източници на средства компенсацията, която получава, но 2 г. не е изплащана и цената на универсалната пощенска услуга, която е в пъти по-ниска от на другите оператори, които работят на терен. \"БРСЦ е неконкурентоспособен в тази среда. Няма как работещите да получават добри заплати, когато цената на една пратка е 65 стотинки. Тези въпроси ще ги поставим пред управляващите, за да бъдат скоро решени, а не с преговори и консултации да бъдат отлагани във времето\", категоричен е Свиленски. \nДруг важен проблем е липсващото вече 10 г. работно облекло за пощальоните. \"Когато ходят по улиците, не си личи, че са служители на \"Български пощи\". Този проблем трябва да бъде решен, за да бъде вдигнат авторитетът и на дружеството, и на трудещите се в него\", отбеляза депутатът. \nСтачкуващите жени са поставили и въпроса за извършване на синдикална дейност. Те са споделили, че няма помещение, в което да се провеждат подобни срещи. Според Свиленски ръководството на БРСЦ е поело ангажимент да осигурява такова помещение. \"Ще разговаряме с Деян Дънешки тези въпроси да бъдат регламентирани, за да не стават обект на спорове. Синдикалната дейност трябва да се извършва от всички синдикати, те трябва да бъдат равнопоставени и всеки служител да избере в кой синдикат да членува, за да бъдат защитавани правата му\", заключи Свиленски. Доказателство за правотата на исканията на служителите от \"Български пощи\" е проверка на ГИТ, извършена на 24 юли, която констатира неизпълнение на задълженията на работодателя относно спазване на наредби от КТ, съобщи лидерът на Националния синдикат \"Защита\" Красимир Митов. \"Тя показва, че от 1 юни т.г. едностранно е променено трудовоправното правоотношение на 9 работнички от \"Българския разменно сортировъчен център\", изразяващо се в понижаване на процента за изчисляване на допълнителното трудово възнаграждения за трудов стаж и професионален опит от 1% на 0,6% за всяка прослужена година. За отстраняване на последиците от това нарушение на работодателя е дадено задължително предписание със срок на изпълнение 10 август 2018 г.\", подчерта той. \n\"Интересно как ще коментират тези факти от \"Подкрепа\"? Дали да закриваме ГИТ или и тя работи по поръчка на \"Защита\"?\", попита Митов. С това спирам коментарите на невежите, коментира той декларацията на КТ \"Подкрепа\", в която \"Защита\" е обвинена, че е провокирала безотговорно, злонамерено и необосновано напрежение в \"Български пощи\", а синдикатът е определен като самозван. От \"Подкрепа\" скачат на Красимир Митов и за участието му в събора на Бузлуджа. \n\"Понеже ни обвиняват за политически проект, в какъвто ние не участваме, нека подкрепаджиите да си отворят листите за общински съветници по места. Те ще им припомнят колко техни регионални представители има в листите на ГЕРБ. Това дава отговор на въпроса кой е ангажиран политически\", подчерта Митов. Според него това, че \"Защита\" си партнира с БСП, не е проблем. \"Ще си партнираме с когото пожелаем. Разликата между тях и между нас е, че тези байганьовци винаги са с управляващите. Нали помните, че героят на Алеко казва, че е с тез, които са на власт. Разликата между нас и \"Подкрепа\" е, че ние винаги ще бъдем с опозицията\", категоричен е Митов. Ако БСП сега говори едно, а утре тръгне да върши друго, ние ще сме й опоненти, предупреди той. \n\"На вчерашната среща стана ясно, че за годините, в които казионните синдикати са били сред пощенските служители, нищо не са направили. Може ли да има синдикати 10 г. и да няма работно облекло за хората? Това е срам. А напрежението го провокираме не ние, а работодателят, който отне на служителите трудови, социални и човешки права\", възмути се Митов. \n\"Синдикалното движение у нас е унищожено. То трябва да се разпусне и да се изгради отново. Крайно време е и да има закон за синдикатите. Но \"Защита\" ще бъде на улицата и ще защитава хората на труда. Защото това е основната мисия на синдикатите, а не да се присламчват към властимащите и да защитават с позиции в комисиите в НС законопроектите им. \"Защита\" е коренно различен от тях и ще продължим да подаваме сигнали за нарушения на правата на работниците. Вместо заедно да решаваме проблемите, от \"Подкрепа\" воюват срещу нас, защото ги поставяме и нарушаваме комфорта на управляващите\", заключи Митов.      \n \t\n", "date": "2018.08.03", "title": " БСП пита Борисов и Московски за проблемите в \"Български пощи\"  "}
{"url": "http://www.duma.bg/node/172485", "text": "Израел доволен, че Асад си е възвърнал Южна Сирия \nПред журналисти израелският министър на отбраната Авигдор Либерман заяви: „От наша гледна точка, ситуацията се връща към положението отпреди гражданската война, което означава, че има някой, който носи отговорност, има централно управление“. Попитан дали Израел ще е по-спокоен за Голанските възвишения, той отговори: „Вярвам, че ще е така“. \n Украински хакери задържани от Америка  \nАмериканските власти арестуваха трима украински граждани за хакерство, съобщи Министерството на правосъдието на САЩ. Тримата са арестувани в три отделни страни - Полша, Германия и Испания. Те са обвинени в кражба на данни на американски компании в особено голям размер. Членове са на хакерската група \"Кабанак\", смятана за една от най-активните в света. Техни жертви са компании в 47 от 50-те американски щата, както и във федерален окръг Колумбия.  \n Арестуваха крадец на 275 тона железопътни релси \nТой бил 38-годишен безработен жител на Санкт Петербург. Извършвал кражбите, въоръжен само с гаечен ключ и клещи. Хванат е на местопрестъплението. Очакват го до пет години затвор. В Русия един тон метал е около 14 000 рубли (220 долара, 190 евро). В страната често крадат железопътни релси. \n Опасни горещини мъчат Франция и Италия \nВ 34 френски департамента днес е обявено предпоследното, оранжево равнище на опасност заради горещините. Зоната на оранжевия код обхваща цяла Източна Франция и част от Юга. В 18 града на Италия е обявено най-високо равнище на опасност заради рекордно високите температури. Сред тях са Рим, Милано, Генуа, Верона, Венеция, Болцано и Болоня. Най-високият връх в Швеция, който е в планината Кебнекайсе, се топи от жегите. Върхът е изгубил 4 метра сняг между 2 юли и 31 юли. \n \n    \n \t\n", "date": "2018.08.03", "title": "Кратки новини"}
{"url": "http://www.duma.bg/node/172484", "text": "Турската лира падна до историческо ниско равнище от 5 за долар минути след като Съединените щати огласиха санкции срещу двама турски министри заради отказа на Анкара да освободи американския пастор Андрю Брънсън. Вашингтон оказва натиск над Анкара да освободи американеца, който доведе до дипломатическо напрежение между двата натовски съюзника, информира АФП. Администрацията на президента Доналд Тръмп наложи санкции на правосъдния министър Абдулхамит Гюл и на вътрешния министър Сюлейман Сойлу. Санкциите се изразяват в конфискация на авоари, които са под американска юрисдикция, и забраняват на американски граждани да работят с тях, уточни Франс прес. Правосъдният министър на Турция от своя страна заяви, че няма имущество или пари извън Турция. \nАндрю Брънсън, който ръководи протестантска църква в град Измир, е поставен под домашен арест след близо две години в затвора по обвинения в шпионаж и подкрепа на терористични организации. Той може да влезе в затвора за 35 г., ако бъде осъден. \n\"Не виждаме доказателства пастор Брънсън да е направил нещо лошо и ние вярваме, че той е жертва на несправедливо внимание от страна на правителството на Турция\", коментира говорителят на Белия дом Сара Сандърс и добави, че след решение на президента финансовото министерство санкционира турските министри на правосъдието и вътрешните работи, тъй като са изиграли водеща роля за арестуването и задържането на пастора. \nАнкара заплаши да отговори на \"агресивното поведение\" на САЩ. Министерството на външните работи на Турция публикува своя позиция: \"Няма съмнение, че това сериозно ще навреди на конструктивните усилия в работата да се разрешат казусите между двете държави. Без отлагане ние ще отговорим на това агресивно поведение, което няма да обслужи никаква цел. Призоваваме американската администрация да отмени това погрешно решение\". \nТурският президент Реджеп Таийп Ердоган заяви, че неговото правителство няма да се огъне и ще поеме свой курс на действие. \nВ туитър турският външен министър Мевлют Чавушоглу посочи, че Вашингтон и Анкара \"не могат да решат проблемите помежду си, докато американската администрация не осъзнае, че няма как да постигне незаконните си искания с подобен метод\". Чавушоглу коментира решението на САЩ, заявявайки, че Анкара няма да изпълни незаконните искания на САЩ. \nТази улица без изход изглежда една от най-сериозните кризи между Турция и САЩ в най-новата история, заедно със скандалите покрай турското нахлуване в Кипър през 1974 г. и ръководената от САЩ инвазия в Ирак през 2003 година. \"Скандално решение от Вашингтон\", гласи заглавието на проправителствения в. \"Хюриет\". \"Историческо скъсване\", добавя опозиционният \"Джумхюриет\". \nСкандалът с Брънсън е само един от редица спорове, които погребаха всяка надежда за затопляне на връзките при президентството на Тръмп. Анкара и Вашингтон са в противоречие заради американската подкрепа за кюрдска милиция в Сирия и САЩ са изключително предпазливи по отношение на нарастващото сътрудничество на Турция с Русия и сделката за закупуване на руски системи за противовъздушна отбрана. Двама турски служители на американски консулства в Турция също са в затвора в момента по обвинения в терористични атаки, а друг е под домашен арест, а няколко американци бяха заловени по време на репресиите след неуспешния преврат. \nТурция междувременно е бясна, защото САЩ не екстрадират Гюлен, който живее в селските райони на Пенсилвания, за да се изправи пред съдебен процес за опита за преврат.   \n \t\n", "date": "2018.08.03", "title": "САЩ наложиха санкции на Турция  Анкара, бясна, обеща ответни мерки"}
{"url": "http://www.duma.bg/node/172516", "text": "Хората от Садово и селата Катуница и Чешнегирово обявиха гражданско неподчинение заради бездействието на държавните институции след бедствията в района. Земеделските земи на повечето от тях са наводнени за втори път в рамките на месец и половина. Затова хората се събраха снощи в района на Кемера, на \"Цариградско шосе\". Кметът на община Садово Димитър Здравков заяви, че застава твърдо зад тях. \nВчера сутринта водната стихия отново скъса дигата на река Чая на две-три места и наводни нивите на хората, които засаждат за втори път това лято. По-късно през деня водата заля и международния път Е-80. Още сутринта стана ясно, че частично бедствено положение е обявено в трите засегнати общини в Пловдивска област - Садово, Родопи и Куклен. Очакваше се и община Асеновград също да обяви частично бедствено положение. Причините за това са прелялата река Чая и затворени пътища в общините Садово и Родопи и срутище на пътя за Добралък в община Куклен.  \nОт полицията съобщиха, че е затворен за движение пътят между селата Ягодово и Катуница, защото е наводнен. Движението се пренасочва по обходни маршрути. Залети са и множество земеделски площи. Заради свлачища е затворен и пътят между Лъки и Кръстова гора. На място има полицейски екипи, които пренасочват движението. \nСвлачище е затворило и пътя между Асеновград и Смолян на около 3-4 километра след Бачково.  Около 600 тона е падналата скална маса. \nЧастичното бедствено положение остава и в общините Чепеларе и Девин в Смолянско. В Чепеларе свличане на земна маса е затворило достъпа до село Забърдо и природния феномен \"Чудните мостове\". Без път е и девинското село Осиково. Той е прекъснат на две места. Заради запушването на дерето при частна мина, вода се излива и на главния път и той е пропадна при разклона за Осиково. Има наводнени къщи и отнесена улична настилка. \nСело Добралък в община Куклен е откъснато от света. На 4 километра под селото огромното количество вода е отнесло част от пътя, оставяйки 10-метрова яма. В самото село, до кметството, водата е свлякла няколко кубика пръст, камъни и дървен материал. В половината село няма ток, а няколко двора на къщи са пропаднали в дерето. Единият от двата водопровода на селото също е откъснат и има вероятност да има недостиг на вода. В горната част на селото вода няма, а тази, която тече от чешмите, е кална и не е годна за пиене.   \n \t\n", "date": "2018.08.03", "title": "Гражданско неподчинение заради бездействието при и след потопа"}
{"url": "http://www.duma.bg/node/172486", "text": "Държавният департамент на САЩ отправи предупреждение към Русия да не се намесва в американската демокрация. Това стана само ден, след като от Белия дом отрекоха подобни твърдения, предава американското електронно издание Politico. \n\"Настояваме Русия и всички други зловредни актьори да прекратят незабавно своето безразсъдно поведение\", заяви говорителката на департамента Хедър Науърт. \"Както президентът Тръмп, вицепрезидентът Пенс и секретарят Помпео заявиха многократно, САЩ няма да толерират чуждестранни, включително руски, опити за подриване на нашите демократични процеси и институции\". \nНауърт се позова на съобщение от социалната мрежа фейсбук, обявила, че е затворила над две дузини \"неавтентични\" профили и страници, които са източници на подривна кампания преди междинните избори за Конгрес този ноември. Науърт похвали фейсбук и призовава всички технологични компании да предприемат агресивен подход към този коварен проблем.   \n \t\n", "date": "2018.08.03", "title": "САЩ: Русия да не се меси в изборите"}
{"url": "http://www.duma.bg/node/172487", "text": "Албанският министър на диаспората Пандели Майко извести косоварите, че от 1 януари 2019 година между Косово и Албания няма да има граница. Това съобщи кореспондентът на МИА в Тирана, на когото се позовава македонската електронна медия ДА1 ОнУ \nМайко в сряда вечерта беше на посещение в град Скендерай, Централно Косово, присъства на манифестация, посветена на косовската диаспора. Там той заяви, че албанският премиер Еди Рама вече е взел решението. \"Границата между Албания и Косово трябва да се отвори и премиерът ми каза, че вече е взел решение от 1 януари да започне свободното движение между Албания и Косово\", подчерта Майко. Неговото изказване бе посрещнато от бурни овации и скандирания. \nНа манифестацията в Скендерай са присъствали и премиерът, и президентът на Косово Рамуш Харадинай и Хашим Тачи. Медиите в Прищина съобщиха, че двамата не са коментирали информацията, обявена от бившия албански премиер и министър на отбраната, а сега министър на диаспората Пандели Майко. \nМеждувременно Великобритания, която пое ротационната председателство на Съвета за сигурност на ООН, извади от дневния ред косовския проблем. Това стана, след като Русия и Китай настояваха за провеждане на заседание на Съвета за сигурност на ООН за Косово през този месец.     \n \t\n", "date": "2018.08.03", "title": "Албания и Косово отварят границата си"}
