{"url": "http://duma.bg/node/152422", "text": "Пленумът на Висшия съдебен съвет избра вчера за председател на Върховния административен съд Георги Чолаков. За него гласуваха 20 членове на ВСС. Неговата опонентка Соня Янкулова бе подкрепена от 5 магистрати. Кандидатурата на Чолаков ще бъде предложена на държавния глава Румен Радев за утвърждаване. \nГеорги Чолаков бе номиниран от 79 съдии от Върховния административен съд. Той има над 25 години общ юридически стаж, от които над 10 години като съдия. Работил е като нотариус и има преподавателска практика в Националния институт на правосъдието по проблеми, свързани с прилагането на Закона за устройство на територията и на Закона за кадастъра и имотния регистър. \nДУМА припомня, че няколко дни преди избора се появи информация от имотния регистър за сделки на Чолаков със земи по морето чрез изкупуване на дългове. Темата обаче не бе засегната при изслушването на съдията. \n    \n", "date": "2017.09.12", "title": "ВСС избра Георги Чолаков за председател на ВАС "}
{"url": "http://duma.bg/node/152423", "text": "Фирмата изпълнител на ремонтните дейности на бул. \"Шипченски проход\" в София ще бъде глобена. Това се закани вчера кметът Йорданка Фандъкова, която не останала доволна от работата по булеварда и улица \"Асен Йорданов\". Тя посочи, че на изпълнителите ще им бъдат наложени максимални санкции. Реконструкцията трябваше да завърши в понеделник, но фирмата се е забавила. От общината три пъти връщали изпълнителя да поправя тротоара. Затова санкции ще има и за качество, и за забавяне. \nДУМА припомня, че от неправителствената организация \"Спаси София\" няколкократно предупреждаваха за некачествения ремонт на бул. \"Шипченски проход\". Вчера те отново пуснаха снимки за доказателство.  \nДо 15 септември да бъде отворено движението по бул. \"Дондуков\" в участъка от ул. \"Сердика\" до ул. \"Раковски\". След това ще бъде затворено движението от ул. \"Раковски\" до бул. \"Васил Левски\". \nСнимки Спаси София     \n", "date": "2017.09.12", "title": " Глобяват фирма за ремонт на бул. \"Шипченски проход\""}
{"url": "http://duma.bg/node/152424", "text": "В МЗ променят още един нормативен документ от времето на Петър Москов - Наредба 4 от 24 октомври 2016 г. Тя предвиждаше учителите до 30 септември да преминават на задължителни медицински прегледи и да представят пред работодателя си документ от лекар специалист, удостоверяващ липсата на тези заболявания. Сега от МЗ предлагат да отпадне периодичността на задължителните медицински прегледи и крайният срок за тях. В новия проект на МЗ се предвижда работодателят да има самостоятелност относно необходимостта от извършване на медицински преглед при промяна на различни обстоятелства. Причината за това е, че посочените в Наредбата заболявания са тежки и периодът за развиване на част от тях е различен, а обвързването му с фиксирани срокове не е целесъобразно, аргументират се от МЗ. \nДУМА припомня, че според Закона за предучилищното и училищното образование длъжността педагогически специалист не може да бъде заемана от хора, които страдат от шизофренно разстройство, афективни, психични и поведенчески разстройства, епилепсия с чести припадъци, психични разстройства на личността и поведението, дължащи се на мозъчно заболяване, педофилия, болест на Алцхаймер и други деменции, белодробна туберкулоза с бацилоотделяне. \nОт МЗ предлагат наредбата да бъде озаглавена \"Наредба 4 за определяне заболяванията и отклоненията, при които не може да се заема длъжността на педагогически специалист\". \nВ средата на юли т.г. КТ \"Подкрепа\" заплаши здравния министър проф. Николай Петров с масов учителски протест наесен, ако не бъде променена наредбата. От синдиката бяха пресметнали, че психотестовете за около 100 хил. учители и директори струват поне 10 млн. лв., който разход е непосилен и за образователната, и за здравната система. Преди няколко дни синдикат \"Образование\" прати писмо до министър Петров, от което стана ясно, че ако до седмица не бъде прекратено действието на наредбата, учителите излизат на протест. \n    \n", "date": "2017.09.12", "title": " Променят наредбата на Москов за медицинските прегледи за учители "}
{"url": "http://duma.bg/node/152425", "text": "Студенти, обединени в сдружението \"Лидери за европейско образование\", поискаха промени в Закона за висшето образование, с които да се подобри качеството на преподаване в университетите. Сред учредителите на организацията са студентите от УНСС Мартин Пенчев, Марин Дандаров и Кезим Медев, който стана известен преди време след разкриване на измами с изпити в икономическия университет. Той обяви, че преподавател пише тройки и четворки без студентите да са писали по темите. Тогава студентът бе заплашен с изключване. \nСпоред младежите в момента във вузовете се обучава на калпак, вместо да се мисли за качество. Младежите настояват и в Министерството на образованието да се обособи орган за висшето образование, с който да се води публичен дебат във връзка с предлаганите промени в нормативната уредба. От сдружението смятат, че самото съществуване на Закона за висше образование е проблем и той трябва да се замести със специален кодекс.  \nСдружението организира кръгла маса в края на месеца, на която ще бъдат обсъдени проблените на висшето образование с участието на неправителствени организации и на представители на МОН.    \n", "date": "2017.09.12", "title": " Студенти поискаха промени в Закона за висшето образование"}
{"url": "http://duma.bg/node/152426", "text": "България става все по-голям износител на висшисти, 31,9% от излезлите от страната хора са с висше образование, 4,8 са с начално. Тези данни посочи вчера директорът на Института на БАН за изследване на населението и човека проф. Антоанета Христова по време на кръгла маса в СУ на тема \"Демография и образование\". \nВ същото време у нас се раждат все по-малко деца и от тях все по-малко ходят на училище, все повече са необразованите. При висшистите у нас на една жена във фертилна възраст се падат средно 1,2 деца, при необразованите - 2,6 деца, но дори при ромите раждаемостта спада, посочи Христова.  Българката иска сигурни институции, които добре да гледат и да възпитават децата, за да роди второ. А 85% от ромите страдат от бедност, 80% не говорят на български вкъщи. Само 4,9% от висшистите у нас са с турски произход, а ромите са само 0,5%. В същото време с основно образование са 44,5% от турците и 40,8% от ромите. Напълно неграмотни са 21,8% от циганите и 0,7% сто от българите, показват данните на БАН. \nТова са теми, които политикът трябва да яхне и се искат твърди и категорични решения, които са рискови, заяви тя. Консултантски проект за мерките за справяне с демографската криза бе възложен на БАН м.г., но тези мерки трябва да бъдат припознати и приложени от управляващите, добави Христова. \nИстинският проблем е не намаляването на населението, а увеличаването на нискообразованите, заяви министър Красимир Вълчев. Според него нашата миграция вече е културна - образованите бягат от необразованите. Полски учен е доказал, че необразованите майки са най-голямата заплаха за човешката цивилизация, напомни той. По данни на ООН до 2030 г. населението в необразованите страни ще се увеличи с 40%, а в тези с високо ниво на образованост - само с 6%. Данните за България сочат, че възпроизводството при нискообразованите у нас е 3,5 пъти по-високо от това при образованите. Рецептата, според Вълчев, е задължително образование плюс мотивирани учители. Учителската заплата трябва да е 120% от средната за страната, смята той. А помощите за деца да се дават в образователни стоки и услуги. \nИнтеграцията на ромите у нас е проблем, свързан с националната сигурност и с бъдещето на България в следващите 15-20 години, заяви депутатът от \"БСП за България\" проф. Иво Христов. Деиндустриализацията е друга причина за занижения процент на образовано население у нас, твърди той. Взривяването на осигурителната мрежа, смяната на собствеността, включването на страната в различна геополитическа среда доведоха до това огромни части от българското образовано население да търси спасение на Запад, каза Христов. По думите му България напускат хора със средно и висше образование, но образователната структура на емигрантите към нас е противоположна. \n    \n", "date": "2017.09.12", "title": " Една трета от емигриралите българи са висшисти  "}
{"url": "http://duma.bg/node/152427", "text": "Бившият премиер на Долна Австрия Ервин Прьол влиза в т.нар. Висш консултативен борд по председателството на Съвета на ЕС по покана на Бойко Борисов, стана ясно вчера. В родината си Прьол е разследван от началото на 2017 г. за пране на пари и корупция. Премиерът на федералната провинция бе обвинен, че е отклонил към частната си фондация обществени пари, с които е трябвало да бъде създадена Академия за развитие на селските райони. Заради скандала той бе принуден да подаде оставка, а делото за източените 1,35 млн. евро разследва Икономическият съд за корупция. \nВ български контекст името на Ервин Прьол бе забъркано преди 4 години в скандалната среща на тогавашния президент Росен Плевнелиев с изпълнителния директор на ЕВН Австрия Щефан Шишковиц. \nТогава Плевнелиев се оправда, че тайното рандеву в хотелски апартамент е било \"по инициатива на ръководството на ЕВН\". Към онзи момент именно Прьол е притежател на мажоритарния дял в ЕВН Австрия, тъй като провинция Долна Австрия е най-големият акционер в дружеството. \nПо същото време в България течаха проверки на дейността на енергоразпределителните дружества. В Народното събрание бе сформирана анкетна комисия, но президентът Плевнелиев отказа да се яви пред нея и да отговори на въпроси за нерегламентираната си среща с шефа на едно от тях. Две години по-късно - през април 2016 г., Плевнелиев награждава Ервин Прьол с орден \"Стара планина\" І степен \"за изключително големия му принос за развитието на българо-австрийските отношения\". \nВ борда за българското европредседателство влизали \"важни за България политици, с които да работим за налагането на приоритетите и тяхната реализация, а също да разчитаме те да бъдат посланици на българското председателство\", както каза вчера Лиляна Павлова. Без тяхната подкрепа няма да можем да поставим в общия дневен ред част от темите, които искаме, твърди министърката по председателството. Освен скандалния австрийски политик в борда участват самият Росен Плевнелиев, Симеон Сакскобургготски, Ханс Герт Пьотеринг, Херман Ван Ромпай, Жан Давид Леви. Първата им среща ще е през октомври. \n    \n", "date": "2017.09.12", "title": "Разследван за корупция - в борда за председателството на ЕС "}
{"url": "http://duma.bg/node/152416", "text": "Сериозен скок в таксите за извънкласни дейности, които посещават учениците, ще има в столичните училища, показа проверка на ДУМА. Фирмите, които се договарят традиционно с ръководствата да използват базата на школата и да обучават деца в различни дейности и спорт, са принудени да вдигнат цените на услугите си. Това се дължи на новата наредба, която прие преди няколко месеца Столичният общински съвет. В нея се предвижда помещенията на сградата да се дават под наем според квадратурата и според района. От общината са определели, че месечният наем на класна стая от 50 кв. м е от 195 до 710 лева, като най-скъпо е в центъра, а най-евтино - в квартали като \"Сеславци\", \"Ботунец\" и \"Факултета\". Ползването на спортни съоръжения са от 117 до 429 лв. на 100 кв. метра. \nДосега директорите сами определяха какъв процент от таксите, които събират фирмите, да остават за училището. Събраните средства се използваха за покриване на разходи за отопление, ток, вода и др. Наредбата определя единни цени за цяла София. Новите наеми, които ще бъдат искани от фирмите и организациите, ще доведат до рязък скок в таксите, които ще трябва да плащат родителите на учениците. Проверка на ДУМА показа, че е възможно той да бъде до 30-40 процента. В момента най-често месечните суми, които плащат родителите, са между 20 и 30 лева. Извънкласните занимания позволяват децата им да посещават в рамките на училището занимания по спорт, изкуства и езици. Това улеснява родителите, спестява пътуването на децата и освен това е по-евтино. Очаква се и вдигане на цените за частни занимални. \nПредставители на школи и спортни клубове заявиха, че за да няма отлив на деца, ще вдигат таксите плавно и ще продължат увеличението на цените и през следващата година. \"Надявам се, че около новата негативна наредба ще има сериозен отзвук, защото не съм сигурен, че ще можем да издържим финансово в бъдеще. Много колеги от извънкласните дейности вече започнаха да се отказват\", коментираха от спортна школа за ДУМА.  \nДиректорите на училища в момента правят договори с фирмите и са притеснени заради неуредици около наредбата. Те сигнализираха, че в примерния договор, приложен към нормативния документ, липсва изобщо клауза с цени и начини на плащане. Освен това ръководствата недоумяват как ще бъдат отдавани под наем физкултурни салони, които имат различни квадратури. Един е 100 кв. метра, а друг - 300 кв. м, как точно ще поискаме от спортни школи драстично различни наеми заради големината на салона, коментират директори. Правят ни на маймуни за пореден път. Накрая просто няма да има извънкласни дейности, обобщават от ръководствата на училищата.  \n    \n", "date": "2017.09.12", "title": "Извънкласните дейности в столичните училища поскъпват "}
{"url": "http://duma.bg/node/152417", "text": "Пет партии, БСП, ГЕРБ, „Нова сила“, „Воля“ и „Атака“, са се регистрирали към момента в ОИК в Трън за чacтичния вот зa кмeт нa oбщинaта, които ще се проведат на 8 октомври. Два инициативни комитета също издигат кандидати за градоначалници. Това са „Да за Трънско“ и „Заедно за доброто на Трънско\". \nДосега са известни трима мераклии за кметския пост. БСП утвърди на заседанието си на 2 септември кандидатурата на Божидар Страхилов. Цветислава Цветкова пък е кандидатът на ГЕРБ. \"Да за Трънско\" номинира Станислава Алексиева. \nДo чacтичния избop ce cтигнa, cлeд кaтo кмeтът Cтaниcлaв Hикoлoв пoдaдe ocтaвкa нa 29 мaй, a ОИК c peшeниe oт 2 юни пpeкpaти пpeдcpoчнo пpaвoмoщиятa мy. \nСрокът за регистрация на кандидатите изтича в 17 часа днес. \n    \n", "date": "2017.09.12", "title": "Пет партии и два инициативни комитета са регистрирани за местния вот в Трън"}
{"url": "http://duma.bg/node/152418", "text": "Народният представител от \"БСП за България\" проф. Румен Гечев и общинският съветник Владимир Данев ще бъдат на разположение на столичани в постоянната приемна на БСП в София на ул. \"Леге\" №10, етаж 1.  Тя ще се проведе днес, 12 септември, от 15 до 17 часа.   \n", "date": "2017.09.12", "title": "ПРЕДСТОЯЩО"}
{"url": "http://duma.bg/node/152419", "text": "Във връзка с бъдещото партньорство между ЕС и НАТО какво мислите за бъдещо създаване на обща европейска армия? Този въпрос отправи депутатът от „БСП за България“ Георги Михайлов към Уоутър Коусенс, икономически съветник на президента на Съвета на Европа, по време на Междупарламентарната конференция по общата външна политика и политиката за сигурност и общата политика за сигурност и отбрана в Талин. Това съобщиха вчера от пресцентъра на БСП. \nСпоред Михайлов по въпроса с общата европейска армия трябва да се вземат предвид няколко важни момента. На първо място той посочи разликите между Източна и Западна Европа, имайки предвид демографските характеристики и икономическите възможности. Михайлов допълни, че трябва да се обърне внимание, от една страна, на стратегическата автономност на страните членки на ЕС и, от друга страна, на отбраната на Европа като цяло.      \n", "date": "2017.09.12", "title": "БСП постави въпроса за обща европейска армия в Талин"}
{"url": "http://duma.bg/node/152420", "text": "Държавата трябва да помогне на ВУЗ-воте, за да има лаборатории за научноизследователска дейност, за да може  студентите да проверяват знанията си, да търсят нови пътища и така важния за всички нас мост от знанията към практиката, към бъдещето. Това заяви президентът Румен Радев при откриването на учебната година в Университета по архитектура, строителство и геодезия /УАСГ/ в София. \nВремето е динамично, пред вас има много предизвикателства и проблеми, посочи държавният глава, който преди церемонията разговаря с ръководството на университета, който е най-голямото висше техническо училище в областта на строителството у нас. \"В много продуктивна и откровена среща обсъдихме много от проблемите, свързани с финансирането, с начина на разпределение на субсидиите и тяхното обвързване с вашата реализация, качеството на обучението ви. То е изключително важно не просто за красотата на сградите, важно е и за нашата национална сигурност\", подчерта Радев. \nТой уточни, че остава открит за въпросите. \"Ще имаме и бъдещи дискусии и срещи с ръководствата не само на вашия, но и на другите университети. Ще направим по-динамичен, по-пълноценен диалога с държавните институции, така че да се намери най-добрият баланс между финансиране, качество, нормативна база, изисквания и крайни резултати в нашето образование\", отбеляза Радев.  \n    \n", "date": "2017.09.12", "title": " Радев апелира държавата да помага на ВУЗ-овете"}
