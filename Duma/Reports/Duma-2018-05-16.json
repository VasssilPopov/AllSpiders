{"url": "http://www.duma.bg/node/166853", "text": "Годишната инфлация за април 2018 г. спрямо април 2017 г. е 2%, а от началото на годината животът е поскъпнал с 0,7 %. Средногодишната инфлация за периода май 2017 г. - април 2018 г. спрямо периода май 2016 г. - април 2017 г. е 2,1%, отчетоха от НСИ. Месечната инфлация се подхранва от по-високите цени на стоките в потребителските групи облекло и обувки (5,3%), както и от по-скъпите храни и напитки (0,9%). През април по-високи са били цените на някои плодове и зеленчуци, но в същото време се наблюдава спад на цените на млечни продукти, както и на зърнени храни. По отношение на нехранителните продукти с 2,2% е поскъпнал газ пропан-бутан за личните транспортни средства, а пакетните услуги за почивка и пътувания са били оскъпени с 4,6%, вероятно и заради Великденските празници. \nПрез първото тримесечие на 2018 г. брутният вътрешен продукт (БВП) нараства с 3,5% спрямо съответното тримесечие на предходната година и с 0,8% спрямо четвъртото тримесечие на 2017 г. Според експресните оценки на НСИ за първото тримесечие на 2018 г. БВП в номинално изражение достига 21,241 млрд. лева. Реализираната добавена стойност през първото тримесечие на 2018 г. е 18,484 млрд. лeвa. \n    \n \t\n", "date": "2018.05.16", "title": "2% инфлация за април"}
{"url": "http://www.duma.bg/node/166857", "text": "За последните четири години обслужените пътници на летище София са нараснали с 86%, за последните две - с 58%, а през 2017 г. - с 30,3%, като това е най-високият ръст сред 100-те най-натоварени летища в Европа. Това показва доклад на Индъстри Уоч за възможностите и тенденциите на въздушния пътнически транспорт в Европа и България. \n Растежът е следствие на навлизане на нови участници на пазара, засилена конкуренция и общо подобряване на икономическата картина в страната. За миналата година над 53% от пътниците са ползвали 2 нискотарифни компании (Райънеър и Уизеър), едва 15% - националния превозвач и по-малко от 7% - Луфтханза Груп. Едновременно с това България отчита ръст на БВП на човек от населението от 4,3% средно за последните 3 години (най-висок в ЕС след Румъния), като средните заплати са се увеличили с 30% за периода. Същевременно в сектора на информационните технологии, в който доходите са около 3 пъти над средните за страната, работните места са нараснали 4 пъти за последното десетилетие, като почти изцяло те са концентрирани в София. През 2017 г. пътническият въздушен транспорт отчита ръст от 8,5% в Европа (7,7% в страните от ЕС) - най-високият ръст от 13 години насам, като за последните 5 години увеличението на броя на обслужените пътници е 30%. \nДвуцифрен ръст отчитат летищата в Централна и Източна Европа, както и в Португалия, Малта и Кипър. Петте най-големи летища са обслужили с 5,5% повече пътници за изминалата година спрямо 2016-а, като броят на летищата с трафик над 25 млн. пътници годишно е нараснал от 14 през 2012 до 24 през 2017 г.  \nДвигатели на растежа при дестинации в рамките на ЕС са нискотарифни и необвързани превозвачи - близо 99% от увеличените места в полети в ЕС за периода 2010-2016 г. се дължат на тях. Общо за полетите от и за Европа приносът на този вид авиокомпании е малко над 60%, като особено важен е той за летищата, обслужващи между 5 и 10 млн. пътници годишно - около 94%. Увеличава се броят на обслужваните дестинации, като директните полети са с 5,4% повече през 2017 г., при ръст на предлаганите полети с прекачване е 3,8%. Нискотарифните превозвачи вече заемат 32% от директните връзки, докато преди 10 години делът им е едва 13% - постигайки ръст за периода 2007-2017 г. от 17,5%, при намаление на предлаганите директни полети от традиционните авиолинии с 8%. За същия период с най-голямо увеличение - над 24% - на предлаганите дестинации с директен полет са летищата, обслужващи между 5 и 10 млн. пътници. Там нискотарифните компании вече превозват 43% от пътниците.    \n \t\n", "date": "2018.05.16", "title": "Летище София сред 100-те най-натоварени в Европа"}
{"url": "http://www.duma.bg/node/166852", "text": "Биопроизводителите подготвят протест пред Министерството на земеделието. Причината е, че голяма част от тях не са получили европейските средства, които им се полагат по Програмата за развитие на селските райони, съобщи БНР. От Националната биоасоциация обявиха, че според тях чиновниците носят вина за липсата на средства и Министерството на земеделието е съучастник в източването на европейски пари. Три са европейските мерки, по които се финансира биопроизводството, припомня председателят на асоциацията Слави Трифонов. Две от тях са в новия програмен период. Той припомня, че след множеството протести с ведомството е било постигнато споразумение, според което само сертифицираните биологични производители да имат право да кандидатстват при условие - ако има пари. Всички нови биопроизводители нямат право да кандидатстват. \nВсички биопроизводители, които бяха принудени да подпишат декларация под условие, преди няколко дни получихме писмо от Държавен фонд \"Земеделие\", че няма да им бъдат изплатени агроекологичните и биологичните плащания по тези 3 мерки за 2017 година, съобщи Трифонов. Сега установихме, че през тази година от страна на министерството не са си мръднали пръста да осигурят средства по тези 3 мерки, коментира той. Според него тази ситуация ще откаже много хора да произвеждат чиста продукция. \n\"Това е според нас груба грешка, тъй като един биопроизводител се създава много трудно и струва много пари. Средствата, които заплащат биопроизводителите за биосертификати, са много големи. Целият ресурс, вложен досега за създаването на един биопроизводител, е изхвърлен на вятъра\", изтъква Трифонов. Според него безсмислено се насочват пари по мерки като такива за гъски или за зайци на паша, което е нова мярка. \"Някой да е видял как се задържа заек на пасище? Зайците ги няма, парите остават. Това ще бъде новата схема\", смята той. \nОт биоасоциацията се заканват да протестират и да информират Брюксел за проблемите. Още няма уточнена дата за предстоящите протестни действия.     \n \t\n", "date": "2018.05.16", "title": "Биопроизводители готвят протести заради неизплатени субсидии"}
{"url": "http://www.duma.bg/node/166851", "text": "Министърът на регионалното развитие и благоустройството Николай Нанков и шефът на Агенция \"Пътна инфраструктура\" инж. Дончо Атанасов инспектираха ремонта на участъка от автомагистрала \"Тракия\" между Пловдив и Стара Загора. Рехабилитацията на 22-километровата отсечка, която не е обновявана от въвеждането й в експлоатация през 1995 г., започна през миналата седмица. За първи път за ремонт е затворена отсечка с подобна дължина. В момента се работи в платното за Бургас. След като завърши обновяването му, ще започнат и строителните работи в платното за София. Ремонтираният участък ще бъде асфалтиран и с полимермодифициран битум, устойчив на температура до 50 градуса. Целта е ремонтът в участъка между 134 и 156-и километър в двете посоки да завърши до края на юни, преди началото на активния туристически сезон. Средно на денонощие в участъка между Пловдив и Стара Загора преминават по 23 952 моторни превозни средства. \nВ момента движението на леките автомобили в ремонтирания участък е прехвърлено двупосочно в платното за София, а тежкотоварните превозни средства преминават по обходен маршрут: от пътен възел \"Пловдив изток\" при 133-и км на АМ \"Тракия\" по път I-8 и II-66 до пътен възел \"Плодовитово\" при 165-и км и обратно. \n    \n \t\n", "date": "2018.05.16", "title": "Асфалтът на ремонтираната АМ \"Тракия\" ще издържа на 50 градуса"}
{"url": "http://www.duma.bg/node/166856", "text": "Държавата да гарантира минимална цена при изкупуване на розовия цвят, както е при тютюна, поискаха от \"БСП за България\". По думите на зам.-председателя на социалната комисия в парламента Георги Гьоков управляващите обаче нямат интерес да го направят. Това коментира той при срещи с жители в община Гурково. \nНаскоро земеделци обвиниха розопреработвателите в картел за ниска изкупна цена на розовия цвят. Изкупната цена за тази година ще е около 2 лв. за кг. На розоберачите се плаща между 80 ст. и 1 лев. Именно заради това печалбата се намалява до минимум и голяма част от хората, отглеждащи рози, са на път да се откажат.  \nРозоберачи посетиха изнесената приемна на депутата, за да се оплачат от проблеми с еднодневните договори, които предизвикват затруднения и при работодателите, и при работниците, защото се плащат осигуровки, но не се зачитат за трудов стаж. \"Розопреработвателите изнудват розопроизводителите чрез ниската изкупна цена, този натиск и хаос трябва да се спре\", настояха хората, заети в розопроизводството. \nЖители от общината, дошли в приемната, искат денонощно присъствие на полицаи заради  международния трафик, преминаващ през Гурково. Според тях работното време от 8 до 17 ч., не дава сигурност на населението и предпоставя опасности. Гурковци се надяват да се реконструират всички пътища в общината. От Паничерево пък настояват пътната им връзка с общинския център да се реконструира незабавно. \n    \n \t\n", "date": "2018.05.16", "title": "Искат гарантирана минимална цена за изкупуване на розовия цвят"}
{"url": "http://www.duma.bg/node/166858", "text": "Подновяването на проекта АЕЦ \"Белене\" е стара наша позиция, обявиха вчера от \"БСП за България\". От дълго време настояваме за размразяването му. Хубаво е, че вече се говори за този проект, коментира зам.-председателят на ПГ на БСП Драгомир Стойнев. Искаме да сме сигурни, че това не е поредна PR акция на правителството, посочи той за намерението на властта да рестартира изграждането на втора атомна централа. България има нужда от нови мощности. Като се имат предвид резултатите от референдума, за нас проектът \"Белене\" винаги е бил на дневен ред, каза още депутатът.  \nСтойнев припомни, че по инициатива на БСП правителството трябва да изготви пътна карта за рестартиране на проекта \"Белене\", което бе гласувано преди месец и половина. \"Преди няколко месеца настоявахме за отмяна на прословутия мораториум, тогава ни се обясняваше, че едва ли не това не зависило от парламента, а правителството трябва да вземе решение. Хубаво е, че сега се говори за този проект, след като изминаха приблизително 10 години, откакто бе спрян\", отбеляза Стойнев. \nАЕЦ \"Белене\" ще излезе на печалба само след пет години, а след 15 години ще бъде мощна машина за пари, коментира енергийният експерт Атанас Тасев. На фона на залязването на въглищата като енергиен източни, алтернативите за производството на електроенергия засега не са много. Възобновяемите енергийни източници стават все по-евтини и конкурентни на конвенционалното производство, но все още не е преодолян основният им проблем - те не могат да осигурят базова мощност, необходима за всяка електроенергийна система, допълни той. \nСпоред бившия министър на енергетиката Трайчо Трайков срокът за възвръщаемост на инвестициите ще бъде поне 10-15 години. Пред bTV той посочи, че ако цената на централата не бъде компенсирана по някакъв начин, тя много скоро ще стане собственост на кредиторите си и акционерите ще изгубят своите апортни вноски. \nПреди дни официално се появи китайската държавна енергийна компания CNNC, която проявява интерес към проекта. На този етап няма много яснота при какви условия и с какви технологии китайците ще строят втората атомна централа. След като е закупено оборудването с дълъг цикъл на производство, нещо трябва да се направи с този проект, каза пред Нова телевизия депутатът от ГЕРБ и бивш директор на АЕЦ \"Козлодуй\" Валентин Николов. Той припомни, че за него са похарчени повече от 3,5 млрд. лева. \nНиколов отхвърли всички съмнения, че има рискове за бъдещата централа, защото се намира в земетръсна зона. АЕЦ \"Белене\" е преминала всички стрес тестове през 2011 г. Основният мотив за спирането на строителството през 2012 г. е неясната цена, отказът на инвеститори (RWE) и липсата на финансиране. Валентин Николов коментира още, че ако има нова централа, то тя ще бъде изградена с вече закупеното руско оборудване. \nМеждувременно от \"Демократична България\" обявиха, че са готови на протести, ако се гласува начало на ядрения строеж. От дясната политическа секта определиха това като завой към Кремъл и рестарт на кражбите, а от ДБГ обявиха, че свалянето на мораториума върху ядрения проект връща България обратно в \"гьола\", както Борисов бе определил строежа на АЕЦ \"Белене\". Зад възобновяването на този опасен, икономически несъстоятелен, технологично остарял проект прозира двойна игра, скрепяваща управляващата коалиция и задкулисни отношения с БСП, твърдят хората на Иван Костов.  \n \nДо края на юли АЕЦ \"Козлодуй\" ще получи обосновката за удължаване живота на VI блок, е казал пред български журналисти в рамките на ядрения форум в Сочи Евгений Салков, изпълнителен директор на руската компания \"Русатом\". Тя е част от консорциума \"Росенергоатом\", който трябва да даде план за модернизацията на 1000-мегаватовия реактор, за да може да получи нов лиценз за работа. Той коментира, че работата по оценката на техническото състояние и обосновка на остатъчния ресурс на VI блок е по-лесна заради натрупания опит с анализите на V блок, който миналата есен получи нов десетгодишен лиценз на работа, след като бяха извършени дейности по модернизацията му. Най-важното е, че тези два блока ще могат да се експлоатират още 30 години. И ако сравним каквато и да е сума, похарчена за модернизацията и срока на удължаване на живота, излиза много ефективно в сравнение с това да строим нова мощност, каза Салков.   \n \t\n", "date": "2018.05.16", "title": "БСП: Дано АЕЦ \"Белене\" не е нова PR акция на ГЕРБ  "}
{"url": "http://www.duma.bg/node/166855", "text": "До края на тази година за 90% от територията на страната трябва да има кадастрална карта. Това пише в отговор на регионалния министър Николай Нанков в отговор на депутатски въпрос за административното обслужване от Агенцията по геодезия. \nУвеличението на територии от страната с кадастрална карта с още 30% само за две години доведе до значително нарастване на обема от работа във всички служби, най-вече в София, тъй като в столицата за последните четири години обемът на работа е нараснал с 45% вследствие на приетите нови райони с кадастрална карта. Освен с нанасяне на нови обекти, отстраняване на грешки и предоставяне на услуги служителите са ангажирани с контрол и приемане на кадастралната карта и кадастралните регистри. \nСпоред министъра качеството на данните в кадастралната карта зависи от качеството на първичните източници за нейното създаване - карта на възстановената собственост и предходни кадастрални планове. За отстраняването на грешките в кадастралната карта и кадастралните регистри вече съществува нормативно определена процедура, пояснява Нанков.   \n \t\n", "date": "2018.05.16", "title": "90% от страната ще имат кадастрална карта до края на годината"}
{"url": "http://www.duma.bg/node/166819", "text": "Фейсбук спря временно около 200 приложения след обвиненията за злоупотреби с лична информация от консултантската компания \"Кембридж аналитика”, предаде Ройтерс. Създателят на социалната мрежа Марк Зукърбърг обяви, че ще има разследване. В обхвата му са попаднали хиляди приложения, като стотици са замразени за по-задълбочен анализ дали именно чрез тях не са използвани неправомерно данни на потребителите. \n\"Там, където открием доказателства, че едни или други приложения наистина са злоупотребявали с лична информация, ще ги забраним и ще уведомяваме хората. Ще им бъде показвано дали те или техни приятели са инсталирали апликация, чрез която някой е спекулирал с техни данни\", уточниха от компанията.   \n \t\n", "date": "2018.05.16", "title": "Фейсбук спря 200 приложения"}
{"url": "http://www.duma.bg/node/166817", "text": "Проучване, проведено от експерти от клиниката \"Мейо\" в Аризона, показа, че спането до куче може да има положителен ефект върху здравето ни. В продължение на 4 месеца изследвали собственици, които споделят стаята със своя домашен любимец, пише \"Pet Magazine\". На хората за през нощта бил поставян акселерометър (уред за измерване движението на обекта), докато техните кучета са имали устройство, което записва по време на сън. Данните от експеримента сочат, че независимо от породата на домашния любимец, човекът, който споделя стаята с него, има по-здрав сън и се чувства комфортно и безопасно, докато спи.   \n \t\n", "date": "2018.05.16", "title": "Спи до кучето си за по-здрав сън"}
{"url": "http://www.duma.bg/node/166820", "text": "Една от най-успешните акустични формации у нас - кънтри групата \"Lilly of the West\", ще изнесе концерт в столичната галерия \"Европа\" (ул. \"Леге\" 3) в събота, 19 май, в рамките на Нощта на музеите и галериите. Музикантите ще представят песни от богатата си дискография в стиловете кънтри, блуграс, блус и суинг. Ще наблегнат и на европейска музика, която лийд вокалистката Лили Друмева ще изпълни на различни езици - немски, френски, румънски, сръбски, унгарски и др. \n\"Lilly of the West\" е най-успешната българска кънтри група, създадена през 1996 г. в София. След издаването на дебютен албум музикантите участват на престижни международни фестивали. През 1998 г. са избрани за \"Най-добра кънтри и блуграс група на Европа\". Печелят и награди от Световната кънтри и блуграс асоциация в Нешвил. Имат богат репертоар, включващ кънтри, блуграс, суинг, джаз, ирландски и български фолклор и издадени 9 албума, високо оценени от световни музикални списания. Основател и фронт музикант на групата е Лили Друмева-О`Райли. Тя е и известен журналист, продуцент, импресарио и автор на песни, а също и на книгата \"Настроение с Лили - музика в 50 теми\". През 2016 г. излезе новият й албум \"Strong Machine\". \nЗа повече информация:    \n \t\n", "date": "2018.05.16", "title": " Кънтри музика звучи в Нощта на музеите"}
{"url": "http://www.duma.bg/node/166822", "text": "Четене на приказки в столичен ретро трамвай организират утре, 17 май. В пътешествието ще участват вълшебните герои от популярните детски книги на известната съвременна българска писателка Здрава Каменова. \nВ \"Боб. Малката метална кутийка с голяма мечта\" основният персонаж тръгва на дълъг път към мечтата си и стига до завода за рециклиране...  \nВ \"Планетата на дядовците\" под едно дърво със зелени листа се случва магичната приказка за това къде отиват възрастните, когато ги заболят краката... \nВ \"Чорапът, който промени света\" със сигурност ще се намери и някой зелен приятел на крачетата... \nЦелта на авторката и организаторите на проявата от Център \"Алос\" е да събудят позадрямала традиция. В рамките на две обиколки с атрактивния ретро трамвай в София идеолозите на събитието ще покажат как четенето разбужда въображението и случва приключения. \nЕлате да се потопим в обстановка от миналия век, да четем откъси от книжките заедно с актрисите Моника Митева и Юлия Коларова, да се смеем и да пътуваме сред буквите, с въображение и сърце, призовават организаторите на инициативата. \nВ градинката на пл. \"Възраждане\" - началната спирка на ретро трамвая, всички желаещи ще имат възможност да измайсторят и оцветят разделители за книги, за да може винаги да следят любимите си спирки в тях и да догонват лесно вълшебните истории. Вход: билет за градски транспорт от 1,60 лв. \nСъбитието е подходящо за деца между 4- и 8-годишна възраст. Първата обиколка ще започне на 17 май от 16 ч., втората ще е 60 мин. по-късно. Работилницата за книгоразделители ще е активна от 16 до 18 ч. Карта на маршрута на ретро трамвая:  За повече информация можете да се обръщате към Росица Маринова, координатор Център \"Алос\": \n0897 932 005 и    \n \t\n", "date": "2018.05.16", "title": "Четат приказки в ретро трамвай "}
{"url": "http://www.duma.bg/node/166818", "text": "Датска фирма пусна бельо, създадено с внедрена технология от НАСА, която позволява да се пречиства водата в Международната космическа станция. То може много дълго да не се пере и практически е вечно. Направено е от 100% рециклирани материали, които позволяват добро проветряване на тялото. \nСпоред производителя \"Органик бейсикс\" артикулите са \"удобни за носене, трайни и убиват неприятните миризми\". Това позволява на бикините и слиповете от серията \"Силвър тек 2.0\" доста дълго време (17 дни) да не бъдат сменяни и давани за пране. Бельото е напоено с тайна съставка, която убива 99% от бактериите. Създателите му хвалят стоката си, защото в най-висока степен опазва околната среда, тъй като не се нуждаела от хабене на водни ресурси.   \n \t\n", "date": "2018.05.16", "title": "Създадоха вечно бельо с технология от НАСА"}
{"url": "http://www.duma.bg/node/166821", "text": "Фестивалът \"Аларма пънк джаз\" на БНР в сътрудничество с фестивала за електронна музика \"Артмосферик\" кани на специално пътешествие със супергрупата \"Диртмюзик\" (САЩ/Австралия/Словения/Турция/Чехия). Тя е в състав Хюго Рейс - китари, глас, Мурат Ертел от \"Баба Зула\" - саз, глас, Крис Екман - китари, глас, Юмит Адакале - перкусии, Милан Цимф - барабани. Концертът е на 17 май от 20 ч. в голямата зала на клуб \"Mixtape 5\", а новото попълнение в състава на интернационалната формация е Мурат Ертел от \"Баба Зула\", в чието домашно студио в Истанбул е и записан новият албум на \"Диртмюзик\" - \"Bu Bir Ruya\" (\"Тази единствена мечта\"). \nГрупата е създадена от австралиеца Хюго Рейс и американеца Крис Екман. Формацията направи истинска революция в африканския психеделик-блус със записаните в Мали албуми \"BKO\" (2010), \"Troubles\" (2013) и \"Lion City\" (2014), в които участваха африканските артисти Бен Забо, Самба Туре, Амината Уасидже Траоре, туарегите Tamikrest и Фадимата Уалет Умар и пр. \nСледващото им пътешествие обаче е към Анадола - с новия им албум, в който участват добре познатият на българската публика Мурат Ертел, Брена Маккримън, Гайе Су Акьол и изобретателят на струнно-ударната гръмотевична машинария (инструмента \"яйбахар\") Гьоркем Шен... \nКонцертът открива първото съвместно европейско турне на петимата музиканти.     \n \t\n", "date": "2018.05.16", "title": "Мурат Ертел прави световна премиера на новата си група"}
{"url": "http://www.duma.bg/node/166823", "text": "\n     \nИзложба на италианския художник Енио Калабрия, един от най-ярките представители на европейската фигуративна живопис, се открива на 17 май в 18.30 ч. в столичната галерия \"Контраст\", ул. \"Цар Самуил\" 49 (до 30 юни). Тя е посветена на 60-годишната му творческа дейност. И това не е случайно. През 1980 г. Енио Калабрия откри своя изложба на \"Шипка\" 6, която повлия върху развитието на българското изкуство в пластичен и идеен план. Днес негови творби са част от експозицията на \"Квадрат 500\" заедно с тези на Ренато Гутузо и Нунцио Бибо, последователно гостували в София през 1976 и 1980 г. Кой е Енио Калабрия? \nРоден през 1937 г. в Триполи, стартът му започва още в 1958 г., когато е на 21 години, с първата самостоятелна изложба в галерия \"Ла Фелука\", а през 1961 г. е вече част от кръга на художниците Уго Атарди, Лоренцо Веспиняни, Фернандо Фарули, Пиеро Гучоне, Алберто Джанкуинто, които заедно с критиците на изкуството Антонио де Гуерчо, Дарио Микаки и Дуилио Морозини съставят групата \"За и против\" (Il pro e il contro). Художниците в нея са известни с работите си предимно в областта на фигуративната живопис. Голямата популярност на Енио Калабрия обаче му донася участието още през 1964 г. на Биеналето във Венеция, на което от 1974 до 1978 г. е член на Административния съвет. \nВ луксозното издание на \"Сатирикон\" на Петроний Арбитр, с илюстрациите на Енио Калабрия и с поместено в началото писмо на Федерико Фелини до Енио Калабрия Фелини отбелязва: \"Не зная къде точно твоите великолепни рисунки съответстват на текста и къде е произволната интерпретация, но мисля, че ти на място поставяш актуалните проблеми на този свят - творчески, естетически и политически, които добре познаваш, като разбираш същевременно, че има големи изключения и че съществува проблемът между изкуството и живота, изкуството и обществото, изкуството и преобразуването на света.\" \nТези проблеми занимават и до днес художника и смея да твърдя, философа Енио Калабрия. Като се започне от видените през 1980 г. картини от цикъла \"Венеция\", с отчаяния еротизъм в отношенията мъж - жена и града на дожите, изобразен с неговите мътни води, създаващи усещане за потъване в пропаст на цялото обществено устройство, и се стигне до повика му за запазване на \"качеството живот/човек\" в изложбата \"Човек и природа\" (Uomo/Natura), показана в Градския музей на Умберто Мастрояни (2012). В каталога към тази изложба той помества своята концепция под наслов \"Историята и природата\" (La Storia e la natura), в която отбелязва: \"...очевидните промени в климата... изискват от всички нас да \"пораснем\" и да изградим нова култура, която да положи в своите основи уважението към живота и да определи неговото запазване като най-висша цел...\" И по-нататък \"...днес свободната воля се е превърнала в опасен произвол, защото е загубила жизненоважна отправна точка - тази за извечното, непрекъснато и вечно дишане на природата\". \nЗащо Енио Калабрия така упорито защитава чрез творчеството си още от началните си изяви на 21 години и до днес човешката фигура до степен никога да не рисува натюрморти или пейзажи? На какво се дължи, че продължи да портретува близо половин век, ми е трудно да отговоря, но е факт, че през 2008 г. (5 юли - 7 септември), когато  събра за първи път в изложбата \"Лицето и времето\" портрети и автопортрети, рисувани от 1960 до 2008 г., можеше да се проследи цялостното му развитие за тези близо 50 години. \nОсвен безспорните изразни средства на неоекспресионизма, използвани от Енио Калабрия, и по-специално тези на Оскар Кокошка, в неговия стил се откриват и елементи от динамизма на Бочони и Чезане, цветните експерименти на Бала, деформацията на Бейкън, монументалността на Сикейрос, летящите композиции на барока и ако се върнем още назад във времето - експресията на Гоя и екстаза на Делакроа. Неговият динамичен живописен език, вибриращ и чувствителен към събитията на своето време, носещ \"усещането за съществуване\", дава основание и, мисля, с пълно право, да го сравнят с пеликана, птицата, която храни своите малки с парчета от собствената си плът. Тръгнал от ангажираната до публицистичност тематична живопис в началото на 60-те години, отразил отварящите се драматични колизии, заплашващи урбанизирания до безумие съвременен град Калабрия, стига до пълното себеотдаване в опознаването на себе си.  \nНо не само това е поводът да го покажем отново в София, има и още нещо. Това е вечно движещият се с проблемите на времето художник. Този, който и днес е като магнит и събира около себе си своите приятели, за да свери часовника си, който той не допусна да спре някъде там през 60-70-те години, времето на неговия шеметен тогава, а бих казала продължаващ и днес успех. \nИзложбата на Енио Калабрия в \"Контраст\" е под наслов \"Тялото\", което също не е случайно. Това ни напомня думите на Пазолини \"Тялото, тялото - началото на всичко, трябва ли то да изчезне?\". В нея са включени творби от 60-те години до днес - живопис и графика, избрани от личната колекция на неговия приятел и изкуствовед Луиджи Мартини и с участието на емблематичната картина \"Внезапно\" (2017), притежание на Георги и Ваня Зъбчеви. Част от пастелите представляват етюди към големите платна на Енио, излагани през годините. Чрез сериграфиите, офортите и монотипиите може да се проследят етапите, през които минава художникът. Много от тях са авторски отпечатъци и се показват за първи път пред българска публика. \nИзложбата е придружена с каталог на три езика (български, италиански и английски) и с репродуциране на всички експонати. Изложбата и каталогът, и цялата логистика по подготовката се осъществи с изключителното съдействие на Енио Калабрия, Луиджи Мартини, Рита Педонези, Георги и Ваня Зъбчеви, на Италианския културен институт в София и неговия директор Луиджина Педи, на посланика на Италия в България Стефано Балди, на Лаврен Петров - собственик на галерия \"Контраст\", и на фондация \"Елена и Иван Дуйчеви\". \n    \n \t\n", "date": "2018.05.16", "title": "Енио Калабрия - вечно движещият се с проблемите на времето"}
{"url": "http://www.duma.bg/node/166854", "text": "В страната се очертава ценови шок. Леко увеличение на цените на горивата от порядъка на няколко стотинки, прогнозира пред БНТ изпълнителният директор на Българската петролна и газова асоциация Андрей Делчев. По неговите думи цените на горивата на дребно у нас са най-ниски за Европа. Има разлики в цените при горивата на различните вериги, те са от порядъка на 10-15 стотинки в зависимост от местоположението и търсенето, обясни Делчев. По данни на браншовата организация сивият сектор при горивата е от порядъка на 25-30%. \nПоскъпване ще има и на природния газ, парното и топлата вода. Като фактори за това председателят на Комисията за енергийно и водно регулиране (КЕВР) Иван Иванов посочи високите цени на синьото гориво, което България внася, и поскъпването на петрола на международните пазари. Той обаче обясни, че все още е много рано да се направят точните разчети за евентуалното повишение на цените. \nПрез миналата седмица държавното дружество \"Булгаргаз\" предложи поскъпване на цените на едро на синьото гориво с 16% от юли. Ако искането бъде одобрено от КЕВР, това може да се отрази и на цените на парното и топлата вода. Както много пъти Иванов е обяснявал поскъпване от над 5% на газа се отразява в цените на парното. Което означава, че при 16% увеличение на цената на газа ще плащаме по-скъпо и за парно, и за топла вода. Отделно от това и електроразпределителните дружества поискаха увеличение на цените на тока. Ако цените на горивата, газа, тока и парното се увеличат, това неминуемо ще се отрази върху цените на стоките и услугите в страната. \nМеждувременно вчера стана ясно, че 147 са внесените жалби и сигнали в КЕВР от клиенти на топлинна енергия през изминалия отоплителен сезон 2017-2018 г. Най-много потребители са се жалвали от \"Топлофикация София\". Това показват резултатите от извършения обобщен анализ на регулатора.  \nЗа сигналите за високи сметки на потребители на столичното парно КЕВР е направил проверка по документи. Регулаторът съобщи, че проверките не са констатирали грешки в прилагането на методиката за дялово разпределение на топлинната енергия в сгради - етажна собственост. Според КЕВР основната причина за многобройните възражения от потребителите на \"Топлофикация София\" срещу фактурираната им топлинна енергия за март т.г. е фактът, че само 6% от битовите клиенти в София са заявили реален месечен отчет и получават фактури за реално потребената от тях топлинна енергия. Останалите 94% потребители на дружеството получават месечни фактури, базирани на прогнозно потребление за съответния имот. И от КЕВР както по-рано и от топлофикационното дружество заявяват, че след отчет на средствата за дялово разпределение и изготвяне на изравнителните сметки, тези клиенти ще получат информация за реалното си потребление през отоплителния сезон. Това означава, че на въпроса дали сметките за парно през март са надути, ще се разбере при изравняването. \nКато цяло проверката показва, че най-много са жалбите срещу топлофикационните дружества през февруари и март, а най-висок е делът на жалбите и сигналите, свързани с дяловото разпределение на топлинната енергия, което е основа за изготвяне на месечните и изравнителните сметки.     \n \t\n", "date": "2018.05.16", "title": "Задава се ново обедняване с ценови шок"}
{"url": "http://www.duma.bg/node/166824", "text": "Столичната галерия \"Арте\" представя по повод 65-годишнината на проф. Станислав Памукчиев една изненадваща изложба, провокирана от няколко акварела на художника още от студентските му години. Ще видим професора много млад, цветен, акварелен и твърде откровен в арт салона на ул. \"Бузлуджа\" 31 до 19 май.  \n\"Изложбата показва забравени в папките акварели от различни периоди, с 40 години дистанция във времето. Няколко голи тела и пейзажи (1978-1979) са от последната година на следването в академията, с усвояване на уроците, позоваване на учителите, търсене на пътя. \n\"Вечерен концерт\", \"Леглото\", \"Тоалет\" от 1982-1983 г. показват първите опити на личностен и артистичен избор на посока с поглеждане в екзистенциалната и социална драма на малкия човек. \nСерията условно-абстрактни пейзажи и голи тела от 2018 г. е завръщане към техниката и поетиката на акварела като специфично прозрачен пластичен материал, с разтваряне в изтънчено сетивни и лирични състояния. \nАкварели - първи опити, съпътствали формирането на артистичната чувствителност на автора, както и днешните упражнения в толкова интимна и камерна естетика са изненадата на тази, на пръв поглед непретенциозна изложба. Селекцията показва друго лице на автора, извън мащаба на големите му проекти, прави видими неговите съкровени отклонения\", признава самият Станислав Памукчиев. \nРоден на 9.05.1953 г. в София, Станислав Памукчиев завършва стенопис в Националната художествена академия при проф. Димо Заимов. Реализирал е над 50 самостоятелни изложби в страната и чужбина. Участва в колективни и международни експозиции, селекции на съвременно българско изкуство. Има 12 национални и международни награди, между които орден \"Кирил и Методий\"-I степен, Национална награда за живопис \"Владимир Димитров-Майстора\", Национална награда за живопис \"Захари Зограф\", Голямата награда на Международното триенале за живопис в София, Първа награда на Международния младежки конкурс за живопис в София. Негови произведения са собственост на държавни и частни галерии и колекции по цял свят. Станислав Памукчиев е професор в НХА.   \n \t\n", "date": "2018.05.16", "title": "Станислав Памукчиев - млад, цветен, акварелен и твърде откровен "}
{"url": "http://www.duma.bg/node/166827", "text": "Световноизвестният баритон Томас Хемпсън пристига в София за дългоочаквания му концерт със Софийската филхармония. Събитието, което бе преместено от декември 2017 г. на 16 май т.г. заради заболяване на баритона, ще е първата му изява на наша сцена. Звездата каца в България от Виена, където изпълнява ролята на Симон Боканегра във Виенската Щатсопера. \nВ зала \"България\" носителят на \"Грами\" ще изнесе концерт с някои от най-обичаните арии от опери, оперети и мюзикъли от Моцарт, Гуно, Верди, Лехар, Бърнстейн. Артистът на Метрополитън опера е сред най-уважаваните и иновативни музиканти на нашето време. Според световната критика Хемпсън  завладява не само с гласа, но и със сценичното си присъствие. Репертоарът му включва над 80 роли, а дискографията му над 170 албума, сценичен партньор е на Анна Нетребко, Соня Йончева и Йонас Кауфман. \nЕдна от причините американският баритон да приеме поканата на Софийската филхармония за концерта, е фактът, че лично се е уверил в таланта на българските класически музиканти. Той често си сътрудничи на концертния подиум с маестро Павел Балев. \n    \n \t\n", "date": "2018.05.16", "title": " Звездата от Метрополитън опера Томас Хемпсън пее в зала \"България\""}
{"url": "http://www.duma.bg/node/166826", "text": "Сборника с пиеси на унгарския драматург Жолт Пожгаи \"Девици и чудовища\" (изд. \"Ерго\") представя проф. Здравко Митков на 17 май от 18 ч. в Унгарския културен институт в присъствието на автора. Текстове ще четат актьорите Йоана Буковска-Давидова, Веселин Мезеклиев и Георги Златарев. Отношенията между мъжа и жената, смешното и тъжното, делничното и ексцентричното обединява пиесите в сборника. Една жена на 35 в търсене на любовта и идеалния партньор; последната нощ на Моцарт, в която се изповядва пред съпругата си Констанца, и техните превъплъщения с помощта на пръстена от \"Вълшебната флейта\"; вълнуващата среща между забележителната Джина Лолобриджида и кубинския лидер Фидел Кастро; една италианска фамилия, в която никой не е това, за което се представя, и разплитането на кълбото от лъжи; пиперливото и злободневното в изпепеляващата връзка на Елизабет Тейлър и Ричард Бъртън; разказ по действителен случай за млада трансилванка, озовала се на неподходящо място, при неподходящи хора в унгарската столица. Всичко това, поднесено оригинално и дръзко, както само Жолт Пожгаи умее. Нели Димова е превела пет от пиесите, а Красимира Гаджокова е превела \"Джина и Фидел\", която се играе в Сатиричния театър. \n    \n \t\n", "date": "2018.05.16", "title": "Сборник с пиеси на Жолт Пожгаи представят в УКИ"}
{"url": "http://www.duma.bg/node/166825", "text": "Крайният срок за участие във второто издание на конкурса за авторски детски приказки \"Дъбови листа\" приключва на 24 май. И тази година основната идея на проявата е да насърчи родители, деца и учители да взаимодействат и мечтаят заедно. \"Тази година освен децата и младежите, чиито творби ще бъдат отпечатани в сборник със златните приказки, грамоти ще получат и посочени от малчуганите личности, които са ги вдъхновили да творят\", обяснява основната организаторка Нуша Роянова. Тя допълва, че това могат да бъдат родители, баба, дядо, брат, сестра, приятел, учител. Посланието е, че колкото и да сме добри, всеки от нас, особено най-малките и младите, има нужда от вдъхновение и посока. В конкурса могат да участват деца и младежи на възраст до 18 г. Няма жанрови ограничения. Задължителни са само добрата писмена култура и въображение. Крайният срок за участие е 24 май. Творбите се приемат на  .   \n \t\n", "date": "2018.05.16", "title": " Приемат приказки за конкурса \"Дъбови листа\" до 24 май"}
{"url": "http://www.duma.bg/node/166828", "text": "Фолклор и джаз в проекта \"Вяра\" на Теодосий Спасов ще могат да чуят ценители на музиката днес, 16 май, от 19.30 ч. в Първо студио на БНР.  \nЗа първи път на една сцена заедно ще застанат джаз музикантите Мирослав Турийски - пиано, Николай Карагеоргиев - китара, Александър Леков - бас китара, Начо Господинов - ударни, и фолклорните изпълнители Пейо Пеев - гъдулка, Иван Георгиев - гайда, Християн Цвятков - китара, Генадий Рашков - тъпан.  \nЕто какво сподели Теодосий Спасов по повод концерта: \"Преди години бях събрал две групи - фолклорна и джазова. От това издание има и диск \"Вяра\", посветен на Вера Кoчовска. Този път групата е малко по-голяма. От 10 години работя с фолк квинтета, а от 8 - с джазовата формация, а аз съм обединяващата фигура между тях.  \nИнтересното е, че колеги от фолклорната група имат интерес към джаза и обратното. Всички музиканти поотделно са сред водещите в момента. Ще бъде вълнуваща приятелска среща, общуване, в което всеки ще изрази своята музикална гледна точка. Ще изсвирим и две нови пиеси - \"Граовско хоро\" и \"Ново хоро\", които се родиха на турнето с фолк квинтета в Америка в началото на тази година.\" \nБилети за концерта се продават в Рекламно-информационния център на БНР (бул. \"Драган Цанков\" 4), на касата на \"Кантус фирмус\" в зала \"България\" и онлайн в мрежите на ticketsbg.com и eventim.bg. Входът е свободен за ученици и студенти от музикални училища и академии. \n    \n \t\n", "date": "2018.05.16", "title": " Джаз и фолклор в Първо студио на БНР "}
{"url": "http://www.duma.bg/node/166829", "text": "С операта \"Янините девет братя\" от Любомир Пипков, с режисьор Пламен Карталов, на новата сцена на Болшой театър бе открит гастролът на Софийската опера и балет. Последното гостуване на българските артисти в Москва е през 1981 г. Сега московските зрители видяха първо българската опера \"Янините девет братя\", а след това и балета \"Корсар\". Вагнеровата тетралогия \"Пръстенът на нибелунга\", както ДУМА писа, ще се играе между 18 и 23 май. \nГенералният директор на Болшой театър Владимир Урин сподели: \"Радвам се, че след голямо прекъсване Софийската опера и балет излиза на сцената на Болшой театър. Действително, интересът към театъра и към репертоара е голям. Всички билети за всички спектакли - и оперни, и балетни, вече са продадени. И искам да пожелая на нашите гости успех и любовта на московския зрител.\" Посланикът на България в РФ Бойко Коцев нарече гастрола на Софийската опера \"истинско историческо събитие\". \nДиректорът на Софийската опера Пламен Карталов добави, че операта \"Янините девет братя\" е нова версия, която специално са готвили за гастрола в Москва. Владимир Урин се оплака, че Болшой театър вече, за съжаление, няма възможност да осъществи такъв грандиозен проект като \"Пръстенът на нибелунга\". На московските зрители, навярно, тепърва предстои да се запознаят с оперния шедьовър на Вагнер в неговата пълнота. \nНа 13 май балетът на НОБ изпълни \"Корсар\". Цели 15 минути зрителите аплодираха нашите балетисти с викове \"Браво! Невероятни сте! Ще ви чакаме отново при нас!\". \"Корсар\" е един от известните класически балети, който включихме с огромна радост в репертоара си за Москва\", разказва Сара-Нора Кръстева, художествен ръководител на балета на Софийската опера. Тя се запознава с Елдар Алиев, световноизвестен балетист, хореограф и педагог, през 2014 г. на Международния балетен конкурс във Варна. Тогава тя го кани да постави \"Корсар\" на софийска сцена. \nОще през 2017 г., когато беше премиерата на \"Корсар\" в София, Елдар Алиев сподели пред българските медии, че нашият балет е на световно ниво и той може да играе на най-елитните сцени. Ето че неговите думи се сбъднаха. Из кулоарите на Болшой театър се чуваха само суперлативи за изпълненията на Марта Петкова, Боряна Петрова, Никола Хаджитанев и др., информират от НОБ.     \n \t\n", "date": "2018.05.16", "title": "Феноменален успех на Софийската опера в Москва"}
{"url": "http://www.duma.bg/node/166843", "text": "Долната камара на руския парламент прие на първо четене законопроект за контрасанкции в отговор на наложените от САЩ и други страни. \nВ първоначалния списък влизат 16 ответни мерки, в това число забрана или ограничение на вноса на селскостопански, алкохолни или тютюневи продукти, както и лекарствени препарати от някои страни; забрана за износ на редки метали, както и преустановяване на сътрудничеството в ядрената енергетика, авиостроенето и ракетните двигатели. \nПо настояване на много депутати и общественици обаче законопроектът ще претърпи изменения до второто четене. Ще се изключи споменаването на конкретни отрасли, стоки и услуги и ще се разширят правомощията на президента и правителството за приемане на санкции по отношение на конкретни физически и юридически лица. Окончателният вариант ще бъде готов на 17 май, за когато е планирано второто четене на законопроекта в Държавната Дума.     \n \t\n", "date": "2018.05.16", "title": "Русия ще налага контрасанкции"}
{"url": "http://www.duma.bg/node/166862", "text": "Да бъде преработен проектът за националната здравна карта, настояват от БСП. \"Той трябва да бъде професионално обсъден и да защитава с всички средства областните, общинските и университетските болници\", каза във Велико Търново депутатът от левицата и член на парламентарната комисия по здравеопазване проф. Георги Михайлов. Според него смисълът на картата не е да направи моментна снимка на броя на специалистите, болниците и леглата, а да се покаже каква е системата на баланс и на достъп, за да може да се подобри достъпът на хората до здравеопазване. \"Механичното съкращаване на 6000 легла няма да доведе до оптимизация, а до конфликтни ситуации\", коментира специалистът по хематология. Той даде пример с високотехнологичните дейности и лечението на инфаркти и инсулти. \"Броят на областите е 28, центровете по инвазивна кардиология са 28, но 8 от тях са на територията на София. Това означава, че 8 области нямат възможност да лекуват с високотехнологични методи, а инсултът се лекува до 1 час. При липсата на реално балансиране, хората от тези области са лишени от шанса да преживеят такова заболяване\", каза проф. Михайлов. \nФинансирането на здравната система с клинични пътеки и болници, които са търговски дружества, е дълбоко порочно. БСП е изработила нов модел за финансиране на българското здравеопазване. Той ще бъде представен, заедно с визията на партията за секторите сигурност, образование и демографска политика на разширен форум на НС на БСП до края на юни, обяви Весела Лечева.     \n \t\n", "date": "2018.05.16", "title": "БСП иска преработване на проекта за национална здравна карта"}
{"url": "http://www.duma.bg/node/166867", "text": "Част от София ще бъде блокирана днес и утре заради събития, свързани с европредседателството на Съвета на Европейския съюз. Лидерите на държавите членки на ЕС, както и на страните от Западните Балкани ще се съберат в столицата, където ще се проведе среща на върха във формат ЕС - Западните Балкани. \nЩе бъдат блокирани някои от основните булеварди. Най-сериозните затруднения се очакват утре, когато освен срещите на европейско ниво се очаква и протестът на превозвачите. Цялото трасе на \"Цариградско шосе\" в посока към столицата ще бъде блокирано от техните тежкотоварни камиони. Забранява се паркирането на превозни средства около хотел \"Маринела\", в участък по Околовръстния път в отсечката между бул. \"България\" и НИМ, улиците около \"София тех парк\", около храм-паметник \"Св. Александър Невски\". Паркингът около Паметника на Цар Освободител също ще бъде затворен. По-чувствителното ограничение на движението ще бъде по булевард \"Витоша\", който в отсечката между бул. \"Патриарх Евтимий\" и бул. \"Пенчо Славейков\" ще бъде затворен за движение. Районът около НДК ще бъде отцепен от полицията, като ще се допускат само хора с акредитации, обясниха от МВР. На моменти движението ще бъде спирано, за да могат делегациите да преминат. Полицията ще ограничи и достъпа на външни лица до хотелите, където ще бъдат настанени гостите. Движението на градския транспорт няма да бъде затруднявано, обещават от общината. \n    \n \t\n", "date": "2018.05.16", "title": "Два дни София под блокада заради срещата ЕС - Западните Балкани"}
{"url": "http://www.duma.bg/node/166864", "text": "Апелативният специализиран наказателен съд постанови вчера ефективни присъди за 8 от 12-те подсъдими пазарджишки пътни полицаи, задържани през лятото на 2011 г. при спецакция под названието \"Палките\". Те са осъдени за участие в организирана престъпна група, а петима от тях - и за взимане на подкуп.  \nНа двама от подсъдимите съдът наложи наказание от 4 години лишаване от свобода, на други трима - по 3 години и 6 месеца, а на останалите трима - по 3 години затвор. За всички тях съдът постанови и лишаване от право да заемат длъжност в системата на МВР и да упражняват професията полицай за 5 години. Наложени са им и глоби в размер от 3 до 4 хиляди лева. \nПрипомняме, че разследването започна по сигнали на изнудвани шофьори, според които от тях са били искани между 20 и 50 лв., за да не им съставят актове. Присъдата на Апелативния специализиран наказателен съд не е окончателна и подлежи на обжалване и протест пред Върховния касационен съд.   \n \t\n", "date": "2018.05.16", "title": "8 корумпирани полицаи получиха ефективни присъди"}
{"url": "http://www.duma.bg/node/166866", "text": "Община Добрич ще санкционира ВиК дружеството в града за разкопаване на улици и невъзстановяване на асфалтовата настилка. Причината е, че честите аварии по водопреносната мрежа създават проблеми с пътната инфраструктура в града. \nПрактиката ВиК дружеството в Добрич да информира общината за предстоящи разкопавания заради аварии е преустановена от повече от половин година. \"Неуведомяването от страна на ВиК води до лоши последствия за всички нас. Ние имаме категорична позиция, че искаме да ни уведомяват своевременно. Вече имаме постъпки за налагане на санкции\", заяви кметът Йордан Йорданов. Той допълни, че опитите на общината за добър диалог с водното дружество засега остават без резултат и ще се потърси решение на проблема по законов път. \n    \n \t\n", "date": "2018.05.16", "title": "Община Добрич глобява ВиК за повредени при ремонти улици"}
{"url": "http://www.duma.bg/node/166865", "text": "И тази година Светият синод се обяви срещу провеждането на гей парад в София. По повод предстоящата акция на 9 юни БПЦ публикува официално становище. В него от църквата изразяват своята принципна и непроменена позиция на категорично несъгласие за провеждането на парада. Те заявяват и \"отеческа загриженост и призив към благочестие и неучастие в такава демонстрация на греха\". \"Зачитайки свободата на волята, светата Православна Църква отново се обръща към своите чеда, братя и сестри и с обич им напомня, че свободата е отговорност, и че истински свободният човек, ако поиска, може да се освободи от греха с помощта на Бога и на ближния в лоното на св. Православна Църква\", пише в позицията.  \n    \n \t\n", "date": "2018.05.16", "title": " Светият синод се обяви против гей парада "}
{"url": "http://www.duma.bg/node/166870", "text": "Пресконференцията на БСП беше тежка концентрация на неадекватност, некомпетентност и злоба, последен опит да се хвърли сянка върху българското европредседателство, което е основното занимание на БСП. Това заяви в опит да оправдае управляващите депутатът от ГЕРБ Тома Биков. От управляващата партия спешно дадоха брифинг в партийната централа след пресконференцията на \"Позитано\" 20. Ние работим от 1 година по Пакета за мобилност, обяви Биков. Той повтори дежурния рефрен, че обвиненията на левицата били с единствената цел да рушат държавността, което БСП правела много успешно. \nБиков призова Корнелия Нинова да попита президента Румен Радев защо не е повдигнал въпроса пред френския президент Еманюел Макрон при двете им срещи тази година. По думите му в БСП не разбирали за какво става въпрос. Негативната пресконференция била в ущърб на българския национален интерес и за отчитане на дейност пред партията и електората. Очаквано Биков не одобри и искането премиерът да се яви в НС. Като оправдание този път той изтъкна, че съвпадало с пристигането на \"всички европейски лидери плюс лидерите на Западните Балкани\". БСП не се интересува от нищо, само да събаря държавата, повтори той обичайната гербаджийска теза. \nМалко по-рано транспортният министър Ивайло Московски пък увери, че правителството работело още от 2016 г. за интересите на българските превозвачи и че са ги \"защитили на 100%\". Той покани депутата от БСП Георги Свиленски в работната група, която изготвя защитата на българските превозвачи. \"Ако той толкова го може и знае, да ги отстоява тези интереси. Каня го, може да дойде, ние ще го назначим на работа\", заяви Московски. Премиерът Бойко Борисов пое ангажимент така разписани текстовете с приемане от страна на бранша в България, с компромиси от страна на ЕК лично да бъдат предадени на президента Еманюел Макрон, за да може той да въздейства, ако има желание, увери министърът.   \n \t\n", "date": "2018.05.16", "title": "ГЕРБ отново влязоха в обяснителен режим"}
{"url": "http://www.duma.bg/node/166877", "text": "Още преди година Бойко Борисов и кабинетът са предали интересите на превозвачите. Зам.-председателят на ПГ \"БСП за България\" Георги Свиленски показа документи от заседание на МС и Съвета по транспорт в ЕС - България   по никакъв начин   от Еманюел Макрон Пакет за мобилност. \nБСП настоява днес премиерът да се яви в парламента и да обясни какво е правило правителството досега. \nСпоред Красимир Лалов от Националното сдружение на българските превозвачи реакция от страна правителството е трябвало да има много по-рано. За да стигнем на този хал, значи сме закъснели, заяви той в интервю за ДУМА.     \n \t\n", "date": "2018.05.16", "title": "БСП: Борисов предаде превозвачите още преди година "}
{"url": "http://www.duma.bg/node/166871", "text": "Действащите в момента правила за превозвачите в Европа всяват хаос и не служат добре, подканих българското председателство да предложи промени. Това каза еврокомисарката по транспорта Виолета Булц след разговор с министър-председателя Бойко Борисов. От изявлението й стана ясно, че страната ни до момента официално не е отправяла забележки по документа. \nСлед срещата стана ясно, че международните шофьори ще могат да нощуват в кабините на камионите си, но само на защитени, надеждно оборудвани паркинги. Изграждането на съоръженията ще бъде кофинансирано от ЕК чрез механизма за свързана Европа. В понеделник Булц проведе 3-часова среща с премиера, министъра на транспорта Ивайло Московски и представители на транспортния бранш. По отношение на изискването шофьорите да се прибират в родните си страни на всеки 3 седмици, което е най-проблемно за българските превозвачи, позицията на Брюксел е те да имат възможността сами да решат дали да почиват у дома или в страната, в която се намират.  \n\"Правилата на Макрон показват колко са раздалечени позициите на държавите. Не смятаме, че това е правилно. Трябва да се намери консенсус. Мерките в пакета са доста рестриктивни към транспортния сектор. Засега най-потърпевши са България и Румъния, но е важно да има обща позиция. Засега такава няма. Разговарях с колегите си от Полша и Унгария за подкрепа. За момента срещам пасивност\", сети се Московски след срещата. Той обяви, че за България е приемливо шофьорът сам да преценява къде да почива. За седмичната почивка в кабината искаме да останат настоящите правила, докато не бъдат осигурени паркинги с охрана на територията на цяла Европа, допълни той.  \nПредставителите на транспортния бранш обаче не отменят протестите си в четвъртък, когато се канят да блокират София с 1000 камиони и автобуси за срещата на върха между лидерите на ЕС и Западните Балкани. Булц прие нашите минимални изисквания по четирите точки, но ние сме притеснени, че почти нищо не зависи от нея, заяви превозвачът Илиян Филипов. \n    \n \t\n", "date": "2018.05.16", "title": "ЕК готови за промени, ако представим идеи"}
{"url": "http://www.duma.bg/node/166872", "text": "С документи БСП разобличи опитите на правителството да се направи на застъпник на интересите на българските превозвачи пред ЕС. Зам.-председателят на ПГ \"БСП за България\" Георги Свиленски изнесе данни от стенограми на Министерския съвет и на Съвета по транспорт в ЕС, от които става ясно, че позицията на кабинета по предложения от Брюксел Пакет за мобилност е била съвсем различна от тази, която Бойко Борисов декларирана преди дни пред превозвачите. \nОще през ноември м.г., на редовно заседание на МС, се гласува транспортният министър Ивайло Московски да присъства на Съвета по транспорта в ЕС и да подкрепи предложените промени. От стенограмата става ясно, че България не е изразила никакво критично мнение по документа. Тогава правителството решава как да гласува Московски, а позицията ни е: \"Българската страна благодари на Естонското председателство за положените усилия за постигане на напредък по отношение на предложението, подкрепяме доклада за напредъка с оглед подготовката за по-нататъшен напредък по предложенията за предложенията за автомобилен пакет\".  \n На самите разисквания по промените, на 5 декември м.г., почти всички държави имат изказвания, критики и свои предложения. Свиленски посочи, че почти всички са изразили забележки по документа - Ирландия, Австрия, Чехия, Великобритания, Финландия, Испания, Португалия, Франция, Германия, Белгия, Словения, Швеция, Дания, Унгария, Латвия, Малта, Холандия, Люксембург, Хърватска, Полша, Гърция и Италия. България обаче не е заявила никаква позиция. \n\"Тук, в България, се говори едно, на срещата с Макрон в Евксиноград се говори едно, но там, където трябва да бъдат отстоявани българските интереси, министър-председателят и министърът на транспорта мълчат. Трябва да е ясно на българските превозвачи, че са били предадени от българското правителство и че никъде не са получавали съпричастност\", подчерта социалистът. Той подчерта, че приемането на Пакета за мобилност ще засегне около 70 000 транспортни средства, над 190 000 български шофьори и техните семейства. \nДнес от БСП ще приканят премиера Бойко Борисов да обясни в парламента какво конкретно е свършило правителството през последната година, за да защити интересите на българските превозвачи. \n\"Този път няма как да е виновна БСП, че правителството проспа над година, за да вземе отношение по Пакета за мобилност и по защита на правата на българските превозвачи и шофьори. Борисов намери виновник и това са Чърчил и Рузвелт - че така са разпределили България в тази част на Европа\", коментира Свиленски. Колеги от залата му припомниха и по-стари изказвания как Борисов прехвърля вината и на Сталин.  \nЗам.-председателят на ПГ отбеляза, че премиерът се задейства едва сега по въпроса с превозвачите. Свиленски припомни, че еврокомисарят по транспорт Виолета Булц заяви в понеделник, че очаква от България предложения по пакета и е готова да ги обсъди. \"Значи довчера не сме имали предложения. Цяла година правителството е проспало интересите на българските превозвачи, а сега, когато остават по-малко от 10 дни до гласуването на документа, се разбърза\", възмутиха се от БСП. Едва десетина дни преди гласуването на документа правителството се разбърза, възмутиха се социалистите снимки Емилия Костадинова   \n \t\n", "date": "2018.05.16", "title": " БСП разобличи кабинета, че не е защитил превозвачите  "}
{"url": "http://www.duma.bg/node/166874", "text": "При парламентарни избори сега 22,8% от българите биха гласували за ГЕРБ, 19,1% - за БСП, 6,4% - за ДПС, а за \"Обединените патриоти\" - 5,3%, показва проучване на изследователски център \"Тренд\". Допитването е представително и е проведено между 2 и 10 май сред 1009 пълнолетни български граждани. Под 4-процентовата граница за влизане в НС остават \"Воля\", новото обединение \"Демократична България\" и Реформаторският блок. \nСпоред данните президентът Румен Радев е подкрепян от 63%. Омбудсманът Мая Манолова е вдигнала одобрението към себе си и е начело на класацията в институциите. От \"Тренд\" отбелязват лек ръст в одобрението към силовите структури - полицията и прокуратурата отбелязват покачване с 5%. Социолозите смятат, че това се дължи на показния арест на кмета на столичния район \"Младост\" Десислава Иванчева. \n61% от българите подкрепят европейската интеграция на страните от Западните Балкани, 16% са против членството им в ЕС, а 24% не знаят или не могат да преценят. Българите осмислят като национален интерес европейската интеграция на Западните Балкани, половината от интервюираните са на мнение, че България има интерес от приемането на Западните Балкани в ЕС, а 18% са на обратното мнение. 52% смятат, че приемането на страните от региона ще се отрази положително на България. 43% са оптимисти, че те ще бъдат приети в ЕС до 10 години, 18% са песимисти по въпроса, а 39% не могат да отговорят. \n    \n \t\n", "date": "2018.05.16", "title": "\"Тренд\" прогнозира 19,1% електорална подкрепа за БСП "}
{"url": "http://www.duma.bg/node/166875", "text": "Районната прокуратура в Разград предаде на съд кмета на лознишкото село Бели Лом за документно престъпление, съобщиха вчера от Апелативната прокуратура във Варна. 57-годишната кметица на село Бели Лом Мейнур Али от ДПС ще отговаря за издаване на фалшиви удостоверения за наследници, извършено като продължавано деяние. \nНа 7 октомври 2014 г. и на 9 юни 2015 г. подсъдимата съставила документ за наследници на живелия в селото Новман Хюсеинов. В удостоверението Али изключила от кръга на наследниците съпругата и сина на Хюсеинов и вписала като длъжностно лице само 7 наследници вместо 9. Кметът на селото представила лично удостоверението за наследници на покойния Хюсеинов пред разградски нотариус, когато негов наследник й продал правото на собственост върху целия му дял от земеделски земи в землището на Бели Лом. \nПри разпита си при досъдебното производство Али не се признала за виновна. Заявила, че самата тя е наследничка на Хюсеинов, но не знаела за съществуването на роднина с името Джалил. Това обаче противоречи на удостоверение за наследници на Хюсеинов, в което кметицата собственоръчно е изписала имената на неговия син Джалил.   \n \t\n", "date": "2018.05.16", "title": "Съдят кмета на село Бели Лом за документно престъпление"}
{"url": "http://www.duma.bg/node/166873", "text": "КРИБ, АБРО, БФС и Националната лотария започнаха кампания срещу предложените от вицепремиера Валери Симеонов рестриктивни промени в Закона за хазарта. Припомняме, че НФСБ внесе в парламента законопроект, който има подкрепата на БСП и ГЕРБ. \nАсоциацията на българските радио- и телевизионни оператори (АБРО) и Конфедерацията на работодателите и индустриалците в България (КРИБ) се обявиха срещу законопроекта и начина, по който е бил внесен. Те изпратиха позициите си на Бойко Борисов, вицепремиерите Валери Симеонов и Томислав Дончев и председателите на парламентарни комисии. От КРИБ заподозряха намеса на \"черния сектор\" в ограниченията и заявиха готовност да защитят \"българската индустрия и представлявания от нас бизнес от 900 хиляди заети, от които 177 хиляди заети пряко или косвено в игралния сектор, от законодателен волунтаризъм, воден от популизъм, предизборни нагласи и неясни интереси\". Подобни промени били в противоречие с европейските модели на правна уредба на игралната индустрия, твърди КРИБ. От АБРО пък искат текстовете да се подложат на обществена дискусия с всички заинтересовани страни. Прибързаното приемане на неясна редакция на закона нямало да доведе до ползи за обществото, мотивират се медиите, които ще бъдат ощетени от премахването на рекламите. \nФутболният съюз и ФК \"Левски\" пък подчертават, че лотариите внасяли висок данък в хазната и заделяли немалка част от приходите си за спортни, културни и социални каузи. \nЛицето на Националната лотария Захари Бахаров пък разпространи видео, че започва подписка в защита на сегашните правила за хазарта.   \n \t\n", "date": "2018.05.16", "title": " Хазартното лоби се обяви против промените в закона"}
{"url": "http://www.duma.bg/node/166830", "text": "1703 - УМИРА ШАРЛ ПЕРО, ФРЕНСКИ ПИСАТЕЛ (Р. 1628 Г.). Проучва и преработва в достъпен за децата вид редица устни народни приказки, които публикува в книга под заглавие \"Приказки за моята майка\" или \"Истории и приказки от старото време с морални наставления\" (1697). В нея първоначално влизат осем приказки, сред които \"Червената шапчица\", \"Котаракът в чизми\", \"Палечко\", \"Спящата красавица\", \"Пепеляшка\" и др. В следващите издания той добавя още две приказки и една повест. Всичките му приказки завършват с нравоучителни стихове. 1831 - РАЖДА СЕ ДЕЙВИД ХЮЗ, ФИЗИК, СЪЗДАТЕЛ НА МИКРОФОНА (УМИРА 1900 Г.). Британецът е автор на изобретения в областта на електротехниката. През 1855 г. получава патент за печатащ телеграфичен инструмент. Въвежда термина микрофон. През 1878 г. проектира прототип на микрофон, станал основа за гласовата телефония. 1888 - ЗА ПРЪВ ПЪТ СА ДЕМОНСТРИРАНИ ГРАМОФОНЪТ И ГРАМОФОННАТА ПЛОЧА. Това става във Филаделфия, САЩ. Изобретението е дело на американския предприемач и изобретател от немски произход Емил Берлинер, който на 8 ноември 1887 г. получава патент за грамофона, а на 15 май 1888 г. - за производството на грамофонни плочи. 1921 - РАЖДА СЕ ЧАВДАР КЮРАНОВ, СОЦИОЛОГ, ПОЛИТИК (УМИРА 2004 Г.). Доктор на философските науки, професор. Един от основателите на Клуба за подкрепа на гласността и преустройството (1988), зам.-председател на БСП, председател на Обединението за социална демокрация в социалистическата партия. Бил е представител на България в Икономическата комисия на Европа към ООН в Женева, зам.-председател на Международния съвет по социални науки към ЮНЕСКО, депутат в четири НС. Автор на научни публикации по социология на труда. 1938 - умира ИВАН МЪРКВИЧКА, БЪЛГАРСКИ ХУДОЖНИК ОТ ЧЕШКИ ПРОИЗХОД (Р. 1856 Г.). Ян-Вацлав Мърквичка е един от създателите и пръв ректор на Държавното рисувално училище (1896-1909) и преподавател по живопис в него. Професор, дописен член на БАН. Сред най-известните му картини са \"Ръченица\", \"Пловдивски пазар\", \"Сакаджии\", \"Циганска веселба\", \"Птицепродавец\", \"Пазар в Пловдив\" и др. 1960 - АМЕРИКАНЕЦЪТ ТЕОДОР МЕЙМАН ДЕМОНСТРИРА ПЪРВИЯ ЛАЗЕР. Лазерът е рубинов кристал с оптично напомпване. Първият лазер в България е пуснат четири години по-късно - през 1964 г. Той също е рубинов. България има сериозен принос в развитието на лазерната техника. У нас е пуснат първият лазер с пари на меден бромид от акад. Никола Съботинов (на снимката). 1971 - ПРОВЕЖДА СЕ РЕФЕРЕНДУМ ЗА ПРИЕМАНЕ НА КОНСТИТУЦИЯ НА НРБ. Участват 99,70% от всички гласоподаватели (6 174 635), от които 6 135 218 души, или 99,66% гласуват за новата конституция, против - 15 477. Действа до 12 юли 1991 г., когато VII ВНС приема Конституция на Р България.   \n \t\n", "date": "2018.05.16", "title": "Датата"}
{"url": "http://www.duma.bg/node/166876", "text": "Медийни публикации осветлиха иска на Бойко Борисов, с който той обвинява Корнелия Нинова в обида и клевета. Премиерът съди лидера на БСП за 26 хил. лв. плюс лихвите от 23 март 2017 г. \"Който обижда министър-председателя, обижда една нация, един народ и една държава. Аз съм посветил моя житейски път и политическа кариера в служба за благото на българския народ\", жали се Борисов на 5 страници. Той се хвали, че с професионалните си усилия е повдигнал авторитета на българската полиция. Изтъква и постиженията си като кмет на София. Любопитен факт обяснява оставката му като министър-председател на 21 февруари 2013 г. \"Не желаех да участвам в управление, в което провокатори полицаи биеха хора\", пише експремиерът, без да уточнява кои са тези униформени и решен ли е този проблем.  \nБило болезнено, че някои от политическите му опоненти си служели в спорове с обиди и клевети. \"Това за мен е мъчително, защото аз и в съкровените си чувства и разбирания съм се посветил на българския народ. Степента на болезненост се увеличава, ако тези обиди са изречени от политически опоненти по време на предизборна кампания\", жали се той. Принципът, че обиждайки ексминистър-председател, се обижда една нация, един народ и една държава, не се изповядва от председателя на БСП Корнелия Нинова, заявява Борисов. \nВъзмущението му е пробудено от участие на Нинова в Нова тв от март 2017 г. \"Това нещо се случи в Хасково, където Елена Йончева е водач. Извиках Елена на сцената и казах - ето го лицето на смелостта и демокрацията, която се осмели да каже на Бойко Борисов \"Ти си крадец\". И той я наказа. Пусна смс да бъде уволнен Иван Гарелов\", са думите, вбесили премиера. Посоченото нагло и позорящо твърдение, разпространено от Нинова, е особено опасно, защото тя желае да ме представи като престъпник само два дни преди провеждането на изборите, жали се той. Проблем са и думите на соцлидера, че си е \"хвърлил работата в МВР, за да остане член на БКП\". \"Макар и смисълът на изказването да не съдържа директно обвинение, че съм крадец, самото използване на подобно сравнение, сочещо престъпление, силно уронва моята чест и достойнство\", обяснява Борисов. Борисов твърди, че Нинова е продължила да го опозорява, като е използвала \"като коментар метафората \"Крадецът вика дръжте крадеца\". \n\"Неверните твърдения, изречени от Нинова, ме засегнаха дълбоко, предизвикаха нравствени страдания, защото накърняват честта и достойнството ми в изключителна степен, авторитета, който съм градил дълги години не само пред българската общественост, но и пред европейските ми партньори. Г-жа Нинова посегна на най-съкровените ми чувства на българин и християнин, засегна авторитета и на българската държава\", пише Борисов. Той се почувствал омерзен от поведението на своя политически опонент, с който винаги водел честна и коректна политическа битка. Освен това \"ужасяващите обиди\" станали достояние на много граждани. \nПовече от 24 часа информацията за исковата молба на Борисов така и не бе опровергана  нито от адвокатите на Борисов, нито от МС. Новината идва дни преди насроченото за 21 май дело на премиера срещу Нинова. Първото заседание по иска му трябваше да се гледа през ноември миналата година в СГС, но нито той, нито ответничката се явиха на заседанието и то бе отложено за повече от половин година.   \n \t\n", "date": "2018.05.16", "title": " Изтече искът на Борисов срещу Нинова  "}
{"url": "http://www.duma.bg/node/166831", "text": "Дълги години се срещах в Горна Оряховица с бившия офицер, днес пенсионер, Атанас Балков. Наскоро научих, че пише поезия, а преди месец 82-годишният автор ми подари поетичния си сборник \"Романтични строфи\". Изненада ме с житейските стихове и любовна лирика, на които е посветил 27 стихотворения. \nНосталгията към родния Тутракан слага началото на стихосбирката. Авторът гледа отвисоко как в далечината тихо и спокойно тече реката, а слънцето сияе в пурпурна позлата. Куплетите отнасят читателите към тържествените срещи на гимназиален випуск 1954-а и на трета свързочна рота - випуск 1957-а: \"От рота свързочна на млади курсанти,/ възпитани строго и при твърд режим,/ станахме военни - млади лейтенанти/ Родината скъпа да защитим.\" \nВпечатли ме поемата \"Българи юнаци\", посветена на незабравимото футболно американско лято през 1994 г. Балков проследява как Емил Костадинов срази \"петлите\", изпращайки трикольорите на Световно първенство по футбол в Америка, как нигерийците ни поливат със студен душ, но Димитър Пенев \"вдъхва увереност в нашите играчи, на терена всички смело се биха и с четири гола гърците надвиха\". И така докрай - през Аржентина и Германия в римувани строфи \"Футболна сме сила четвърта в света.\" \nОфицерът от запаса Балков реди стихове за детските година на своето внуче. Пренася ни на бригада пред блок обширен и тревясал, на весел Трифон Зарезан и пр. \nВ сборника има и любовна лирика, в която изповядва чувствата си към своята съпруга. \nСтихосбирката \"Романтични строфи\" е преглед на чувствата, които вълнуват автора през целия му съзнателен живот и представляват неговото поетично животоописание. \nАтанас Балков   \n \t\n", "date": "2018.05.16", "title": "Поетично животоописание"}
{"url": "http://www.duma.bg/node/166832", "text": "\nНеусетно бившата учителка Радка Неделчева от Исперих стана на 80 години. От тях 39 е отдала на своята любима учителска професия. Особено е благодарна за дълголетието си на най-близките хора - на своя брат, на своите братовчеди и приятели. \nДетските си години Радка прекарва в родното си село Лъвино. От малка е мечтала да бъде учителка и в детските игри е била все такава. Труден е бил животът й. Преживяла е различни изпитания. Немотията я принуждава с големи усилия да помогне за отглеждането на три малки деца, за прехраната им. Подкрепя ги безрезервно. Безпаричието и гладът я принуждават да им помага, въпреки нейните затруднения. \nПосле постига голямата си амбиция да стане начална учителка. Работила е в селата Лъвино, Бърдоква, Делчево. Особено удовлетворение изпитва, когато преподава в Основно училище \"Васил Априлов\" в Исперих, което й помогнало за професионалното й израстване. Спомня си с вълнение за извънкласните форми на обучение, за хубавите екскурзии и лагери, за тържествата. С голяма любов се отдава на обучението на учениците. Подава им ръка да овладяват знанията. Сбъдва се и друга нейна мечта - да изучи дъщеря си и да я омъжи. Особена радост изпитва, когато се раждат нейните внучета и правнуци. \nДнес Радка Неделчева е удовлетворена от своя учителски път, в който оставя достойна следа. \"Обичах силно професията си\", казва тя в навечерието на 80-годишния си юбилей. Това се отразява и на добрите резултати, които е постигнала в педагогическата си дейност. Подготвяла е млади самодейци и е чувствала удовлетворение, когато ги вижда на сцената с добри изяви. Нейни ученици са се реализирали успешно като специалисти. \nРадка Неделчева е впечатлена от сърдечното отношение на хората към нея. Те се отнасят с уважение към учителката с дълъг стаж. Готови са да й помогнат в трудни моменти. Това е важен жест към нея. Споделя, че е в периода на активното стареене. И смята, че въпреки трудностите и изпитанията е благословен от съдбата човек. Има 60 години семеен живот със съпруга си Иван и сега се грижи за него. Не й е било лесно да изследва човешката психика, да развива способностите на децата. За нея обаче е било важно да ги обича и да вижда, че те й се доверяват искрено. \nУчителството е моят живот, казва и днес Радка Неделчева. Убедена е, че когато много искаш да успееш в нещо, то се случва, ако се бориш за него и имаш високи цели. Сбъднала е своите желания и е удовлетворена от това. Винаги е държала на моралните ценности и на безмерната си любов към България и своя град Исперих. \nЖелаем на нашата Радка Неделчева още много хубави дни и да достигне до дълбоки старини! Радка Неделчева (на тази снимка е на 55 г.) с букет на признателност от нейните ученици \n    \n \t\n", "date": "2018.05.16", "title": " Жената с голямо сърце  "}
{"url": "http://www.duma.bg/node/166816", "text": "\nПриветливи млади хора посрещат всички желаещи, както и колебаещите се да зърнат 100 реални експоната на органи и части от човешкото тяло, сред които 8 са запазени в цял ръст. Оказва се, че голяма част от служителите са студенти от различни български вузове. Непринудено влизат в ролята на гидове, правят ценни образователни екскурзии и обясняват на посетителите откъде е най-добре да започнат с разглеждането на изложбата, за да не бъдат хаотични, а също така отговарят на многобройните им въпроси, възникнали по време на обиколката. \nВсъщност безброй текстови пана и атрактивни надписи още на входа и на различни места из цялата голяма зала осигуряват достатъчно разнообразна информация за всичко, което може да се види или въобрази, без да се налага изрично да се търси в Гугъл или из енциклопедии. Общо експозицията включва 7 секции. Най-добре е да се започне с тази, която е свързана с костната система. Тук се правят и най-много селфита със скелети, които посетителите бързат да качат в социалните мрежи, разкри Дан Фироиу - собственик на \"Coco Agency\", представящ изложбата в България. \nЕксцентричният немски анатом Гюнтер фон Хагенс в края на 80-те години на миналия век създава специална техника за превръщането на човешки тела в научни експонати. Подобни методи са използвани още от египтяните за мумифициране. Процесът, наречен пластинация, е сложен и включва няколко етапа, сред които са извличането на водата от органи и тъкани и запълването им с полимер. За целта са нужни около 1500 часа работа, но по този начин крайният резултат е особено впечатляващ и може да се запази стотици, дори хиляди години. Идеята предвижда да се предостави възможност на любопитни или на изучаващите човешкото тяло да имат по-близък контакт и детайлен поглед над отделните органи и системи. И в същото време те да служат на науката по-дълго, без да се налага да се съхраняват при някакви по-специални условия. Издръжливи са на влажност и различни атмосферни влияния, но все пак е добре температурата на околната среда да не надвишава 40 градуса и да не пада под нулата. \nНякак стряскащо, но същевременно закачливо изглеждат обработените по специален начин фигури в цял ръст, застинали в определени пози: все едно точно преди да ударят с крак футболна топка или да замахнат с тенис ракета. Предизвикателството за сетивата, психиката и въображението обаче продължава с втората част на изложбата, която представя мускулите на човешкото тяло. Посетителите имат възможност да разгледат в най-малки подробности цял долен крайник с всички сухожилия и да се запознаят с много други акценти в тази структура. \nКакви са ролята и мястото на нервната система, кои са тайните на дихателната (с нагледен срез на бели дробове), как всички вътрешни органи се събират в част от торса - всичко това (и не само) става ясно по време на обиколката на изложбата. И малки, и големи обаче най-често се спират пред изключително впечатляващ експонат, който разкрива как кръвта преминава през цялото тяло - ръцете, торса, долните крайници... Оказва се, че най-много от нея има в главата. Не са забравени и вените: ако те не работят добре, организмът ни е застрашен от пълно унищожение. \nОтделителната система и бъбреците, мъжката полова и част от женската, която включва и репродуктивната, храносмилателната, сърцето, аортата - поне час, а най-добре два, а за студенти по медицина цели три са нужни, за да се разгледа всичко подробно. Изложбата включва и интерактивна част, предназначена за деца, родители и всички желаещи, които, играейки, може да научат безкрайно много за човешкото тяло. За целта са създадени 60 специални светлинни информационни табла, които представят подробни схеми, както и визуализации на системи и процеси. Интерес предизвикват и скици от знаменития италиански художник и изобретател Леонардо да Винчи - един от първите изследователи на анатомията, извършил и документирал в детайли дисекция на човешко тяло. \nДобре е да се знае, че експонатите са подбрани сред обикновени хора (в случая - от Китай и Южна Америка), които подписват декларация за даряване на органите и тялото след смъртта им за подобни образователни цели. Има и такива, които са починали от старост или при инцидент и дълго време не са потърсени от техни близки или изобщо нямат роднини и семейство. В такива случаи мускулите, нервите, скелетите им и т. н. се използват за нуждите на науката. В университетите студенти по медицина се обучават именно върху подобни тела. Такава е практиката в повечето държави по цял свят. \nОще не е имало реакции за изложбата от страна на Българската православна църква, но организаторите не изключват да получат протестни писма дори от Светия синод. Готови са обаче да проведат отворен диалог с всеки, който изкаже определени негативни съображения за експозицията. Дори са се свързали с около 240 училища в България, за да инициират образователни екскурзии и открити уроци за колкото се може повече деца. По този начин искат да допринесат за повишаването на културата и образованието, да покажат на хората нещо интересно, невиждано от тях досега. Любопитно е, че именно невръстните посетители, разглеждайки изложбата, се забавляват, разпитват, не я приемат като нещо страшно или ужасяващо, а като атракция, от която научават много. Не е имало случай на някого да му прилошее заради експонатите. Все пак живеем в ХХI век и е крайно време да осъзнаем, че науката е част от нас самите. \nРазбира се, навсякъде по света има и личности, които се обявяват против подобни изложби. Някои просто категорично не разбират мисията на експонатите. Други дори са изключително агресивни, изразяват крайно отрицателно мнение и нападат, без да са прочели достатъчно или видели с очите си \"Човешкото тяло - науката в нас\". Добре е обаче да си създадат реално мнение, след като разгледат на живо всичко и се запознаят с целта на инициативата. А не да се изказват, \"вдъхновени\" от снимки във фейсбук или от случайно попаднал пред очите им плакат. \nИзложбата е обиколила редица градове по света, сред които са Лондон, Ню Йорк, Лос Анджелис, Сантяго, Буенос Айрес, Банкок, Амстердам, Берлин, Истанбул... За последните 10 години е привлякла над 40 млн. посетители. В София може да (не) се разгледа до 30 юни, всеки ден от 10 до 22 ч., в Bulgaria Mall. След това човешките тела ще заминат в Киев, а по-късно ще може да се видят в Италия.   \n \t\n", "date": "2018.05.16", "title": "Защо да (не) гледаме изложбата за човешкото тяло "}
{"url": "http://www.duma.bg/node/166835", "text": "Полезна и интересна книга се появи на книжния пазар - изследването \"Религии в езическа България\" на Цветелин Степанов, историк, професор в Софийския университет, специалност културология. Научните му занимания са в областта на историята и културата на средновековна България, особено историята на прабългарите, която винаги е била интересна за учените и за широката публика у нас, както и на кавказките народи и тези в степна Евразия. Автор е на около 150 научни книги, статии, рецензии и пр., издадени у нас и в чужбина - от САЩ до Русия. Дисертацията му е върху темата за властта и авторитета в ранносредновековна България. \nВ увода на новата си книга (изд. \"Парадигма\") авторът изтъква, че тя е плод на многогодишни проучвания. Проф. Степанов се е нагърбил с тежка задача - прави преглед и разбор на различните историографски хипотези, подходи и тълкувания за (пра)българската езическа вяра в родното ни миналоведение от 80-те години на ХХ в. и началото на ХХІ в. Годината 1980-а е свързана с факта, че тъкмо в края на 70-те и през 80-те години е апогеят на твърдението, че прабългарите са тюрки или най-малкото тюркоезични. След 1990 г. обаче надделяват научните аргументи, че прабългарите имат индоирански и индоевропейски произход като цяло.          \nЗнаем, че в България се появиха какви ли не научни и ненаучни теории за произхода на древните българи, някои националистически химери пратиха появата им в период преди... 30 000 години. Затова новата книга на Цветелин Степанов, която е строго и прецизно научна, може да бъде интересна и за обикновения читател. Изследователят признава, че за прабългарите знаем едновременно и много, и малко. Знаем със сигурност, че имат единна вяра, изповядвана от вси поданици на прабългарския владетел и върху вси землища на канството. Знаем също, че тази вяра се преплита тясно с общата за всички народи в Евразия представа за върховен небесен бог. В книгата са анализирани изследванията за вярата на (пра)българи и славяни, особено място е отделено на сложни и неразгадани все още тайна като тази на Мадарския скален култов комплекс например.  \n Авторът прави задълбочен анализ на постиженията и проблемните страни на всяко от теориите за това какви религии са изповядвали (пра)българите, преди трайно да прегърнат християнството след 865 г. Все още не сме в състояние да решим дефинитивно каква като генезис е била (пра)българската религия, заключава авторът. Според него обаче, стъпила на археологически факти и писмени източници, доста перспективна е тезата за индоевропейския произход на древните българи. \n    \n \t\n", "date": "2018.05.16", "title": " За верите в езическа България"}
{"url": "http://www.duma.bg/node/166836", "text": "Плоско и гладко време дойде в тази погранична територия на обединена Европа. Икономиката тук, прегряла и леко препечена, се развива гладко, като мас на филия се маже - баш как си трябва. Здравеопазването, и то, горкото, уж е болно, пък изглажда до болка всеки опит да бъде излекувано. Защо ли? Защото и корупцията ни е гладка - мяза на контрабанда без контрабандисти. У нас колкото по-малко контрабанда има, толкова повече корупция се ражда, защото пропорциите на държавата са гладки и стегнати (бедро на мома), даром санирани, макар и обратни. Обратно пропорционални, де. \nДържавни мъже с гладко обръснати глави и плоски мозъци обясняват предимствата на плоския данък. Предимствата са големи, файдата - никаква, но пък от плоския данък по-плоско няма и не може да има. Новинарки с плоски коремчета, с изгладена неощавена кожа и титаничен грим като за гръцка комедия, обясняват по телевизиите колко гладка ни е и банковата система, нищо че чат-пат току се пръкнат  изключения, които обръщат хастара нагоре и го превръщат в истина.  \nГладки са ни пътищата, магистралите, околовръстните отклонения; и портфейлите са ни гладки. И плоски са също. Като безвкусна шега. \nИ законите са плоски и гладки. Като зачетеш, мед ти капе на сърцето, сюжетът винаги е интересен, финалът - справедлив, защото в законите има толкова много право, че ти иде да се замонашиш от въжделение. А после схващаш търговията с фиктивния морал - този смокинов лист на злото. Законите са сервитьори на парите, досущ като вестниците: който притежава вестниците, и законът е негов. Нима \"Държавен вестник\", този музикален орган на парламента, не е вестник? Купиш ли го, ти решаваш кои закони да се публикуват и кои - не. И можеш да ги редактираш дори. Щото иначе няма да ги разберат хората правилно. Съдиите и прокурорите - хептен. А законите са ноти, тях никой не ги чете, само ги слуша; противното е криминогенно, може и да развали заупокойния рахатлък на гладкия живот и на плоското, стенещо, религиозно, просташко безвремие. \nДо сълзи се смееш на това хрумване. Представяш ли си: законите като вид медия? Защо не? Кой ли ще определя редакционната политика? Кой ще поръчва музиката? Кой ли? Кой? После осъзнаваш, че сълзите не са от смях. \nИ бъдещето, блат на измечтана торта, плоско е и гладко - накъдето ти види погледът, все същото. Нищо няма да се промени, цял живот по тоя път ще си вървиш, докато не станеш част от блата и не се превърнеш в профанирано минало с мирис на асфалт. Валяк е безвремието. \nГрапавина ти трябва, та да се хванеш за нещо. Да пуснеш малък корен, да покълне някаква надежда. Ама няма грапавина. Всичко е гладко. Успешно. Смазано. Плоско. \nИ те притиска душата, задишаш начесто - вадиш плоското шише, що подпира бърдучето и дамаджаната в мазето, жената просне гладка избелена покривка, накълца салата... И после всичко се изглажда: на плоскочелите, казват, животът им е най-гладък.      \n \t\n", "date": "2018.05.16", "title": " Как тук всичко се изглажда! "}
{"url": "http://www.duma.bg/node/166837", "text": "Очевидно поговорката, че всеки народ има такива управници, каквито заслужава, е валидна и в случаите, когато управляваните осъзнават своето нерадостно положение, ала не се борят за отхвърлянето му. Това, струва ми се, определя парадокса на тридесетте години \"преход към демокрация\", през които мнозинството от населението на страната все не успява да постигне национален консенсус относно настоящето и бъдещето на Родината. \nПред очите ни постоянно се задълбочава пропастта, която дели хората на богати и бедни, както и все повече се увеличава разстоянието между развити и развиващи се светове, което е главната заплаха за прогреса, сигурността и стабилността в света. И още нещо, много важно: формулата, която се утвърждава в световното обществено мнение като алтернатива на сегашната покварена цивилизация, е устойчивото развитие. В него много автори виждат идеологията, философията и религията на един свят, който бихме искали да оставим след себе си на идните поколения. В света назрява  революционна ситуация  Всеки народ, който не иска да остава извън талвега на историята, иска да намери своето място в тази световна тенденция. \nВ светлината на посочените истини у мислещите българи властно се налага необходимостта от отговор на един въпрос с две страни. Едната се отнася до неумението или нежеланието на управляващия политически елит да превърне утвърждаването на устойчивото развитие в дългосрочна стратегия, за да оставим на идните поколения българи един по-хуманен свят. Това би било израз на устойчив национален консенсус за благоденствие за все по-голяма част от народа, премахвайки пропастта между богатството и бедността, изкопана от капиталистическата пазарна икономика. А втората е свързана с постоянно увеличаващите се различия между визията на мнозинството от народа и на управляващия елит относно цивилизационния избор на България. Докато управляващите го отъждествяват с геополитическата ориентация, основана на така наречените \"европейски ценности\" и \"евроатлантическа доктрина\", без да имат представа за същността им, най-голяма част от народа приема за свой цивилизационен избор изграждането на общество, основано на социална справедливост, равнопоставеност на всички членове на нацията пред законите и възможностите за безпрепятствен достъп до безплатно здравеопазване и образование, равни гаранции за сигурност на живота, имота и честта. \nКакъв е крайният продукт от функционирането на надутия държавен апарат, на парламента, неколкостотин политически партии, хиляди чиновници, стотици неправителствени организации освен самозадоволството им, че най-после се сбъдва мечтата на Апостола Левски \"да покрием България с комитети\", по израза на историка проф. Александър Бурмов! \nИзправена пред лабиринта на тежки предизвикателства, България все по-остро чувства необходимостта от изработване на стратегическо мислене и ясна визия за своето бъдеще. Това е особено наложително, като се има предвид, че в Европа България представлява най-уязвимата брънка във веригата от процеси, заплашващи екзистенциалното й оцеляване. Тази брънка все по-слабо чувства шансовете тази верига да предпази страната от нова национална катастрофа. \nЗа страни като България изключително значение има осъзнаването на последиците от факта, че при наличие на повече от 2000 научни области и зашеметяващи постижения в областта на електрониката и информатиката учените установяват      трайна тенденция на затъпяване  на човека поради зареждането на инфраструктурата с безсмислици и сурогати на културата. Философската антропология наблюдава процес на намаляване на благоразумие в решенията и действията на хомо сапиенса. Този списък може да се удължи, колкото искаме. По-важното в случая е да търсим отговор на въпроса за причините на тази парадоксалност. Отчасти го откриваме в мисълта на италианския автор Адриано Петта. \"Варварите, които днес управляват света - пише той, - имат само една цел, да останат на власт, а за да постигнат това, трябва да направят хората слепи. За да ги направят слепи, трябва да ги корумпират, измамят и приспят. За да корумпират, измамят и приспят народа, варварите, управляващи света, използват елементи на псевдокултурата... лицемерите, мързеливи и преситени псевдоинтелектуалци\" (\"Куриер на ЮНЕСКО\", бр. 2, 1995). \nВ същото време много са доказателствата за това, че световният разум се пробужда и започва да търси изход от създалата се критична ситуация в света по основните направления на неговото развитие. Най-напред се налага да споменем създаването и дейността на \"Римския клуб\", който е първият учител на човечеството за глобално мислене. Именно съвместните творчески търсения на най-видните представители на теорията и практиката, обединени в \"Римския клуб\" през 1968 г., водят до формулирането на концепцията за устойчиво развитие като алтернатива на порочната цивилизация. В същата посока са и основните идеи, заложени в доклада на групата Брунтланд към ООН през 1992 г. в Рио де Жанейро под заглавие \"Нашето общо бъдеще\", както и в приетата Декларация от същия форум със своите 27 принципа. И не на последно място се налага да посочим Декларацията на ООН за целите на хилядолетието. В нея са засегнати всички основни проблеми с глобален обхват. Заслужава да ги споменем: \n- Намаляване наполовина на крайната бедност и недохранването; \n- Подобряване на основното и средното образование; \n- Насърчаване на равенството между жените и мъжете и овластяване на жените; \n- Намаляване смъртността сред децата; \n- Подобряване на здравословното състояние на майките; \n- Ограничаване на разпространението на ХИВ-СПИН, сифилис и туберкулоза; \n- Осигуряване на устойчива околна среда; \n- Създаване на партньорство за развитие. \nСамото формулиране на основните нерешени проблеми на съвременността само по себе си вече е доказателство за раждането на новата идея, която обхваща все повече хора, въвличайки в това световно движение ООН и редица държави и обществени формации. Запознаването с приетите основни документи от всички форуми на високо равнище под егидата на ООН недвусмислено води до заключението, че е налице консенсус относно състоянието на съвременната цивилизация и дълбоката криза, която светът днес преживява. Основните характеристики на това състояние и криза са формулирани по различен начин, но същността им остава една и съща. Най-важните от тях са: \n\" Изграденият световен ред след Втората световна война е далеч от мечтите на създателите на ООН и написалите Всеобща декларация за човешките права; \n\" Наложеният от евроатлантическия алианс цивилизационен модел още повече задълбочава пропастта между богатството и бедността, от една страна, и от друга - конфликтът между този модел и природата все повече се задълбочава, придобивайки  характер на едно от основните противоречия в съвременния свят. \nВсичко това изправя България \nпред тежки предизвикателства които остават извън всекидневното дребнотемие и вътрешни противоборства в управленския елит, на който му липсва стратегическо мислене и държавнически подход към заплахите срещу националните интереси, суверенитет и единство на нацията. Това най-силно се чувства в оскверняването на демократичната идея, в безпрецедентния натиск върху историческата памет на нацията и ускорена ерозия на духовната идентичност на поколенията чрез повсеместна замяна на изконните ценности с чужди модели на светоусещане и фалшива нравствена философия. Всичко това се прави с цел да се притъпи чувствителността на хората към тежкото състояние на здравеопазването, налагане на образователна система, несъобразена с духовната самобитност на нацията, ниското равнище на националната сигурност, разширяващата се корупция във всички етажи на властта и в основните области на обществения живот, организираната престъпност и насилие във всекидневието. \nЗа да отклони от себе си нарастващото недоволство сред хората, централната власт се опитва да абдикира от своите задължения и компетенции в решаването на тези проблеми, прехвърляйки цялата тежест и отговорност върху низходящи управленски структури. Особено тревожни са темповете, с които българската нация ежегодно се топи с един средно голям град. В идните 45 години Европа като цяло ще намалее със 100 милиона души. Българите ще намалеят с 38%. Няма да ни помогнат и стоте хиляди чужденци, които някои предлагат да внасяме отвън в страната. Почти безполезни са и тревожните надвиквания за опасността от превръщането на българския етнос в малцинство спрямо останалите етнически общности в тяхната съвкупност.  Мерките, които се предлагат  за ограничаване или намаляване на раждаемостта сред определени етнически общности, също имат половинчат и противоречив характер. Същото се наблюдава и в другите основни сфери на обществения живот. Причината за това се корени в съзнателно отбягвания фундаментален въпрос за цивилизационния избор на управляващите и неговото радикално разминаване с цивилизационния модел, основан на българската духовна идентичност, отстояван от мнозинството на населението. Оттук идва и истеричното нервничене на представителите на властта днес при всеки опит да се посочват недостатъците в тяхната дейност, която се основава единствено на презумпцията за \"съюзнически ангажименти\" и вярност към \"европейските ценности\". Този елит не е способен да проумее очевидната истина, че всеки опит да се разработват проекти или сценарии за развитие на която и да е от страните в света като цяло е обречен да остане плод на фантазьорство или демагогия, ако не се съобрази с обективната истина за реалността.  Непростим недостатък  на управляващия елит е фактът, че цели три десетилетия не успя да се издигне до очевидната истина, че не е възможен сериозен напредък в развитието на обществото без научно разбиране на първопричините на съвременните глобални проблеми и без ясно формулиране на цивилизационните цели на България. Поради същата причина не намират подкрепата на управляващия елит важни стратегически разработки, предлагани от авторитетни учени и общественици. Основната причина за това е липсата на обществен консенсус относно днешния път на развитие и бъдещето на България. А тази причина е отражение на по-дълбока причина - липсата на стратегическо мислене на управляващия елит, формиран по образ и подобие на евроатлантическата финансово-икономическа олигархия - стожер на отречената от световния разум порочна цивилизация. \nЕто защо и досега няма научно обоснована концепция за развитие, адекватна национална доктрина, с ясна представа (визия) за България, която се радва на национален консенсус и единение. Мисля, че е време вече да се обединят усилията за изработване на национална доктрина и стратегия за развитие на България през ХХI век под патронажа на президента на Републиката чрез осигуряване на активното участие на най-добрите представители на науката и културата. Подобно начинание може да помогне за извеждането на България от лабиринта на сериозните проблеми и очертаване посоката на развитие, основани на устойчив национален консенсус за бъдещето, което ще завещаем на идните поколения.      \n \t\n", "date": "2018.05.16", "title": " България в лабиринтите на сбъркания цивилизационен избор  "}
{"url": "http://www.duma.bg/node/166838", "text": "Докато столичани търпят транспортните неудобства около строежа на бъдещия трети метродиаметър и очакват ползите от него, вече са ясни и предложенията за по-далечните разширения на основните линии на подземната железница. Те ще бъдат разгледани на обществено обсъждане в края на юни, става ясно от съобщение на Направление \"Градоустройство и архитектура\" (НАГ) към Столичната община. Заради новите спирки е нужно изменение на Общия устройствен план и именно в неговото задание са залегнали обсъжданите нови отклонения на съществуващото метро.  Проектът за изменение на мрежата на столичния метрополитен предвижда за удобство на столичани да се изградят 4 разширения или разклонения на трите лъча с 15 метростанции.  \nНай-дългото разклонение ще е  \nв кв. \"Слатина\" При първоначалните обсъждания бе отхвърлен вариант за разширение от \"Арена Армеец\" до жк \"Дружба\" и бул. \"Брюксел\". Впоследствие бе направена още една промяна. По плана, заложен в проекта на НАГ, участъкът трябва да е дълъг 6,1 км и да включва 7 спирки. В обществената поръчка за избор на изпълнител на идейния проект от края на 2017 г. обаче трасето е изменено. То вече обхваща 6 станции и е дълго 5,5 км. Отпаднала е последната спирка при кръстовището на бул. \"Цариградско шосе\" с бул. \"Йерусалим\". Така шестата, последна станция ще бъде при Окръжна болница (МБАЛ \"Св. Анна\"). Неволите на живеещите в части 3, 4 и 5 на \"Дружба 2\" с достигането до метростанция, особено след 20 ч., когато автобусите и тролей 4 са разредени, остават. Следващите ще са до \"Арена Армеец\" на ул. \"Асен Йорданов\" и в кв. \"Слатина\". Следват две спирки на бул. \"Гео Милев\" и на ул.\"Коперник\" и при зала \"Фестивална\". Първата спирка ще е до Румънското посолство на бул. \"Ситняково\". След това трасето минава под Военната академия \"Г.С. Раковски\" и стига до съществуващата спирка на \"Орлов мост\". Самото отклонение на тунела ще е между станциите с номера 6 и 8 на метролиния 3 при ул. \"Шипка\". \nДо няколко дни трябва да стане ясен изпълнителят на идейния проект за тази отсечка. Неговото реализиране ще струва 2,4 млн. лв. без ДДС, а срокът за проектиране е 18 месеца. Всички станции ще трябва да са с по два вестибюла в двата края на перона, а целият участък е подземен. Щом бъде готов проектът за този участък, \"Метрополитен\" ще кандидатства за европейско финансиране в периода 2021-2027 г.  \nДругото разширение се предвижда да е  \nв Студентски град Там още през миналата година бе предвидено след последната станция \"Витоша\" да се направи още една - \"Черни връх\", в близост до ул. \"Димитър Манчев\". Бяха представени три различни варианти за разширение на разклонението според различни прогнози за бъдещия пътникопоток. В началото на годината Специализираният състав на Общинския експертен съвет по устройство прие вторият вариант, който е и най-дълъг - 4,9 километра. В него са включени още четири нови станции. Първата ще бъде в кв. \"Витоша\" на ул. \"Стефан Савов\", втората - на бул. \"Симеоновско шосе\" и ул. \"Проф. д-р Иван Странски\", а третата - при Спортен комплекс НСА между ул. \"Акад. Стефан Младенов\" и ул. \"Проф. Атанас Иширков\". Последната станция се предвижда да е в Студентски град при Студентска поликлиника. В първоначалния план за строеж на втората метролиния не е било предвидено, че в близко време някой ще има нужда от станции в тази част на града. В проекта за ОУП се признава, че интензивността на инвестициите за застрояване и увеличаването на гъстотата на хората отново са поставили въпроса за нуждата от транспорт за новодомците.  \nЕкспертите признават и за друго несъответствие между нуждата от транспорт и актуалното състояние на метродиаметрите. То засяга  района на \"Люлин\" където живеят над 120 000 души. В него има едва три станции и особено запад-югозападните части не се обслужват достатъчно. В момента пътникопотоците от \"Люлин\" към центъра в посока \"Младост\" в пиковите часове достигат 30 000 човека, а прогнозите са те да нараснат до 38 000.  \nИстината е, че разклонението е включено още при първоначалното планиране на метрото в края на 70-те години, а едва наскоро бе направена заявка, че то ще се построи след 2020 г. Заложеното продължение на втората метролиния е по бул. \"Царица Йоана\". Трасето ще е с дължина от 1,5 км и ще има две нови станции. Едната ще е между втори и трети микрорайон на \"Люлин\", а втората - при Околовръстния път. Прогнозата е, че с новото удължаване пътниците ще нарастнат с още 30 000 души.  \nЧетвъртият нов участък на метрото ще е продължението му след Бизнес парка  в жк \"Младост\" 4 Линията ще завива на запад от Околовръстния път. Трасето ще е с дължина от 1,7 км и включва две спирки. Първата ще обслужва местността \"Камбаните\" в \"Младост\" 4, която е с висока интензивност на застрояване. Втората станция има за цел да подобри достъпа до зоните за отдих и туризъм на Витоша чрез връзка със Симеоновския лифт. Идеята е и по-малко автомобили да влизат в планината.  \nЗа всички тези бъдещи разширения обаче не може да се говори все още за краен срок, тъй като дори няма осигурено финансиране. Сигурни пари все още липсват дори за изграждането на третия метродиаметър към кв. \"Левски\". С пълна сила обаче върви прокопаването на тунел за основния участък, който предвижда 12 метростанции по трасето от \"Овча купел\" до район \"Подуяне\".  \nПървата обособна отсечка на третата линия е с дължина от 8 км и обхваща 8 метростанции от \"Красно село\" до бул. \"Владимир Вазов\". Вторият участък е от ул. \"Житница\" през \"Овча купел\" и Околовръстния път и е дълга 4 км с 4 метростанции. Първият участък от Линия 3 започна да се строи от януари 2016 г., а вторият - от юни 2017 г. Малко над 65% от третия лъч са вече готови. \nСъс завършването на тези 12 км общият брой станциите в София ще стане 47, а дължината на подземната железница ще достигне 52 км.   \n \t\n", "date": "2018.05.16", "title": " Накъде ще расте столичното метро?  "}
{"url": "http://www.duma.bg/node/166859", "text": "Педиатричното отделение в болницата в Сандански работи отново и вече приема пациенти. Припомняме, че заради недостатъчен брой лекари отделението спря да функционира преди около два месеца. Грижи за децата ще полагат трима педиатри. Медиците са подписали договорите си в края на миналия месец. В отделението са се завърнали завеждащият отделението д-р Офелия Стаматова и д-р Даниела Панковска. С тях ще работи и д-р Маргарита Гетова, която идва от детското отделение в Пирдоп.   \n \t\n", "date": "2018.05.16", "title": "Отново работи детското отделение в Сандански"}
{"url": "http://www.duma.bg/node/166860", "text": "Достъпът до рехабилитация на пациентите с белодробни болести може да бъде ограничен с въвеждането на новата методика за финансиране на лечебните заведения. Това съобщи Диана Хаджиангелова, председател на Асоциацията на боледуващите от астма, алергия и ХОББ. Тя обясни, че в момента тези хора разчитат на три болници за продължително лечение на белодробни болести - във Велинград, Роман и Искрец. От пациентската организация припомниха най-новото изискване на здравното министерство от 29 март, според което трите лечебни заведения ще приемат само пациенти с решение на ТЕЛК за над 50% увреждане на дихателните пътища. Хаджиангелова разказа, че в болницата във Велинград в момента от 150 легла били заети само 50. Прогнозата й е, че лечебното заведение скоро може да фалира, защото болниците за рехабилитация не работят по клинични пътеки и приходите им зависят от пациентите, включени в програмите за продължително лечение. Другият сериозен проблем е, че административните новости ограничават възможностите за лечение на белодробно болните. Хаджиангелова даде пример с пациенти, преминали лечение след пневмония. Те нямат решение от ТЕЛК, но дори и да се явят на комисия, едва ли ще получат над 50% увреждане на дихателните пътища.  Болните от ХОББ в България сами трябва да купуват кислородните си апарати, чиято стойност е 2 до 3 хил. лв., съобщиха от Българското дружество по белодробни болести   \n \t\n", "date": "2018.05.16", "title": " Хората с белодробни болести остават без рехабилитация"}
{"url": "http://www.duma.bg/node/166861", "text": "Парламентът трябва да приеме специалния Закон за детското правосъдие и да транспонира Директивата 2012/29/ЕС за правата, подкрепата и защитата на деца, които са жертви на престъпления. Това заяви омбудсманът Мая Манолова на конференция на тема за \"Насилието над деца: правни аспекти на превенцията, разпознаването, докладването, отговорът и интервенциите от страна на институциите в България\". Тя обясни, че директивата има за цел да установи минимални стандарти за правата, подкрепата и защитата на жертвите на престъпления, която да замести Рамковото решение на Съвета на ЕС от 15 март 2001 г. Директивата трябвало да бъде приведена към българското законодателство до 16 ноември 2015 г.  \nСлед представените правни анализи омбудсманът ще изготви доклад с конкретни препоръки за промени в законодателството за създаване на ефективни гаранции за защита правата на децата, жертви или свидетели на насилие. Докладът ще бъде предоставен на законодателната и изпълнителна власт за вземане на конкретни мерки за решаването на този проблем.     \n \t\n", "date": "2018.05.16", "title": "Омбудсманът препоръчва промени в законите за защита на деца, пострадали от насилие"}
{"url": "http://www.duma.bg/node/166844", "text": "Каталуния има нов премиер след близо петмесечна политическа безизходица. Ким Тора е наследникът на бившия лидер Карлес Пучдемон. Местният парламент проведе второ гласуване, след като в събота не беше осигурено абсолютно мнозинство. \nРазглеждан като радикален сепаратист, Тора беше подкрепен от 66 гласа срещу 65, четирима депутати се въздържаха. \nПо време на дебата новият лидер се опита да отхвърли обвиненията, че е радикален сепаратист, който възнамерява да пренебрегне нуждите на каталунците, които искат да останат част от Испания. Тора обеща, че делата му ще бъдат в полза на всички 7,5 милиона каталунци и че протяга ръка към всеки. Според него \"възможно е да се намери обща основа\". \nНо новоизбраният лидер подчерта, че планира да продължи с плановете за отделяне на Каталуния от Испания.   \n \t\n", "date": "2018.05.16", "title": " Каталуния отново с премиер сепаратист"}
{"url": "http://www.duma.bg/node/166868", "text": "Отново не тръгна делото срещу петгодишния бизнес план на \"Софийска вода\" и предвиденото в него първо увеличение на цената на водата в столицата. След 15 месеца мотаене вчера съдийката по делото в Административния съд в София внезапно се е разболяла, сигнализираха от Дискусионния клуб за социална местна политика (ДКСМП). Оттам напомнят, че поредният фарс ще облагодетелства \"Софийска вода\" с нови над 20 млн. лв. през 2017 г. С помощта на действия и бездействие на ръководството и служители на КЕВР и на съда гражданите бяха ощетени с увеличените цени на водата без каквото и да е подобрение на услугата през 2017 г., категорични са социалистите. Според общинския съветник Борис Цветков, докато бъде разгледано и решено от Административния съд и после обжалвано, разглеждано и решено на втора инстанция, ще премине голяма част от петгодишния период. \nДКСМП настоява главният прокурор да поиска от съда да спре действията на новите пределни цени, а Инспекторатът на ВСС незабавно да провери действията на Административния съд и да отстрани причините, довели до отказа от правосъдие повече от 14 месеца. Социалистите искат още НС да създаде анкетна комисия за проверка на всички действия и бездействия на КЕВР и други институции, довели до напрежение и хаос около цената на водата, и да приеме евентуални промени в нормативната база, защитаващи правата и интересите на гражданите. \n    \n \t\n", "date": "2018.05.16", "title": "Нов фалстарт на дело срещу поскъпването на водата в София"}
{"url": "http://www.duma.bg/node/166845", "text": "Иранският външен министър започна преговори в Брюксел във вторник, на последния етап от глобалното си турне в търсене на дипломатическа подкрепа за ядрената сделка на страната, след рязкото отдръпване на САЩ. Мохамад Джавад Зариф се срещна с Върховния представител на ЕС по въпросите на външните работи Федерика Могерини преди разговорите с партньорите от Великобритания, Франция и Германия – трите европейски страни, които все още се опитват да запазят сделката. Преди това той посети Русия и Китай – другите две страни, които силно държат на сделката. \n„Крайната цел на тези преговори е да намеря гаранция, че интересите на Иран ще бъдат защитени”, коментира Зариф на една от срещите. \nТехеран предупреди, че се приготвя да продължи обогатяване на уран „в индустриален мащаб” и „без ограничения”, докато Европа не предложи солидни гаранции, че Иран ще запази икономическите облаги, които получи при сключването на сделката, въпреки санкциите на САЩ. \nГоворителката на Могерини Мая Коциянчич сподели преди пристигането на Зариф, че „трябва да направим всичко по силите си, за да запазим сделката”. \nЕвропейските дипломати се опитват да фокусират срещата върху предизвикателството да намерят решение на въпроса с американските санкции за чуждестранни компании, които имат търговски отношения с Иран, тъй като тези санкции имат глобален обхват. \nЕвропейски фирми, най-вече във Франция и Германия, се впуснаха да инвестират в Иран след споразумението от 2015 г. Немският износ към Иран възлизаше на почти 3 млрд. евро през 2017, докато френският износ се покачи от 562 млн. през 2015 до 1.5 млрд. евро през 2017, а нефтеният гигант Тотал смята да инвестира 5 млрд. в находището на газ в Южен Парс.     \n \t\n", "date": "2018.05.16", "title": "Иран и ЕС на среща за ядрената сделка"}
{"url": "http://www.duma.bg/node/166833", "text": "В близките дни по Австрия, родината на Адолф Хитлер, тържествено ще преминат десетки хиляди неофашисти във военна униформа. Нацистки лозунги, забранена символика, възхвала на съучастниците на Хитлер - всичко това ще стане сигурна част от \"дните на памет на Блайбургското клане\". Какво се е случило край Блайбург и защо европейските власти не могат да попречат на това? \nМемориалът в Блайбург е една от най-неприятните теми за образцовото демократично правителство на Австрия. Ежегодно през май в този град в южната част на страната от цяла Европа пристигат потомци и симпатизанти на хърватските усташи, загинали тук през 1945 г. Те носят хърватски униформи от времената на Втората световна война, открито демонстрират фашистка символика и провеждат църковни служби в памет на своите предци, активно сътрудничили си с Хитлер. \nАнтифашистите и правозащитниците наричат блайбургските мероприятия \"най-голямото сборище на фашисти в Европа\". Левите партии в Австрия постоянно призовават правителството да забрани \"ежегодния сбор на десните екстремисти\". Но властите всеки път отклоняват това. И сега канцлерът Себастиан Курц заяви, че не може да забрани нацисткото мероприятие, защото \"го организира църквата\". Това означава, че нито федералното, нито местното правителство могат да направят нещо по въпроса, добавя той. \nДиректорът на йерусалимското отделение на центъра \"Симон Визентал\" Ефраим Зуроф заяви, че това заявление е \"абсолютно идиотско\". \"Режимът на усташите е невероятно престъпен\", заяви той по време на интервю пред сръбския канал В92. \"Как може да се празнува?  \nКак така това е възможно в Австрия? Дори в Хърватия това е забранено\", допълва той. \n\"Блайбургското клане\", чиято годишнина се отбелязва от неонацистите, става едно от последните масови убийства в историята на Втората световна война. И досега съществуват (и се борят в информационното пространство) две противоположни гледни точки за това какво се случва в средата на май 1945 г. на полето край Блайбург. \nСлед като поражението във войната става очевидно, започва масово бягство на усташите и активните дейци на \"Независима държава Хърватия\", създадена през 1941 г. под управлението на Анте Павелич. Към Загреб настъпва 800-хилядната партизанска армия на Югославия под ръководството на Йосип Броз Тито и усташите се опасяват справедливо от мъст за злодеянията, нечувани дори по мерките на Втората световна война. \nОсновна цел на съществуването на \"Независимата държава Хърватия\" е \"окончателното решение\" на сръбския въпрос (наред с еврейския и циганския). Предполага се една трета от сърбите да избягат от Хърватия, една трета да приемат католицизма и трета да бъдат унищожени. В резултат само в печално известния концлагер в Ясеновац на 60 км от Загреб са избити около 100 хил. сърби, цигани и евреи, а сърбохърватският език се обогатява с думата \"сърбосек\" (нож за убийство на сърби). \nЖестокостта на хърватските националисти предизвиква отвращение дори и у ръководителите им от Третия Райх. Естествено, че идването на партизаните на Тито означава за усташите и техните съучастници смъртна присъда. Тогава те се устремяват към Каринтия, където през май 1945 г. вече има британски войници. Край Блайбург ръководството на бягащите усташи се договаря с англичаните да им се предаде в плен. Британското командване им обещава защита като на военнопленници, ако усташите доброволно предадат оръжие. \nХърватските военни наистина дават оръжие на англичаните, но последните не сдържат думата си, когато югославските партизани започват да разстрелват усташите. Според сърбите това е справедлива мъст за злодеянията на хърватските националисти. Според Хърватите става дума за жестоко и безнаказано убийство. \nНе може да се намерят обективни оценки на жертвите в Блайбург. Разкопките на мястото на разстрела позволяват да се открият останките на около 1200 жертви. Според сръбската страна са убити до 15 хил. души. Поклонниците на усташите оперират с невероятната цифра от 300 хил. и особено поставят ударение на това, че партизаните екзекутират не само военни, но и бягащите с тях граждани, в това число жени и деца. \nВ социалистическа Югославия темата за \"Блайбургското клане\" се премълчава упорито, защото не съответства на идеологията за братството между народите. Но през 1995 г. хърватският парламент взема решение да установи деня на паметта на тази трагедия на 15 май. Паралелно в градовете на страната започват да се издигат паметници за загиналите усташи. А Блайбург става място на ежегодно поклонение на потомците на загиналите усташи и сборен пункт за неонацистите от цяла Европа. \nЧак до 2012 г. тамошните мероприятия се финансират от хърватския бюджет. Участие в тях вземат високопоставени политици от бившата югославска република. С особен размах мемориалните тържества се провеждат по случай 70-ата годишнина от клането - през 2015 г. \nВъпреки че тези дни на австрийска територия провеждат митинги хора в нацистка униформа,  правно всичко е обосновано така, че с ръка не може да го пипнеш. Полето, където се провеждат разстрелите, се намира на частна собственост. Военната униформа на усташите не е сред  забранените в Австрия фашистки символи. А Католическата църква осигурява защитата и информационната поддръжка на Блайбургския ден на памет. \nВ годините на Втората световна война повечето хърватски свещеници подкрепят режима на Павелич, жестокостта на който е насочена срещу православните сърби. А през 1945 г. хърватското църковно началство прави всичко, за да спаси лидерите на режима от разплата. \nСекретарят на братството \"Сан Жироламо\" в Рим Крунослав Драганович организира бягството в Италия на самия Павелич и на върхушката на \"Независимата държава Хърватия\". Във Ватикана не получават прясно отпечатани паспорти и се отправят с тях в Аржентина под крилото на известния симпатизант на нацистите Хуан Перон. Впоследствие избягалите усташи често се използват от ЦРУ за \"борба срещу комунистическото влияние\" - устройват терористични актове и нападат леви политици. \nПрез 1941 г. създаването на \"Независимата държава Хърватия\" от името на всички католици в страната е горещо приветствано от архиепископа на Загреб Алоизе Степинац. Тогава той  \nактивно лобира за интересите на режима на Павелич и го защитава пред папата. След войната архиепископът е осъден на 16 години затвор за съучастие на усташите, а през 1998 г. известният борец срещу комунизма Йоан Павел II причислява Степинац сред блажените. \nВ наши дни в Блайбург ежегодно пристига архиепископът на Загреб кардинал Йосип Бозанич. Той отслужва там меса в памет на загиналите и произнася проповеди. През 2015 г. той съобщава на събралите се, че краят на войната и началото на ерата на комунизма в Югославия означават \"време на преследване, затвор и убийство на невинни\". И призова всички слушатели \"да се избавят от дяволските идеологии на фашизма, нацизма и комунизма\". \nОт своя страна официалните власти на Хърватия се опитват да преразгледат резултатите от Втората световна война. Не толкова активно, както през 90-те години, но напълно настойчиво. Например, през 2015 г. по случай 70 години от победата над нацизма президентът Колинда Грабар-Китарович не присъства на тържествените мероприятия в концлагера край Ясеновац, но за това да полага венци на паметника на загиналите усташи. А нейният представител Бруна Елис заминава за Блайбург. \nВсе по-често хърватските историци пишат за \"Ясеновац\", че той е обикновен трудов лагер, а високата смъртност в него се обяснява с недостига на храна и с болестите. Неотдавна Грабар-Китарович нареди да се създаде комисия за \"независимо разследване\" на събитията в Ясеновац. Този откровен опит да се занижи броят на загиналите там сърби премина незабелязано в Европа, макар и всеки опит броят на жертвите от Холокоста да се постави под съмнение неизбежно да води европейските политици до осъждане от обществото, а и често на съдебната скамейка. \nПри това Грабар-Китарович се смята по мерките на ЕС за образцов ръководител. Тя се е учила в САЩ, работила е в ръководните структури на НАТО, член е на Тристранната комисия на Рокфелер. Но рафинирано либералните възгледи не й пречат негласно да подкрепя наследниците на един от най-жестоките режими в Европа. \nВ Русия често се чудят, че цивилизованите европейци старателно не забелязват неонацизма, устроен от марионетките им в Украйна. Но и в самата Европа неонацизмът не е изкоренен, а мигрантската криза само укрепи и допълнително мотивира това движение. Морална и материална поддръжка му осигуряват такива структури като Католическата църква и либерално-демократическите партии. И мероприятията тип шествието в Блайбург демонстрират пълната неспособност на ръководителите на европейските страни, осъждащи фашизма на думи, всъщност да призоват към ред духовните му наследници. \nВсичко това е просто част от широкото неонацистко движение, което през последните години едва ли не обхваща цяла Източна Европа - от Прибалтика до Румъния и от Украйна до Албания. Това е \"Олекотеният Четвърти Райх\", както го нарича американският журналист и историк Уейн Медсън.   \n \t\n", "date": "2018.05.16", "title": "Европа не се справя със своите фашисти  "}
{"url": "http://www.duma.bg/node/166839", "text": "\"Да не мислите, че това се прави от любов към ближния! Всичко е икономика, всичко е пари!\" \n- Г-н Лалов, как ще се отрази на нашите международни превозвачи прословутият Пакет за мобилност, предложен от френския президент Еманюел Макрон? \n- Изискванията в проекта на Макрон относно каботажа, командировъчните, пребиваването в дадена страна, срока на каране в ЕС и т.н. са ясни. На превозвачите им омръзна от изисквания! Въпросът опира и до това, че френският президент продължава да държи на своето предложение и твърди, че българите са направили дъмпинг на пазара, което не е вярно. \n- Но тези изисквания няма да засегнат само българските фирми. \n- Става въпрос основно за превозвачите от Източна Европа - България, Румъния, Полша, Унгария, Литва, Латвия, Естония. Ако Пакетът за мобилност на Макрон бъде приет, ще има масови фалити на фирми. \n- Само? А отраженията върху икономиката? \n- Около 150 хил. семейства в България ще останат без доходи. А 90 на сто от тези семейства имат кредити. Те директно ще бъдат дадени на съдия изпълнител. Отражения ще има и върху икономиката на държавата. След като мерките засегнат хората от превозваческите компании и техните семейства, ще бъдат засегнати и кредитните институции, и т.н. Ще станем свидетели на ефекта на доминото. Впоследствие това ще засегне и осигурителната система, и пенсионната система. За да оцелеят, тези хора ще бъдат принудени да отидат на работа в германски и австрийски фирми. Те ще плащат осигуровки в други държави, от което в нашата осигурителна система няма да влезе сериозна сума. Проблемите от въвеждането на Пакета за мобилност няма да са един-два, а много. \n- Парламентарните групи изразиха миналата седмица подкрепа за българските превозвачи. Какво очаквате обаче на държавно ниво? \n- Благодарим на парламентарните групи за тяхната позиция. Депутатите приеха декларация, с която задължиха изпълнителната власт. По принцип тази борба трябваше да я извърши именно правителството и съответните фактори в министерствата - на транспорта и на социалната политика. Това е и работата с европейските структури. \n- Възможно ли е това предложение на Макрон да бъде преборено на гласуването? \n- Това зависи от външната ни политика и от договореностите на нашата държава с останалите страни членки. Въобще е важно кой как ще гласува. Струва ми се обаче, че нещата малко на търговия отиват. Всичко зависи от това кой как ще си изиграе картите. Шансовете да отпадне предложението на Макрон в Европарламента са 50 на 50. \n- Няма ли в този случай да е по-добре да има обединение, обща позиция на засегнатите държави? \n- Такова обединение трудно може да има. Например Полша има граница с Германия. Полските шофьори само минават границата, което е 200-300 км, и са си вкъщи. А българският превозвач трябва да пропътува 2500 км, за да си стигне вкъщи. Кой тогава е в по-изгодно положение? А и не забравяйте, че фирмите от всички тези държави са в конкуренция. \n- Ние ли ще бъдем най-засегната държава от Пакета за мобилност? \n- Ние, ирландците, прибалтийските държави, Португалия и Испания. \n- Какъв тогава е адекватният отпор, за да не загубим в такива мощаби, за които говорите? \n- Решението трябва да е държавно, но ние в него не можем да се бъркаме. Трябва правителството да реши какви са мерките, които ще предприеме, за да защити интересите ни. \n- Но като представители на бранша най-добре знаете какво е необходимо. \n- Държавата трябва да каже \"Баста!\" на пакета \"Макрон\", както едно време казаха испанците. Това на български означава \"Стига!\". Не мога да кажа, че представителите на държавата не са се допитали до бранша. Имахме среща с премиера Бойко Борисов, с еврокомисаря по транспорта Виолета Булц, но всичко трябваше да започне много по-рано. \n- Смятате, че сме закъснели? \n- Това е моето мнение. За да стигнем на този хал, значи сме закъснели. \n- Ще има протест на превозвачите. Колко камиона ще се включат в него, какво очаквате да постигнете? \n- Протестът ще бъде на собственици на фирми, които са членове на браншови организации, както и на други собственици и шофьори, които подкрепят позицията ни спрямо Пакета за мобилност и протеста. По време на протеста ще стане ясно колко камиона ще бъдат в София, но очаквам да са много. Нямаме намерение обаче да травмираме гражданите на София и ще се опитаме да ограничим затрудненията. Това ще бъде културен протест, но доста остър по отношение на исканията на превозвачите. \n- Кой искате да ви чуе? \n- Тогава се събират големите от ЕС, имам предвид срещата на върха ЕС-Западни Балкани в София на 17 май. Казано с думи прости, искаме да им покажем, че тази няма да стане. \n- На каква подкрепа разчитате от българските евродепутати? \n- Имаме голяма подкрепа от всички български евродепутати. Те и досега,     доколкото могат, ни подкрепят. Казвам доколкото могат, защото са 17 души, докато германските евродепутати например са около 100. А става въпрос за гласуване. \n- Какви цели преследва Макрон с тези промени? \n- Всичко е много елементарно. И на Франция, и на Германия, въобще на старите страни членки на ЕС, им трябват шофьори. Когато това бъде прието, нашите шофьори ще отидат там и ще плащат осигуровки в тези държави. Ще си плащат данъците във Франция или другаде и тези страни ще имат повече приходи. Ще имат икономически ползи от приемането на тези ограничения. Да не мислите, че всичко това се прави от любов към ближния! Всичко е икономика, всичко е пари! \n- Всъщност в годините по отношение на превозвачите това не е единственото ограничение, което ни наложиха от ЕС? \n- О, бяха въведени низ от ограничения. Дори не искам да си спомням за всички от 2007 г. насам - страх ме хваща. Това не е първото ограничение, което големите в ЕС се опитват да ни наложат. Всичко се прави с цел изгода за старите членки на ЕС. Нищо друго! Въпросът не опира до някакви сантименти и грижа за нашите работници да почиват, как работят, доволни ли са или не са доволни. Всичко опира до пари. И то пари за съответната държава. \n- За пореден път станахме свидетели на арести в ДАИ, сега Изпълнителна агенция \"Автомобилна администрация\". Защо тази структура не се реформира? \n- И този отговор е прост. Първо, тази агенция продължава да няма изпълнителен директор, тъй като сегашният е в отпуск по болест. От години тя има двама зам.-изпълнителни директори, но нито един назначен. Всичко това е малко странно. Компетентността там не е на необходимото ниво, за да може да се реагира по тези проблеми, за които вече говорихме. И когато няма изградена агенция със съответните необходими структури, какво да очаквате? Това, което се случва! \n- Това ли е единственият проблем? \n- О, не, проблемите са много. Всичко е заложено в нещо елементарно. Когато назначиш на работа мъж в разцвета на годините му за 500 лв. месечно, дали това включва и корупцията? Естествено е! За 500 лв., на отговорна длъжност, висшист... В другите държави инспектор получава над 1300 евро заплата. \n- Смятате ли, че възнаграждението трябва да е обвързано със санкциите, които се събират? \n- Смятам, че по принцип трябва възнаграждението да е по-високо. Може ли мъжът да носи вкъщи 500 лв. месечно и да отглеждате деца? \n- Има поредни арести, но май няма наказани? \n- Ако ме питате дали има схеми в ДАИ, след като има заловени - значи има и схеми.   \n \t\n", "date": "2018.05.16", "title": "Държавата да каже \"Баста!\" на Пакета за мобилност"}
{"url": "http://www.duma.bg/node/166869", "text": "Столичните общински съветници от няколко комисии одобриха вчера София да поеме заем до 67 млн. евро, с който да се построи инсталация за изгаряне на РДФ отпадъка. Това е остатъчният продукт от преработката на сметта в завода за отпадъци, който се намира в местността Садината край село Яна. При изгарянето му се очаква да се произвежда топло- и електроенергия, които да се доставят на столичани от столичната \"Топлофикация\". \nНай-бурно премина заседанието на комисията по околна среда, на което присъстваха природозащитници. Те настояха да се търси нова технология за оползотворяване на отпадъка. Спор предизвика и доклад на политическа група 5 за отмяна на решението на общината от юли миналата година, с което се дава съгласие да се кандидатства за изграждането на инсталацията за изгаряне за еврофинансиране. То обаче не бе прието.  \nОбщинските съветници от БСП отново настояха за смяна на площадката, на която да се изгради съоръжението. То трябва да бъде изградено на площадката на \"ТЕЦ-София\" с мотива, че няма да има загуби на топлоенергия. Според социалистите обаче е по-добре инсталацията да бъде непосредствено до завода в с. Яна, за да не се налага камиони всекидневно да изминават по 21 км между двете площадки. Досега сме дали няколко милиона лева за пренасяне на отпадъка до циментови заводи из цяла България и ще продължим да го правим още пет години, докато стане готова инсталацията, припомни Иван Таков от БСП. Според него, ако съоръжението бъде в \"ТЕЦ-София\", по 20-30 камиона дневно ще се движат до завода, за да вземат РДФ отпадъка, и това ще причини транспортни проблеми и нови вредни емисии във въздуха. \nДУМА припомня, че инсталацията за горене на РДФ ще струва 157 млн. евро без ДДС, от които до 67 млн. евро ще бъдат заем от Европейската инвестиционна банка. Предвижда се около 70 000 домакинства да ползват ток и топло от изгарянето на 180 000 тона смет годишно. Сметките са нивото на фините прахови частици да падне с 9% годишно.  \nОкончателно решението за заема ще бъде гласувано утре на сесията на СОС.   \n \t\n", "date": "2018.05.16", "title": "София одобри заем от 67 млн. евро за изгарянето на смет "}
{"url": "http://www.duma.bg/node/166863", "text": "Какво да е лекарственото лечение на пациенти със злокачествени солидни тумори и хематологични заболявания ще решават специални комисии - Общата клинична онкологична комисия или Клиничната комисия по хематология. Това става ясно от проект за изменение на Наредбата за условията и реда за предписване и отпускане на лекарствени продукти. Документът е представен за 14-дневно обсъждане на електронната страница на здравното министерство. От мотивите става ясно, че се цели ред и осигуряването на контрол върху предписването на медикаменти за лечение на злокачествени тумори и на хематологични заболявания. Лекарствените продукти за лечение на злокачествени солидни тумори при лица над 18 г., с изключение на опиоидните аналгетици, се предписват от лекуващия лекар, след решение на клиничната онкологична комисия по химиотерапия, съгласно медицинския стандарт \"Медицинска онкология\". Комисията се състои най-малко от трима лекари от лечебното заведение с призната специалност медицинска онкология и се определя със заповед на ръководителя му. Решенията на Клиничната онкологична комисия по химиотерапия се вписват в протоколи, които са валидни до 180 дни от началото на лечението по схемата. Протоколите за деца се подписват най-малко от двама педиатри и лекари със специалност клинична хематология или детска клинична хематология и онкология. \nВъвежда се \"Журнал за разтваряне на лекарствени продукти за лечение на онкологични/онкохематологични заболявания\" и Опис на неизползваемите остатъци от тези продукти в болничната аптека. Според мотивите това ще създаде предпоставки за проследяване на използваните количества лекарствени продукти, както и ще се оптимизира процесът за максимално използване с възможно най-малко неизползвани остатъци от тях. \nДУМА припомня, че това е поредният опит на здравните власти да контролират по-строго разхода на онколекарства. \nДо края на т.г. се очертава дефицит от 80 млн. лв. в бюджета на НЗОК за онколекарства. Това съобщи в понеделник вечер зам.-министърът на здравеопазването и председател на Надзорния съвет на НЗОК Жени Начева след заседание на надзорниците. Тя поясни, че недостигът щял да бъде компенсиран от допълнителни отстъпки, които правят фармацевтичните компании. Около 35 млн. лв. средно месечно се харчат за онколекарства. \nБлизо 159 млн. лв. месечно ще получават до края на годината лечебните заведения за болнична помощ, каза още Начева и добави, че не очаква напрежение. За сравнение м.г. сумата била 141 млн. лв.     \n \t\n", "date": "2018.05.16", "title": "МЗ пак затяга режима за отпускане на онколекарства  "}
{"url": "http://www.duma.bg/node/166847", "text": "ЕС съжалява, че \"Отворено общество\" напуска Унгария \nЕвропейският съюз заяви, че \"съжалява\" за това, че фондацията, движена от американския милиардер с унгарски корени Джордж Сорос, ще прекрати дейността си в Унгария. Фондация \"Отворено общество\" заяви, че ще се премести в Германия в отговор на репресивната политика на правителството на министър-председателя Виктор Орбан.  Лондон не даде виза на племенницата на Скрипал \nМинистерството на вътрешните работи на Великобритания не издаде виза на племенницата на бившия полковник в руското Главно разузнавателно управление (ГРУ) Сергей Скрипал, Виктория, защото кандидатурата й \"не отговаря на изискванията на миграционните правила\", заяви служител на РИА Новости. Той не даде никакви други подробности.  Оперираха бъбреците на Мелания Тръмп \nПървата дама на САЩ Мелания Тръмп бе подложена на медицинска процедура, наречена емболизация на бъбреците, се казва в официално съобщение на представителя на съпругата на американския президент Доналд Тръмп от понеделник. \"Операцията на бъбреците на първата дама Мелания Тръмп мина успешно\", съобщи по-късно Тръмп. \"Тя е в добро настроение\", написа той в своята страница в туитър.  \nОбявиха за разкрита мистерията с изчезналия самолет MH370 \nЕксперти са на мнение, че най-накрая са успели да разрешат мистерията с изчезналия самолет на Малайзийските авиолинии MH370, съобщават медии. Западни експерти по безопасност на въздушния транспорт заявиха, че изчезването на самолета през 2014 г. е в резултат на самоубийствена мисия на капитана Захари Ахмад Шах. Те са се съгласили, че пилотът е отвлякъл самолета и го е разбил в южната част на Индийския океан, където експертите смятат, че пилотът е знаел, че MH370 няма да бъде открит. \n   \n \t\n", "date": "2018.05.16", "title": "Кратки новини"}
{"url": "http://www.duma.bg/node/166848", "text": "Хърватският вицепремиер и министър на икономиката Мартина Далич подаде оставка. Това съобщи хърватският премиер Андрей Пленкович. \n\"След вчерашните и днешни разговори Мартина Далич и аз решихме днес тя да подаде оставката, която аз приех\", каза Пленкович. \"Нейният принос е голям както в икономиката, в националната стратегия на реформите, въвеждането на еврото, така и за разрешаването на кризата с \"Агрокор\", каза още Пленкович. \nКоалиционните партньори на управляващата партия проведоха среща в петък с хърватския премиер, на която бе поискана оставката на Далич. Причината за това бе обявяването в публичното пространство на мейли, в които Мартина Далич разменяла поверителна информация със собственици на брокерски къщи, адвокати и консултанти, ангажирани за изработването на специалния закон за \"Агрокор\". \nОт оповестената документация и информацията в електронната поща става ясно, че премиерът Пленкович и министърът на икономиката Далич не само умишлено са лъгали хърватската общественост, съобщавайки невярна информация за състоянието на \"Агрокор\", а като премиер и вицепремиер са използвали позициите си за създаване на специална група, която въведе съществени промени за \"Агрокор\" на 10 април. \nТрусовете в хърватската фирма \"Агрокор\" – най-голямата балканска марка за продажби на хранителни стоки, заплашваха икономиките на целия регион, защото в нея бяха наети на работа 60 000 души.   \n \t\n", "date": "2018.05.16", "title": "Хърватски вицепремиер даде оставка след скандал"}
{"url": "http://www.duma.bg/node/166849", "text": "Франция е готова за обсъждане на отмяната на санкциите срещу Русия, заяви представителят на френското правителство Бенжамен Гриво по телевизия Бе Еф Ем. \nВ отговор на журналистически въпрос за перспективите на отмяната на санкциите срещу Москва във връзка с предстоящото следващата седмица посещение на президента Еманюел Макрон в Русия Гриво отговори, че да се говори за това е още рано, но няма нищо невъзможно. \"Няма безизходни ситуации. Всичко може да се обсъжда, това е принцип на дипломацията.\" \nГриво не смята, че Париж подхожда от различни позиции към отношенията си с Вашингтон и Москва. \"Владимир Путин беше поканен във Версай в първите седмици след избирането на Еманюел Макрон. Следващата седмица президентът на Франция се отправя на визита в Русия\", припомни Гриво. \nТой подчерта, че \"Париж води преговори с всички\". \nМакрон ще посети Русия на 24-25 май. По време на визитата си той ще участва и в Петербургския международен икономически форум.   \n \t\n", "date": "2018.05.16", "title": "Франция допуска отмяна на санкциите срещу Русия"}
{"url": "http://www.duma.bg/node/166846", "text": "Сблъсъците между палестинци и израелски войници в Ивицата Газа, довели до десетки жертви, предизвикаха остра реакция в света.  \n    По последни данни загинали са 60 души при сблъсъците в понеделник, предизвикани от церемонията по преместването на посолството на САЩ от Тел Авив в Ерусалим. От тях 8 са деца под 16-годишна възраст. \nПострадаха над 2700 души, повечето от които са ранени от куршуми. 76 от ранените са в тежко състояние, а 54 - в критично. Сред ранените има 222 непълнолетни, 79 жени, 12 журналисти и 17 фелдшери.  \nСпоред израелската страна в протестите са участвали 40 000 палестинци. В началото протестите са започнали мирно, но от един момент малка група хора започват да хвърлят камъни по загражденията на границата с Израел. Последва ответен огън от страна на израелски снайперисти. \nООН, ЕС, Франция, Великобритания, Русия, Турция разкритикуваха действията на Израел, както и решението на САЩ да премести посолството си. \"Изглежда всеки може да бъде застрелян в Газа\", заяви говорителят на Службата на по правата на човека Рупърт Колвил пред репортери в Женева. \nГоворител на Еврокомисията отбеляза, че ЕС има ясна и единна позиция за Ерусалим, изразена от Европейския съвет през декември. Тогава бе възприета позицията, че ЕС потвърждава \"твърдия си ангажимент към решението за две държави и във връзка с това позицията на ЕС за Ерусалим остава непроменена\". \nБелгийският вицепремиер и външен министър Дидие Рейндерс заяви, че решението на президента на САЩ Доналд Тръмп да премести посолството на своята страна в Израел от Тел Авив в Ерусалим е довело до вчерашното напрежение. По думите му от ХАМАС са търсили провокация, но употребата на сила от Израел бе напълно несъразмерна. Според Рейндерс най-добре би било случаят от вчера да доведе до международно разследване. Рейндерс призовава за обща европейска позиция и за връщане към преговорите с участието на САЩ. \n\"Ситуацията, довела до смъртта на десетки палестинци, не може да не предизвика най-дълбоката загриженост\", каза пред журналисти говорителят на Кремъл Дмитрий Песков. \n\"Не подлежи на извинение, че цивилни, журналисти и деца са сред жертвите\", заяви канадският външен министър Кристия Фрийленд. \nВластите в Република Южна Африка (РЮА) са извикали за обяснение посланика на Израел. \nИзключително осъдителна бе реакцията на Турция. Президентът й Реджеп Ердоган нарече \"геноцид\" действията на Израел, предаде телевизия Ен Ти Ви: \"Осъждам този геноцид (...) Израел е терористична държава. Ние осъждаме тези, които останаха безмълвни в тази ситуация\", подчерта Ердоган в Лондон, където е на посещение. \n\"Отзовахме нашите посланици от Вашингтон и Тел Авив за консултации. Искаме извънредна среща на върха на Организацията за ислямско сътрудничество (ОИС - ред). Предлагаме също свикване на извънредно заседание на Съвета за сигурност на ООН. Ще проведем разговори с много лидери \", обяви още Ердоган. Той добави, че от 15 май Турция обявява тридневен национален траур в солидарност с \"палестинските братя\". Отделно премиерът Бинали Йълдъръм призова мюсюлманските страни да преразгледат отношенията си с Израел: „Турция решително осъжда Израел, който откри стрелба по палестинците, които участваха в мирни демонстрации. Анкара също така осъжда САЩ, които подкопаха мира в региона\". Йълдъръм припомни, че в петък Турция свиква спешно заседание на ОИС, което ще се проведе в Истанбул. \nНа свой ред израелският премиер Бенямин Нетаняху заяви, че \"решителните действия на армията и силите за сигурност са предотвратили нарушение на границите на Израел\" по време на масовите безредици в Газа. Много от загиналите са били бойци на \"Бригаите на Изядин ал Касаб\" или са служили в различни подразделения на ХАМАС. Западът смята организацията да радикална.  Движението обаче обяви всички жертви за мирни граждани. Нетаняху добави в туитър, че армията, спецслужбите и полицията на Израел са в състояние на повишена готовност във връзка със събитията в Ивицата Газа. \nБелият дом вмени на ХАМАС, \"отговорността\" за убитите от израелската армия палестинци. \"Отговорността за трагичните смъртни случаи лежи изцяло върху ХАМАС\", заяви зам.-говорителят на президентската администрация Радж Шах. Отделно САЩ блокираха приемането от Съвета за сигурност на ООН на резолюция, призоваваща за независимо разследване на сблъсъците в Газа.     \n \t\n", "date": "2018.05.16", "title": "Светът осъди Израел и САЩ заради сблъсъците в Газа "}
{"url": "http://www.duma.bg/node/166850", "text": "Служители на Службата за сигурност на Украйна (ССУ) извършиха вчера обиск в офиса на руската агенция РИА \"Новости Украйна\", който се намира в центъра на Киев. \nКореспондентът на ТАСС в украинската столица предаде, че офисът на агенцията, който се намира на деветия етаж, е бил затворен. Очевидци са видели как униформените влизат в сградата, след което е прекъснала връзката с намиращ се вътре журналист. \nРИА Новости съобщи, че е бил задържан ръководителят на медията Кирил Вишински. По думите на колеги на Вишински журналистът е бил задържан на улицата до дома си. \nОт ССУ потвърдили в разговор с репортера извършването на обиска. \"Представителството днес няма да работи. Извършват се следствени действия\", казал служителят. Той не отговорил на въпроса какви са причините за задържането на главния редактор Кирил Вишински и има ли в офиса на агенцията служители на правителството. \"Не коментираме това\", бил отговорът на човека от ССУ. \nПровеждането на обиска и задържането на Вишински преди това беше потвърдено от говорителя на ССУ Елена Гитлянская. \nТелефоните в офиса на РИА \"Новости Украйна\" бяха блокирани. \nЕдновременно с действията си срещу руската агенция ССУ излезе с изявление, в което се говори за разкриването на \"мрежа от медийни структури, които Москва използва за водене на хибридна война\" против Киев. \"Сътрудниците на ССУ, съвместно с прокуратурата на автономния район Крим разкриха дейността на мрежа от медийни структури, намиращи се под контрола на Руската федерация. Правоохранителите установиха, че те се използват от страната агресор в рамките на хибридната информационна война срещу Украйна\", написа Гитлянская в страницата си във фейсбук. \nГлавният редактор на \"Раша тудей\" и \"Россия сегодня\" Маргарита Симонян предположи, че действията на украинските служби са свързани с церемонията по официалното откриване на Кримския мост. \"Киев реши да ни отмъсти за Кримския мост. Нахлуха в офиса ни, сътрудниците не отговарят на обажданията, сайтът не се обновява, телефоните са блокирани\", написа Симонян в туитър. \nНа свой ред генералният директор на \"Россия сегодня\" Дмитрий Кисельов настоя Киев незабавно да освободи задържаните журналисти. Той добави, че нападенията срещу журналисти са се превърнали в обичайна практика за Украйна. \nКремъл също реагира остро на действията в Киев срещу РИА Новости. \"Русия ще предприеме ответни мерки на действията на Службата за сигурност на Украйна срещу руски медии, ще действа квалифицирано и уверено, защитавайки интересите на журналистите\", заяви пред репортери говорителят на Владимир Путин Дмитрий Песков. \n\"Безусловно ще се предприемат реципрочни действия (след задържането на служител на информационната агенция в Киев), но за да се говори конкретно, първо трябва да се получи по-детайлна информация\", заяви Песков.   \n \t\n", "date": "2018.05.16", "title": "Киев воюва с журналисти  "}
{"url": "http://www.duma.bg/node/166842", "text": "Вилфрид Хуисман e германски журналист, който през 2012 г. публикува като роман едно свое разследване, свързано с международната организация WWF (World Wide Fund for Nature - \"Световен фонд за дивата природа\"). Поради големия интерес към книгата той публикува второ преработено издание през 2014 г. В \"Пандалийкс, тъмната страна на WWF\" можете да намерите различни аспекти от влиянието на WWF в глобален мащаб и най-вече влиянието й над местното население. Благодарение на дълбочинните интервюта, които авторът успява да направи с немалко членове на организацията, както и с местните, много добре се откроява двуличността на организацията. \nТакъв е и случаят с Аржентина. Там той е по следите, оставени от най-големия производител на соя и пестициди в света \"Монсанто\", компанията е известна още като кралят на ГМО. Хуисман описва своя първи сблъсък със соевите плантации така: \n\"Видяхме първия самолет, който разпръскваше пестициди в далечината. Наричат ги Комари и оставят след себе си отровен облак - \"Раундъпът\" на \"Монсанто\". Отровната субстанция се впръскваше върху малката, тъкмо поникнала соя, както и върху тревите, билките и плевелите между нея. На следващия ден всичко беше пожълтяло и изсъхнало освен соята. Тя е оцеляла благодарение на специален ген, който й позволява да устои на хербицида.\" \nПотребителите на семената на \"Монсанто\" са привилегировани, защото с тях върви и пестицидът на фирмата \"Раундъп\". Част от местните споделят, че за много фермери в началото това е била \"сделката на века\". Но това е довело и до  много голяма зависимост на фермерите от компанията Когато започнахме да работим за първи път с \"Монсанто\", всичко беше страхотно, казва местен фермер на име Фабрика Кастило и продължава с разказа си. \"Това продължи първите няколко години. Монсанто ни даваше семената почти без пари, но пестицидът \"Раундъп\", с който пръскахме посевите, беше много скъп и на нас ни се налагаше все повече да използваме от него. Последната година ми се наложи да сложа двойно повече от него, отколкото преди 5 години.\" \nВъпросът, който веднага изниква, е защо фермерите са сменили обикновената соя с генно модифицираната. Кастило отговаря, защото е обграден от генномодифицирана соя, която ще замърси чистата. \"Освен това \"Монсанто\" изкупи всички производители на семена в Аржентина и за да можеш да си намериш качествени семена, се налага да пътуваш много.\" Плюс че \"зеленото злато\", както наричат тук соята, кара фермерите да фалират. Кастило споделя, че неговите ниви с площ 130 хектара вече не успяват да му носят печалба, и казва, че човек с поне 500 хектара насаждения може и да очаква да изкара някакви пари от това, но за да е сигурен в печалбата си, един фермер трябва да има поне 5000 хектара. Според фермера в бъдеще цялата обработваема земя ще бъде собственост на няколко големи фирми. \nКомпаниите не купуват само обработваема земя. Те купуват и много непригодени за земеделие земи като гористи местности, които те чрез изсичане превръщат в земеделски. Предполага се, че организация като WWF със собствен филиал в страната ще вземе присърце проблемите с изсичането на гори и със замърсяването на почвите и ще се бори срещу това голямата компания. Обаче не. Истината е, че  \nWWF всъщност насърчава действията на \"Монсанто\"  \nСпоред Джордж Рули, критик на организацията и местен фермер, желаещ да запази традиционния начин на отглеждане на храна, аржентинският филиал на организацията и \"Монсанто\" са просто два крайника на едно и също тяло. Дори и бившият ръководител на компанията споделя в интервюто си с Хусиман, че от 1988 г. той е член на WWF. Освен това соята, произведена от \"Монсанто\", се изнася в Европа и Северна Америка, където става суровина за биогориво. И макар WWF да обяснява, че се е захванала с опазването на горите в Аржентина, местните споделят, че единствените гори, които са били запазени, са тези, които са в планински региони и са негодни за земеделие. \nЗа пестицида, съдържащ се в почвата и водите, и влиянието му над околната среда и живота споделят местни жители пред Хусиман. \"Земноводните умират в реките ни. Дори змиите и плъховете напуснаха териториите ни, след като започнаха да пръскат.\" Но, разбира се, това не означава, че и хората не страдат от пестицида. Доктор от едно от градчетата, заобиколено единствено и само от безкрайни полета със соя, споделя, че вижда \"все повече и повече селяни, които стават жертви на отровните облаци от пестициди. Болниците са  пълни с мъртвородени или деца, родени с дефекти  Със сигурност има връзка между широкото използване на \"Раундъп\" и нарасналия брой на деца, родени с различен вид малформации. От официалните здравни служби също съобщават за нараснал брой на децата, родени с дефекти, или за мъртвородените в регионите, в които се използва пестицидът. Друго интересно покачване е и нивото на раковите заболявания в районите с широко използване на \"Раундъп\". \nНормално е при всички тези условия много от жителите на провинциалните райони да предпочетат да се изместят в големите градове, намиращи се по-близо до столицата, в които контролът е малко по-стриктен. При преброяване на населението през 2012 г. става ясно, че повече от 1000 села са били изоставени и повече от 400 000 фермери са продали земята си и са се преместили в големите градове. Тези, които не са го направили, рискуват да умрат от отравяне. Преди няколко месеца Междуправителствената научно-политическа платформа за биологичното разнообразие и екосистемните услуги направи първото масово изследване на почвите и заяви, че точно заради подобен вид безотговорно земеделие, което води до замърсяването и ерозията на почвите,  голям брой от населението на Земята ще прибегне до миграция  Според тях в момента броят на хората, засегнати от това, е 3 милиона души, а до 2050 г. те прогнозират броят да нарасне до 4 милиарда. \nПроизводството на биодизел предизвика вълна от социално насилие над много от страните в света. \nЖан Зиглер, който е бил част от организацията към ООН \"Право на храна\", споделя, че този вид гориво е престъпление срещу човечеството, тъй като той увеличава бедността, глада и смъртта в страните, които го произвеждат. Грозното словосъчетание \"биоимпериализъм\", разпространен в Латинска Америка, Африка, Азия и всяко място, където се отглеждат подобен вид растения за гориво, е пример за това как глобалният север използва глобалния юг, за да реши енергийните си проблеми. БГНЕС \n    \n \t\n", "date": "2018.05.16", "title": "Биоимпериализмът на биодизела"}
