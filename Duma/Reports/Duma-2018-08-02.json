{"url": "http://www.duma.bg/node/172317", "text": "Сцената на Летен театър Бургас на 11 август ще е домакин на концерта \"Невидими стени\" на \"Б.Т.Р.\". Жители и гости на града ще имат възможност да чуят около 26 песни с безкомпромисен звук и визия. \nАтанас Пенев - вокали, Славчо Николов - китари, вокали, Иван Калфов - бас-китара, Илиян Диков - барабани, ще забият повечето парчета от последната си тава \"Невидими стени\" и най-популярните хитове от 25-годишната си история. \nСедмица след самостоятелния си концерт в Бургас родната банда и \"Гласът на рока\" - Глен Хюз, ще бъдат едни от хедлайнерите на \"Варна Мега рок\" фестивал. Репертоарът им ще е изцяло от хитове на \"Дийп пърпъл\". \"Б.Т.Р.\" и Глен Хюз имат около десет съвместни концерта, като първият е бил през 2002 г.   \n \t\n", "date": "2018.08.02", "title": "\"Б.Т.Р.\" гостува в Бургас със самостоятелен концерт"}
{"url": "http://www.duma.bg/node/172320", "text": "Преди броени дни излезе новият сингъл на Кристиан Костов \"Get It\", който прилича на изповед. Парчето разказва личната история на младия талант: за това как самотата и липсата на истинска емоционална връзка между хората го карат постоянно да се лута и да търси своето място в света. Песента ще стане близка и на онези, които имат куража да застанат лице в лице с провала и въпреки това да останат верни на себе си. \nЖанрът на песента е микс между модерен поп, арендби и деликатна симбиоза от ърбан хип-хоп и вдъхновени от азиатско звучене елементи. Най-отличителното за \"Get It\" обаче си остават вокалите на Крис - разтърсващи, емоционални и докосващи. Спечелилият престижното второ място за България на конкурса \"Евровизия 2017\" е пораснал и е започнал сам да пише всичките си песни в съавторство с брат си Даниел. \n\"Такава музика ме вълнува в момента. Тя е любима на много млади хора навсякъде по света. Надявам се песента да се хареса и на българската публика\", разкри Крис за \"Get It\". \nПарчето е част от предстоящия му миниалбум \"Shower Thoughts\" с четири записа, който ще излезе през август и ще бъде разпространен в световен мащаб от Universal Music, а в България от \"Вирджиния рекърдс\".   \n \t\n", "date": "2018.08.02", "title": "Кристиан Костов с лична изповед в новата си песен"}
{"url": "http://www.duma.bg/node/172319", "text": "Деветият сезон на популярния сериал \"Живите мъртви\" ще направи своя дебют на 7 октомври в САЩ и ще бъде излъчен в България 24 часа по-късно, на 8 октомври. \nБазираната на комикса на Робърт Къркман (публикуван от Image Comics) най-гледаната телевизионна драма за възрастовата група от 18 до 49 години разказва за месеците и годините след настъпването на зомби апокалипсис. \"Живите мъртви\" проследява живота на група оцелели, водени от шериф Рик Граймс, които пътуват в търсене на убежище и сигурен дом. Изпълнителни продуценти на сериала са главният директор по съдържание Скот М. Гимпъл, творческият директор Анджела Канг, Робърт Къркман, Гейл Ан Хърд, Дейвид Алпърт, Грег Никотеро, Том Люс и Денис Хът. За да видите новия трейлър, моля посетете:    \n \t\n", "date": "2018.08.02", "title": "\"Живите мъртви\" с девети сезон в САЩ и в България"}
{"url": "http://www.duma.bg/node/172316", "text": "Шоколадът, който се изяжда у нас, е между 2,5 и 3 кг годишно (средно на човек), сочи статистиката на производителите. Това е далеч по-малко от консумираното количество в Европа и доста след данните за най-големия консуматор на шоколад - Великобритания, коментира изпълнителният директор на \"Монделийз България\" Светла Лесова в ефира на Bloomberg TV Bulgaria. Експертката отрече съществуването на двоен стандарт на продуктите за различните европейски пазари, като уточни, че единствено вкусовите предпочитания определят количеството на вложените съставки при идентична рецепта. \nБългарските консуматорски навици при шоколада са сходни с тези на европейците, разликата е в самата консумация, тя е много по-малка. Освен това родните потребители предпочитат местните марки, свързани емоционално с детството им. Вкусът към сладкото се изменя и хората над 40 години започват да търсят все повече черния шоколад, а до тази възраст предпочитат млечния. Българите също така са готови да опитват какаови лакомства с нови вкусове, макар и по-скъпи.   \n \t\n", "date": "2018.08.02", "title": "Изяждаме по 3 кила шоколад"}
{"url": "http://www.duma.bg/node/172321", "text": "Залези и цветя преобладават в регионалното издание на престижния конкурс за мобилна фотография, на чиято страница вече са качени над 3000 кадъра на наши сънародници. Желаещите да участват може да го направят до 20 август на адрес  . \nДве седмици след началото на надпреварата България е на трето място сред 20 държави от Централна и Източна Европа и Скандинавските страни по брой на изпратените снимки. Конкурсът безспорно разкрива любовта на нашенците към фотографията, визуалната ни култура, намираща отражение в безброй аранжирани и неочаквани ситуации, улавяни във всеки момент с мобилното ни устройство, и желанието да ги споделим със света в красива форма на мобилна комуникация. \nЕто някои интересни впечатления и препоръки от екипа в България, който преглежда снимките, качвани в конкурса. \nЗалезите са един от най-честите пейзажи в категориите Good Night и Nature, и засега най-застъпената тема в конкурса като цяло. Почти агресивната игра на огнените цветове или нежността на пастелно розовото небе на здрачаване водят до безброй уловени вариации на красотата на това природно явление, което всички обичаме. Внимавайте само за прекалено изгорено слънце, което \"пробива\" снимката. \nЦветята са друга колоритна тема, широко застъпена в конкурса. Красивият боке ефект, поддържан в новите модели на компанията, вдъхновява за кадри с детайлно цвете в близък план на красив артистично размит фон. Подобна композиция имат макро снимки на колоритни насекоми и винаги впечатляващите водни капки върху различни повърхности. \nМоже би най-изразителната категория Faces се радва на огромно разнообразие от лица в широк спектър от настроения и възрасти - от трогателни снимки на запазила любовта си възрастна двойка до хитрите усмивки на малките палавници. Светлината в очите и релефът на лицето, изваян или изсечен от времето, са обект на впечатляващи достойни за изложба снимки. Опитвайте и в черно-бяло - монохромните кадри могат да са ненадминати в изразяването на характера на едно лице.   \n \t\n", "date": "2018.08.02", "title": "Залези и цветя са най-снимани  "}
{"url": "http://www.duma.bg/node/172318", "text": "21-годишната Серен Йълмаз от Турция наддаде 7 кг за 23 минути, след като изяде 255 шишчета в надпревара, организирана от ресторант в Анталия, съобщи агенция Демирйорен. За да прокара обилното количество храна, студентката изпила три чаши айрян и две вода. \nПреди да започне надяждането, Серен тежала 40 кг, след финалното шишче вече била 47 кг. Като награда за моженето си младата жена получи айфон и правото пет месеца да се храни без пари в ресторанта. \n\"Притеснявах се, че стомахът ми ще гръмне. Планирам да подобря скоро рекорда си\", разкри Серен. \nСобственикът на заведението Иляс Демир бил много изненадан от апетита на момичето: \"Никой не предполагаше, че тя има шанс да победи. Но разбрах, че ще спечели, когато започна да яде така, все едно никога не е хапвала. Предишният рекорд беше 194 шишчета за 18 минути.\" \nРесторантьорът е много доволен от рекламата, направена на заведението му, и обеща, че който изяде 400 шишчета, ще получи електрически мотоциклет.   \n \t\n", "date": "2018.08.02", "title": " 21-годишна туркиня качи 7 килограма за 23 минути"}
{"url": "http://www.duma.bg/node/172355", "text": "В четвъртата година на програмния период по Програмата за развитие на селските райони (ПРСР) има едва 5,32% реално разплатени пари, което е 317 млн. лв. при ресурс от 5,9 млрд. лв. Договорени са 26,34 на сто от средствата, което е 1,57 млрд. лв. При нея повечето процедури не са отворени. Това показват данните в Информационната система за управление и наблюдение на средствата от ЕС в България (ИСУН) към 31 юли.  \nКато цяло 54% от европарите за програмния период 2014-2020 г. са договорени. Това са 12,9 млрд. лв. от общо за България 23,68 млрд. Реално разплатените към тази дата пари са 4,38 млрд. лв., или 18,52%. \nНа първо място по сключени договори е Оперативната програма \"Транспорт и транспортна инфраструктура\" - 82,20% от 3,69 млрд. лв. за усвояване. Реално са разплатени 24,1%, или 889 888 670 лв. \nПърви при реално усвоени пари от фирмите е ОП \"Иновации и конкурентоспособност\" - 30,21 на сто от 2,48 млрд. лв., процентът на договорените е 69,52%. \nПри \"Региони в растеж\" процентът на договаряне е 76,33, а на разплатените - 26,83, което е близо 810 млн. лв. \nПо програма \"Околна среда\" са платени 279,3 млн. лв. при 3,64 млрд. лв. ресурс. При нея има забавяне заради учредяването на асоциациите на ВиК дружествата. \nИма раздвижване за програмата \"Наука и образование за интелигентен растеж\", която буксуваше, тъй като нямаше опит. При нея 15,8% от 1,37 млрд. лв. са платени, което е 162 млн., договорени са 42,6%, или над 584 млн. лв.   \n \t\n", "date": "2018.08.02", "title": " Разплатени са едва 5% от парите по селската европрограма"}
{"url": "http://www.duma.bg/node/172359", "text": "Съществува значителна несигурност относно бъдещата реализация на проекта за изграждане на втора ядрена централа у нас. Това посочва Националната електрическа компания (НЕК) в отчета си за първите шест месеца на 2018 година, цитиран от investor.bg. Компанията е оценила направените към момента разходи по проекта, но отбелязва, че не е в състояние да направи надеждна оценка на възстановимата им стойност. Причината е, че това е специфична дейност, а и липсва яснота за бъдещата реализация на проекта, която не е изцяло под контрола на НЕК. \nКъм 30 юни 2018 година направените от НЕК разходи по проекта АЕЦ \"Белене\" възлизат на 2,18 млрд. лева и допълнително към тях имоти, машини и съоръжения - в размер на 78 млн. лева, е видно още от отчета на компанията. \nВ момента Министерството на енергетиката изготвя правилата, по които ще се проведе търгът за избор на стратегически инвеститор в изграждането на АЕЦ \"Белене\". С решение на Министерския съвет ресорният министър Теменужка Петкова трябва да подготви условията до 31 октомври 2018 година.  \nКато част от процедурата е предвидено да се обособи отделно предприятие, в което да бъдат включени всички активи - материални и нематериални, и пасиви на проекта. В момента те са част от НЕК. \nПредстои и оценка на активите, за да се прецени с каква апортна вноска ще може да влезе държавата в проекта при бъдеща реализация, ако бъде намерен инвеститор. Надеждите на правителството са, че активите ще бъдат достатъчни за блокираща квота в проекта. \nНа този етап заявките на правителството са, че няма да има никакви стимули от държавата за изграждането на АЕЦ \"Белене\" - нито гарантиран заем, нито преференциални цени за произведената енергия или договори за разлика, тоест строителството ще бъде изцяло на пазарен принцип. До този момент интерес към проекта са заявили няколко компании, сред които и китайската CNNC.   \n    \n \t\n", "date": "2018.08.02", "title": "НЕК: Съществува несигурност около реализацията на \"Белене\""}
{"url": "http://www.duma.bg/node/172356", "text": "Излишъкът в държавния бюджет надхвърли 2 млрд. лв. и към 31 юли възлиза на 2,023 млрд. лв., сочат предварителните данни на Министерството на финансите. За сравнение, в края на юни положителният резултат на фиска беше малко над 1,7 млрд. лв. \nПриходите в бюджета бележат ръст от 2,07 млрд. лв. на годишна база спрямо юли 2017 г. и достигат 22,55 млрд. лв. към 31 юли 2018 г. Специално данъчните и неданъчните приходи се увеличават с 2,08 млрд. лв., или 10,6%. \nРазходите в бюджета към юли 2018 г. са в размер на 20,5 млрд. лв., което е 52,2% от годишния разчет. Това е с около 2 млрд. лв. повече в сравнение със същия период на миналата година. От МФ обясняват, че растат разходите както по европроектите, така и по националния бюджет, където ръстът идва основно от вдигането на пенсиите и заплатите на учителите.    \n \t\n", "date": "2018.08.02", "title": " Излишъкът в бюджета надхвърли 2 млрд. лв."}
{"url": "http://www.duma.bg/node/172362", "text": "След като стана ясно, че китайската фирма „Хайнан“, част от обединението, което спечели концесията на летище Пловдив, но се отказа да подпише договора за стопанисване община Пловдив ще поиска от държавата да й прехвърли на 100% собствеността върху аеропорта. Новината съобщи зам.-кметът в градската администрация Розалин Петков, цитиран от Дарик. Предложението за придобиване на активите и пасивите на аеропорта ще влезе в извънреден порядък на днешната сесия на местния парламент. \nКонсорциумът между китайската фирма „Хайнан“ и „Пловдив Еърпорт Инвест“ беше определен за концесионер на летище Пловдив след проведена процедура в края на март, тази година. Договорът трябваше да е за 35 години, като за този срок концесионерът се задължаваше да инвестира в летището близо 80 милиона евро. Той обаче не беше подписан, като се предполага, че една от основните причини е смъртта на основателя на китайския конгломерат, който загина при трагичен инцидент през миналия месец. \nОчаква се след решението на общинските съветници кметът на Пловдив Иван Тотев да обясни по какъв начин и с какви средства как местната управа ще управлява и развива летището, ако държавата приеме да го прехвърли на общината. \n    \n \t\n", "date": "2018.08.02", "title": " Община Пловдив иска собствеността върху летище Пловдив  "}
{"url": "http://www.duma.bg/node/172361", "text": "Заместниците на икономическия министър Емил Караниколов ще се увеличат с един и ще станат трима. Това стана с решение на правителството за промяна в Устройствения правилник на Министерството на икономиката. Предвижда се увеличаване числеността на заместник-министрите на икономиката от двама на трима, за сметка на числеността на общата администрация и респективно числеността на дирекция \"Финанси и управление на собствеността\". \nЗаместник-министърът щял да подпомогне министъра при осъществяването на политическата програма на правителството в областта на икономиката, при разработването на проекти на нормативни актове и при изпълнението на многофункционалните му правомощия, пише в съобщението. Такъв обаче засега няма посочен.     \n \t\n", "date": "2018.08.02", "title": "Зам.-министрите в икономиката ще станат трима "}
{"url": "http://www.duma.bg/node/172357", "text": "От вчера са в сила промени в банковите такси. Българската народна банка (БНБ) сложи таван на комисионите, които трезорите начисляват за теглене от банкомат, разкриване на сметка или плащане с дебитна карта. С промените трябва да се намали таксата за откриване на разплащателна сметка. Откриването й ще струва максимум 1,79 лв. Досега лимитът на цената на тази услуга беше 2,16 лв. Ако към сметката има и дебитна карта, таванът на цената на таксата ще намалее от 1,92 на 1,32 лв. В същото време обаче обслужването на разплащателна сметка ще поскъпне. \nПо-скъпо ще е тегленето на пари в брой от сметката в офиса на банката, тъй като средната такса за суми до 1000 лв. ще нарасне от 89 стотинки до 1,02 лв. От вчера по-скъпо вече струва и тегленето на пари с дебитна карта от банкомат на друга банка. \nСпоред европейските изисквания всяка година централната банка е задължена да публикува анализ на средните цени на банковите такси. Банките трябва да съобразят своите банкови такси със средните цени, определени от централната банка. \nМеждувременно БНБ съобщи, че  печалбата на банковата система за първото шестмесечие на 2018 г. е 801 млн. лв. Това е сериозен ръст спрямо миналата година, когато трезорите отчетоха положителен резултат от 660 млн. лв. \nВ края на юни активите на банковата система възлизат на 100,1 млрд. лв., като отбелязват увеличение с 2,6%, или 2,6 млрд. лв. спрямо март тази година. \nСобственият капитал в банковата система възлиза на 12 млрд. лв. Брутните кредити достигат 58,9 млрд. лв. Кредитите за домакинствата нарастват с 1,1 млрд. лв., или 5,5% през второто тримесечие, а за бизнеса - с 0,641 млрд. лв., или 1,9%. Брутните необслужвани заеми са 7,7 млрд. лв., а нетните, тоест след приспадане на обезценките - 3,5 млрд. лв. \nДепозитите също нарастват през второто тримесечие - с 2,5 млрд. лв., или 3%. В края на юни те възлизат общо на 86,1 млрд. лв. Спестяванията на домакинствата са нараснали с 956 млн. лв., или 1,9%, а на бизнеса - с 578 млн. лв., или 2,4%.   \n \t\n", "date": "2018.08.02", "title": "В сила са новите банкови такси "}
{"url": "http://www.duma.bg/node/172360", "text": "Германският автомобилен гигант VOSS Automotive влиза в Баховица и обещава да разкрие  нови 1000 работни места за региона. Кметът на община Ловеч Корнелия Маринова ще се срещне с представителите на германския концерн, който обещава до шест месеца да започне производството в региона, съобщава прес отделът на общината.  \nИнвеститорите вече са подписали дългосрочен договор за наем на площ от 12 225 кв. м в рамките на \"Баховица Индустриален парк\" ЕАД, където ще ползват халета на автомобилния завод. Инвеститорът е наел и административна сграда, намираща се на територията на завода. Става дума за производствената сграда на \"Литeкc мoтopc\", кoйтo пpoизвeждaшe aвтoмoбили с марката Grеаt Wаll. Пpeз февруари 2017 г. обаче дpyжecтвoтo поиска откриване на производство по несъстоятелност. Общината се е ангажирала да съдейства за бързото административно обслужване на VOSS Automotive, така че до шест месеца производството да стартира. Първата среща на представители на местната власт и стратегическия инвеститор е била в началото на март. След като са посетили и други градове в Северна България, в крайна сметка германците са се насочили към Баховица. Новото производство трябва да заработи през второто тримесечие на 2019 г. и ще се фокусира изключително върху компоненти за леки автомобили.     \n \t\n", "date": "2018.08.02", "title": "Германски автомобилен доставчик наема халетата на \"Литекс Моторс\""}
{"url": "http://www.duma.bg/node/172325", "text": "\"Кино за пътешественици\" за поредна година кани зрителите на околосветско пътешествие, което започва днес, 2 август, и ще продължи до 12 август в салоните на Културния център G8 и Евро синема. \nЧетири ексклузивни прожекции са включени в програмата тази година. \"На път през Сахара\" представя екстремното приключение на двама британци, което започва в Мароко, преминава през Западна Сахара и Мавритания и приключва в Сенегал. \"Изгубената камера: Непал\" отразява всекидневието и традициите на хората от планинската държава. \"С тук-тук из Етиопия\" следва група италианци, решили да опознаят едни от най-интересните племена, населяващи африканския континент. \"Сама в Иран\" показва пътешествието на шведка, която решава да се изправи срещу предразсъдъците, които повечето европейци имат към Иран, и да покаже колко топло е посрещната от местните. \nВсеки от четирите филма ще бъде прожектиран еднократно и ще бъде съпътстван с любопитна презентация - Петя Кокудева ще сподели за своите преживявания в пустинята Сахара, Теодора Василева ще разкаже за своите срещи с племената в Етиопия, а Здравко Григоров и Ангел Хаджийски ще поговорят за пътуванията си из Иран и Непал. \n\"Кино за пътешественици\" ще покаже 19 заглавия, заснети из различни краища на света. Зрителите ще пътешестват както из любими дестинации - Неапол, Истанбул, Мумбай и Маракеш, така и из труднодостъпни места - джунглата на Амазонка, населените с редки животни африкански резервати и смразяващите върхове на най-високите планини на всеки от континентите.     \n \t\n", "date": "2018.08.02", "title": "Околосветско пътешествие на екрана  "}
{"url": "http://www.duma.bg/node/172323", "text": "\"Зелената библиотека\" на Столичната библиотека ще бъде за първи път в парк \"Гео Милев\" на 4 август от 10 до 14 ч. Подготвили сме изненади, забавни и полезни игри, тебеширени рисунки и четене на книги, информират организаторите. Децата ще могат да рисуват с художничката Елена Доксаки, чиито картини са в частни колекции в Япония и Дания. Свои стихове ще чете сестра й поетесата Екатерина Цветкова. Ще се включат доброволци от фондация \"Деца на България\" и малките читатели ще могат да участват в забавен \"Светофар: книги и четене\". Продължава инициативата \"Споделени книги\" - \"Вземи, прочети, върни\". \n    \n \t\n", "date": "2018.08.02", "title": "Книги, поезия и игри в парка \"Гео Милев\""}
{"url": "http://www.duma.bg/node/172327", "text": "Световноизвестни диригенти и солисти ще музицират със Софийската филхармония от септември 2018 до юни 2019 г. Концертната програма за новия сезон е разделена на 14 концертни цикъла, а само през август почитателите на класическата музика могат да купят комбиниран билет за всеки от циклите с 20% отстъпка. Ценните пропуски са налични ексклузивно в мрежата на \"Ивентим\" през целия месец, съобщава Кремена Николова-Флор, експерт реклама и връзки с медиите на Софийската филхармония. \nВ официалните страници на Софийската филхармония и \"Ивентим\" може да се намерят подробности за изявите в програмата на новия сезон. Първият забележителен гост е грузинският бас Паата Бурчуладзе, който ще представи най-доброто от своя репертоар в зала \"България\" на 21 септември. \nКонцертните цикли на Софийската филхармония са тематични и улесняват публиката при избор на събития според индивидуалния вкус. За почитателите на симфоничната музика интерес би представлявал цикълът \"Големите симфонии I\", който започва на 27 септември с концерт на виртуоза на цигулката Вадим Репин, на 26 октомври световно признатият диригент Павел Балев дирижира шедьоври от класическата музика, а поредицата продължава през целия сезон с участието на забележителни солисти от цял свят. Интересни за деца и родители са концертите за най-малките -  \"Фортисимо\", а сред заглавията на концертните цикли откриваме \"Шедьоврите на XX век\", \"Пианистите\", \"Руски приказки\", \"Магията на Бетовен\" и др.   \n \t\n", "date": "2018.08.02", "title": " Софийската филхармония пуска билети с отстъпка за новия сезон"}
{"url": "http://www.duma.bg/node/172324", "text": "Старозагорската опера гостува на 3 август от 21 ч. на фестивала \"Летни вечери на операта и балета - Баба Вида\" с \"Травиата\" от Джузепе Верди. Драматичната история на Дюма-син \"Дамата с камелиите\" ще оживее на площад \"Бдинци\" в изпълнение на изключителен солистичен състав, информира Сийка Лапачка. Сопраното Беса Лугичи от Косово ще изпълни ролята на Виолета Валери (на снимката), а Ивайло Михайлов ще се превъплъти в образа на нейния любим Алфред Жермон. На диригентския пулт ще застане Владимир Бошнаков. В ролята на Жорж Жермон ще се представи баритонът Иван Кабамитов. В спектакъла на \"Травиата\" участват още Нели Нечева, Ивайло Йовчев, Камелия Стойчева, Александър Марулев, Евгений Арабаджиев, Игнат Желев, солистите на балета Анелия Димитрова и Ивайло Янев, хор на Старозагорската опера, оркестър \"Симфониета\" - Видин. Режисьорската адаптация е на Славчо Николов, сценография и костюми Борис Стойнов, хормайстор Младен Станев.     \n \t\n", "date": "2018.08.02", "title": "Старозагорската опера гостува във Видин с \"Травиата\""}
{"url": "http://www.duma.bg/node/172329", "text": "Този автопортрет на писателя Стоян Бойчев, озаглавен \"Дъхът на земята\", ми дойде като мехлем на рана. Светът е по плажове и курорти, а ние с него, а и приятелят ни Пенчо Чернаев, си седим в скромните жилища и се четем един друг. Тази негова книга прелетя от ръка в ръка в читалнята на библиотеката в \"Младост\", но аз успях да я издърпам и да кажа, че държа да не я изпускам. Така и стана. На титулната страница имаше автограф от автора \"На Пенчо Чернаев\", от който ставаше ясно, че са земляци, набори, приятели, събратя... И още не бях стигнал края на четенето, намерих в писателското тефтерче домашния телефон на този изискан подреждач на думите в изречения, или - този художник, чиято палитра е богата на цветисти думи и багрите са красива мозайка. Та му казах нещо. Какво деликатно движение в природата, какво мълчаливо говорене чрез нея, какво сливане с нея и се питаш той ли е тя, или тя е той... А го чувам да казва: \"Каква е тази магия, която носим в кръвта си?\" И дори сякаш с въздишка обяснява: \"По света има по-хубави места от нашето гнездо, ала това кътче земя, където си се родил и си направил първа крачка, където почиват костите на дедите ти, не, тази земя за нищо на света не можеш да замениш...\" На себе си говори Стоян Бойчев и ми е хубаво, че го чувам дори с намаления си слух... И още нещо го чух да ми нашепва: \"А аз и на стари години мечтая, че и сънувам: върнал съм се и щом се изкача на Предела, навръх Стара планина, отбивам се надясно по пътеката към Божура...\" \nВ цялата автобиографична сладкодумна блага реч този нашенец се щура из своето Еленско отечество, пейзажът е тих и населен с негови близки, той върви и търси нещо, но знае, че и нещото го държи за себе си, защото това малко отечество е центърът на света, от него тръгват концентричните кръгове на твоето съществуване, защото дъхът на земята е в кръвта на това будно чедо, вгледано в сетивата на своята природа... \nТа когато бях прочел чуждия екземпляр на хубавата книга за живота на Стоян Бойчев, пристигна по пощата и моят екземпляр с автограф, в който съм чувствителен като струна... Благодаря ти, Маестро. \nТолкова хаотичен текст никога не бях писал. Извинявай, читателю. \n    \n \t\n", "date": "2018.08.02", "title": " Новата книга на Стоян Бойчев - като мехлем на рана"}
{"url": "http://www.duma.bg/node/172322", "text": "Дирекция \"Култура\" на Столичната община организира през летните месеци детски програми и концерти в Борисовата градина, Южния парк, парка \"Заимов\" и др. На лятната естрада в Борисовата градина на 4 август от 19 ч. концерт ще изнесе оркестър \"Прима виста\". Следващия ден, на 5 август, от 11 ч. започва детското представление \"Един необикновен рожден ден, или пакости край тортата\" на \"Жар театър\", а вечерта от 19 ч. е концертът на \"Дикси бойс бенд\".   \n \t\n", "date": "2018.08.02", "title": "Лятна културна програма на открито"}
{"url": "http://www.duma.bg/node/172358", "text": "От началото на годината до края на май българите, които живеят и работят в чужбина, са изпратили на близките си тук над 1 млрд. лв., съобщава investor.bg, позовавайки се на данни на Българската народна банка (БНБ). Конкретната сума е 506,9 млн. евро, което е с 6,8 млн. евро повече от същия период за миналата година, когато емигрантите са пратили в България 500,1 млн. евро. \nСамо за май постъпленията са близо 117 млн. евро., което е най-високото ниво от началото на 2018 г. Това прави средно по 3,8 млн. евро, или над 7,4 млн. лв. на ден. Петият месец традиционно е най-силен и през последните няколко години. През май 2017 г. гастарбайтерите са изпратили 115,3 млн. евро. \nСънародниците ни зад граница отново се подреждат до най-големите инвеститори в страната. По данни на БНБ преките чуждестранни инвестиции в България по предварителни данни нарастват с 5,6 млн. евро за май 2018 г., при увеличение с 62,2 млн. евро за май 2017 г. За януари - май 2018 г. преките чуждестранни инвестиции в страната са в размер на 120,5 млн. евро (при 291,4 млн. евро за януари - май 2017 г.). \nОсновните трансфери на българите продължават да идват от САЩ, Испания, Италия, Великобритания и Гърция, където живеят най-много българи и все така се използват предимно за погасяване на битови сметки, кредити, здравеопазване, образование и различни покупки. \nСтатистиката за паричните потоци от емигрантите обаче не е съвсем точна, защото парите, които идват от българите, работещи в чужбина, всъщност са доста повече от отчитаното от БНБ, тъй като тук не се включват донесените пари в брой, а освен това БНБ отчита само преводите над 2500 евро. Все пак данните са показателни за това какво е реалното състояние на българската икономика (основно движена от потреблението) и доколко страната ни е привлекателна дестинация за инвестиции.      \n \t\n", "date": "2018.08.02", "title": " Над 7,4 млн. лв. на ден пращат емигрантите в България  "}
{"url": "http://www.duma.bg/node/172326", "text": "\n- Жоел, повече от 20 години сътрудничите с Канския кинофестивал, съставяйки предварителния списък на филмите от страните на бившите съветски републики, които препоръчвате на комисията. Как се справяте с тази обемна работа? \n- Много просто: сега гледам филмите през нощта. Преди по няколко пъти в годината пътувах до Русия, гледах филмите на лента, но след това режисьорите и продуцентите започнаха да ми изпращат DVD и линкове. Затова сега пътувам по-рядко, но мога да кажа, че гледам повече филми, отколкото когато пътувах. Всяка година се запознавам с по 40-50 пълнометражни филма от бившите съветски републики, което ми дава добра представа за киноиндустрията в тези страни. \n- 71-вият световен кинофорум в Кан вече е в историята. Как подготвяте следващото му издание? \n- Още с приключването на кинофестивала започваме да работим за следващото издание. Подготовката продължава цяла година. Следя филмите, които сега се снимат, постоянно общувам с режисьорите, с актьорите, с продуцентите на различни кинофестивали, по имейла или по телефона, когато съм там. Наскоро бях на \"Кинотавър\" в Сочи, гледах почти всички филми, които бяха показани. За мен е необходимо и много полезно да посещавам този форум, защото там се събира цялото руско кино и научавам какво ще бъде готово следващата година. \n- Преди години участвахте във филма на Режис Варние \"Изток-Запад\", в който се снимаха и много български актьори. Какво си спомняте от онзи период? \n- Това беше преди 20 години... Честно казано, малко неща си спомням от онова време. В София бях само три дни, за да участвам в епизодите, където играя с Олег Меншиков и Катрин Деньов. \n- Друг път били ли сте в България? \n- Бил съм сигурно 5-6 пъти... \n- Отлично говорите руски език, къде сте го учили? \n- Завършил съм руския факултет в Сорбоната, където учих 4 години. След това постъпих в Парижкия институт за устни и писмени преводачи и станах синхронен преводач. \n- На 71-вия кинофестивал в Кан съпровождахте руския режисьор Андрей Звягинцев, който беше член на журито под председателството на Кейт Бланшет. Какво ви хареса и какво не? \n- Хареса ми работата като преводач на членовете на журито. Колкото до филмите и тяхното обсъждане - нямам право да разкривам подробности. \n- В живота ви има много интересни и необичайни факти. Например в средата на 80-те години сте преподавали френски в Института за чужди езици в Казахстан - Алма-Ата. Как се озовахте там? \n- В Института за чужди езици в Алма-Ата преподавах френски от октомври 1983 до юни 1984 г. Тогава във Франция военната служба беше задължителна за момчетата. Трябваше да служа една година. За тези, които не искаха да отидат в армията, имаше възможност да изберат гражданска служба в зависимост от нивото на знанията си. Както направих аз. Това, че съм изучавал руски език, беше моят аргумент пред Министерството на външните работи, което, в рамките на културното сътрудничество със Съветския съюз, изпращаше там преподаватели по френски език (асистенти). От Франция бяхме 70 души и ни разпратиха по целия Съветски съюз. Аз попаднах в Казахстан - Алма-Ата, където бях единственият от капиталистическа страна. \n- А кога у вас се породи любовта към киното? \n- Сложно ми е да отговоря на този въпрос. Не знам... Но откакто се помня, винаги съм обичал киното. Постоянно гледах филми и четях книги за киното. \n- Участвали сте в няколко продукции като актьор - продължавате ли да се снимате? \n- Отдавна не се снимам, а и нямам предложения... Вече съм стар (смее се). \n- Жоел, благодаря ви за този разговор - с пожелание за нови срещи на следващия кинофестивал в Кан през 2019 г.     \n \t\n", "date": "2018.08.02", "title": " Жоел Шапрон: Откакто се помня, обичам киното "}
{"url": "http://www.duma.bg/node/172347", "text": "Президентът Доналд Тръмп изрази убеденост, че преговорите между САЩ и Иран са неизбежни, предадоха медиите. \n\"Имам чувството, че съвсем скоро те ще разговорят с нас. А може би не и това също е ОК\", заяви Тръмп по време на предизборен митинг в Тампа, Флорида. Проявата бе организирана в подкрепа на кандидатите републиканци за Сената и губернаторския пост. Тръмп използва случая, за да повтори тезата си, че предишната администрация на Барак Обама е сключила \"ужасно, едностранно\" споразумение за ядрената програма на Иран. Той също повтори готовността си за среща без предварителни условия. \nВ същото време иранският външен министър Мохамед Зариф отхвърли предложението на Вашингтон за преговори. В съобщение в туитър той отбеляза, че \"заплахите, санкциите и пиар номерата няма да проработят\". По думите му Иран и САЩ са преговаряли в продължение на две години и споразумението работи. \n    \n \t\n", "date": "2018.08.02", "title": "Тръмп: Диалогът с Иран е неизбежен"}
{"url": "http://www.duma.bg/node/172345", "text": "Докато у нас погледите са насочени преди всичко към Брюксел и догадките от срещата Тръмп-Путин, в Йоханесбург срещата на БРИКС (Русия, Китай, Индия, Бразилия, Южна Африка) плюс наблюдателката Турция дава толкова икономико-политически сигнали, че всяко загърбване на заявеното там може да се определи като късогледство. Ердоган например убедено е заявил, че \"в областта на енергетиката искаме да изведем напред съществуващото сътрудничество със страните от БРИКС\". \nВъпрос от рода \"А ние къде ще сме в схемата?\" е логичен, ако умеем да разчитаме сигнали. \nТурският президент също е предложил БРИКС да създаде свой орган за кредитен рейтинг и това няма как да няма нещо общо с проблемите, които изпитва напоследък Анкара във връзка с получаването на кредити от външни финансови институции. Този въпрос е толкова съществен за Турция, че дори в последния ден на срещата след общата снимка  на лидерите в \"Сандтон конвеншън център\"  Ердоган отново е заявил, че \"можем да задействаме както в рамките на БРИКС, така и отделно в Турция създаването на \nнов международен безпристрастен орган за кредитен рейтинг\".  И е подчертал, че говори от името не само на Турция, но и на страните от Организацията за ислямско сътрудничество (ОИС). Амбициите му за лидерство в ислямския свят явно имат ново проявление. Няма как обаче участвалите в разговорите в Южна Африка да не са съгласни с изводите му, че \"станахме свидетели на войни, терористични акции, икономически кризи и природни бедствия, които нанесоха големи поражения на човечеството\", а това означава, че \"светът е в кризисен период\". Защото наистина \"на всеки 10 години има повтаряща се икономическа криза и ако не променим тази структура съобразно днешните условия, няма как да продължим\". Призивът е развиващите се икономики да окажат влияние върху системата от нарастващи проблеми и  ето защо \"следим с внимание ролята, която БРИКС иска да поеме\". \nРазбира се, че Ердоган не е пропуснал да спомене за бежанците, които се намират по границата със Сирия и е посочил броя им \"4 млн., за които похарчихме 32 млрд. д.\". Който може, да провери.  \nИнтересни са и изявленията, които  Путин и Ердоган са направили след продължилата  1.15 ч. среща между тях. Путин припомнил пред камерите, че Ердоган го бил \"поканил на вечеря в ресторант\", а Ердоган с усмивка потвърдил, че \"поканихме и чакаме\". Още по-широко усмихнат Путин продължил, че \"ако внасяте наши месни продукти, тогава в този ресторант да има руски меса\".  Шеги и закачки, но няма как те да не са т.нар. сигнална политика.  Която Ердоган явно е разчел, което личи от отговора му: \"Аз с предимство и удоволствие ви очаквам, като се върнем, ще го решим, да не го отлагаме\". Сигурно не става въпрос само за срещата на 7 септември в Анкара заедно с лидерите на Русия, Франция, Германия и Турция? \nВсъщност изявленията на Ердоган в Йоханесбург имат пряка връзка с икономическата  ситуация в Турция. Както Волкан Йоздемир, президентът на EPPEN (Институт за енергийна политика и търговия), каза в интервю пред \"Спутник\", \"САЩ се възползват от затрудненията на Турция да получава кредити от международни институции и я шантажират, което може да доведе до криза в страната\". Напрежението в отношенията между САЩ и Турция наистина расте след воденото в Анкара дело срещу американския свещеник Ендрю Брънсън, обвинен във военен и политически шпионаж, както и за подпомагане на терористични организации. Американският вицепрезидент Майк Пенс вече обяви в туитър, че \"ако не бъде освободен Брънсън, ще бъдат предприети икономически санкции към Турция\". В комисията по външни отношения в Сената на САЩ е прието решение за ограничаване кредитите, отпускани на Анкара от международни финансови институции. Президентът Тръмп потвърди, че \"ще бъдат прилагани широки санкции спрямо Турция\". А \"Ню Йорк Таймс\" пише, че \"към Турция ще бъде прилагана тактика, подобна на закона Магнитски\". Агенция Блумбърг пък е убедена, че \"американските санкции ще бъдат насочени  към бизнесмените от близкото обкръжение на Ердоган\".  Може и да не се стигне до тежки мерки, за които говорят във Вашингтон, но редица анализатори в Турция  са убедени, че има открит натиск върху Анкара. Не крият, че \"има сериозни заплахи от някои кръгове в САЩ\". Пастор Брънсън, разбира се, е само повод за икономически санкции, но е много вероятно \"те да продължат, докато се реализира това, което искат САЩ\", казва в същото интервю Волкан Йоздемир. Явно има проекти (някои ги наричат сценарии заради интереси) спрямо Анкара и кризата в турската икономика дава възможност  да бъдат по-лесно постигнати. При 500 млрд. д. \"борчове\", при спешна нужда от \"горещи пари\" и при непрекъснато спадащ курс на турската лира, ситуацията е \"подходяща за натиск\" и за \"вкарване на Турция в път, който те желаят\". Турция е принудена да търси алтернативи - като например постигнатите договорки с Китай за нови кредити. Йоздемир дори предлага \"да се оценят всички военни, политически и икономически заплахи, идващи от Запад, и Турция да се противопостави на такъв шантаж, защото има голям риск да платим сериозна цена от икономическа гледна точка\". Кризисният потенциал се определя като висок, но \"оценявайки нови алтернативи, можем да отидем от финансова към произвеждаща икономика\", т.е. \"една криза не е краят\". \nНай-често задаваният въпрос тези дни в Анкара е \"докъде може да стигнат САЩ със санкциите срещу Турция?\". Очаква се Вашингтон да възпрепятства доставките на F-35, за които Анкара е внесла съответен аванс, да има санкции към определени лица в Турция или да се засегнат техни авоари, но няма гаранция, че Вашингтон ще се ограничи само с тези мерки. \nЗатова другият важен въпрос, по който се дискутира в Турция, е \"каква е целта на санкциите?\". Най-честият отговор в турските медии е \"да върнат Турция в американска орбита\", или \"да се съгласим с позициите на САЩ за Сирия и Иран\". Предстои да се види кой каква цена ще плати, кой ще отстои интереси, кой как ще постигне  целите си и дали Ердоган ще съумее да осъществи заявеното при спечелване на президентския пост само преди месец - \"Турция ще води независима от никого политика, тя е независима суверенна страна\". А че търси алтернативи, се видя и при срещите на БРИКС в Йоханесбург.      \n \t\n", "date": "2018.08.02", "title": "Анкара под натиск  "}
{"url": "http://www.duma.bg/node/172348", "text": "Албанският президент Илир Мета отказа да подпише новия \"Закон за данък печалба\", който бе одобрен от управляващото мнозинство на премиера социалист Еди Рама. \nТова стана броени дни, след като президентът върна и закона за народния театър, отбелязва скопското електронно издание \"Независен\". Според държавния глава новият законодателен акт фаворизира хазартния бизнес. Той поощрява игрите на късмета и не взима предвид обществения интерес и отрицателните ефекти върху гражданите. \n\"Използването на данъчни стимули в областта на бизнеса с игри на късмета не е добре преценено от правителството и парламента с оглед на социалните драми и семейни конфликти, които се случват непрекъснато заради участие подобни игри\", се казва в съобщението на Президентството. \nМиналата седмица президентът върна и закона за разрушаване на Националния театър с аргумента, че той нарушава принципите на \"равенство пред закона\" и \"свободата на икономическото въздействие на гражданите\". Това са принципи, заложени в Конституцията на страната, мотивира се държавният глава.     \n \t\n", "date": "2018.08.02", "title": "Илим Мета върна закона за хазарта"}
{"url": "http://www.duma.bg/node/172346", "text": "Атентаторът от Манчестър е бил спасен от британски военни в Либия през 2014 г., пише британският вестник \"Дейли мейл\". \nСалман Абеди, чиито роднини са либийци, е бил на ваканция в Либия през август 2014 г. Понеже гражданският конфликт там бил все още в разгара си, правителството в Лондон предложило евакуация на британците, пише вестникът. Абеди и по-малкият му брат Хашем се оказали сред 100 британски граждани, които били превозени с кораб на британските ВМС от Либия в Малта, откъдето те хванали полет за Великобритания през август 2014 г. \nВпоследствие Салман и брат му се радикализирали съгласно признанието на Хашем. Атаката в Манчестър на 22 май 2017 г. е най-кръвопролитната от петте терористични нападения на Острова през миналата година - при него загинаха 36 души. Терористичният акт бе извършен в края на концерта на американската изпълнителка Ариана Гранде.     \n \t\n", "date": "2018.08.02", "title": "Британските ВМС спасили терорист"}
{"url": "http://www.duma.bg/node/172349", "text": "В Централноафриканската република (ЦАР) бяха убити трима руски журналисти, съобщи РИА \"Новости\". Телата им бяха открити на 23 км от град Сибут. У тях били намерени журналистическите им карти. Предполага се, че тримата са били убити от неизвестни лица. Тримата са били изпратени в ЦАР от \"Центъра за управление на разследванията\" на Михаил Ходорковски. Те снимали филм за страната, последната връзка с тях била в неделя. \nРъководителят на центъра Андрей Коняхин разкри, че тримата \"се отклонили от набелязания маршрут на разстояние 23 километра\". Според него поведението на водача на групата било съмнително. Водачът се числил към мисия на ООН и фигурирал в базата на френските журналисти, които работят в страната. Руските журналисти обаче пренебрегнали предупрежденията. На следващия ден те били разстреляни, а изненадващо жив е останал шофьорът, разказал Коняхин. Не е много ясно дали това е именно водачът. По-рано местните власти съобщиха, че групата била нападната от 10 души и всички говорели арабски.  \nЦАР се контролира от 15 въоръжени групировки, президентът Фаустин-Арчанг Тоуадера държи много малка част.   \n \t\n", "date": "2018.08.02", "title": "Руски журналисти убити в Африка"}
{"url": "http://www.duma.bg/node/172344", "text": "Хиляди турци избягаха от режима на президента Ердоган. Много от тях намериха прием в Германия, пише \"Ди велт\" в своя публикация, озаглавена \"Новите турци\". Публикацията започва с историята на един 60-годишен турчин от Истанбул. \"В горещите летни месеци Мустафа Алтиоклар по навик обикновено посяда в някое истанбулско кафене край Босфора. Тази година обаче той си пие кафето в берлинския квартал Кройцберг. Мустафа Алтиоклар още дълго време няма да може да се завърне в родния си Истанбул, отбелязва изданието. Причината за неговото изгнание е в политиката на турския президент Реджеп Тайип Ердоган, който след преизбирането си вече разполага с цялата власт. \nМоже да е имало и манипулации, но все пак на изборите на 24 юни повечето турци са гласували за Еродган, за автокрацията, казва Алтиоклар пред изданието. Той е сред онези, които не са гласували за Ердоган. Нещо повече дори - принуден е бил да избяга от Турция заради издадена срещу него заповед за задържане заради критиките му срещу Ердоган. Алтиоклар, който е лекар и филмов режисьор, признава, че още през 2002 г., когато партията на Ердоган спечели изборите, той е бил наясно, че Ердоган ще ислямизира страната. И още оттогава той открито се обявява срещу него. Заради което филмите му, излъчвани преди по телевизията и на големия екран, са били спрени, а самият той е влязъл в \"черния списък\" с противниците на режима, посочва изданието. \nАлтиоклар е един от хилядите турци, които след неуспешния опит за преврат на 15 юли 2016 г. са принудени да напуснат Турция, четем по-нататък в \"Ди велт\". По данни на германското министерство на вътрешните работи, през първите 6 месеца на тази година близо 3400 турци са подали молба за политическо убежище в Германия - почти толкова, колкото и през миналата година. Сред тези хора има немалко висшисти, военни, учени, хора на изкуството, бивши държавни служители и близо 300 дипломати, отбелязва изданието. БГНЕС     \n \t\n", "date": "2018.08.02", "title": " Турците избраха автокрацията  "}
{"url": "http://www.duma.bg/node/172351", "text": "Лавров може да преговаря с Помпео \nРуският външен министър Сергей Лавров може да проведе среща с колегата си от САЩ Майк Помпео, съобщи ТАСС. Това може да стане днес на годишната среща на Асоциация на страните от Югоизточна Азия (АСЕАН) в Сингапур. Лавров може да се срещне и с други външни министри от АСЕАН. \n САЩ обмислят по-високи мита за Китай \nПрезидентът Доналд Тръмп смята да предложи 25% мита вместо обявените по-рано 10% върху вноса на китайски стоки и услуги на стойност 200 млрд. долара, предаде агенция Блумбърг. В администрацията са на мнение, че 10% мито не е достатъчно. Решението още не е окончателно и изявление по въпроса се очаква до дни.  \n В Дания забраняват бурките \nДания влиза в сила закон за забрана на облекло, което напълно покрива лицето, включително никаб и бурка. Текстът разрешава покриване на лицето при \"видима причина\" като студено време или управление на мотор с каска. При първо нарушение на закона ще бъде налагана глоба до 1600 долара или до 6 месеца затвор. Ердоган заклейми евангелисткия и ционистки манталитет на САЩ \nНикой не печели от заплашителния език на САЩ, предупреди турският президент Реджеп Ердоган пред журналисти в Анкара. Медиите припомнят, че САЩ и Турция обтегнаха отношенията си заради задържания в Турция американски пастор, обвинен в тероризъм. Анкара няма да направи компромис за независимостта на съда, \"евангелисткият, ционисткият манталитет\" на САЩ е неприемлив, изтъкна Ердоган. \n Румънка загина от дъждове в Румъния \nВъзрастна жена е мъртва, а стотици къщи и търговски сгради са наводнени след обилните дъждове в Североизточна Румъния. Жертвата на бедствието е на 71 години. Спасителите изпомпваха вода от много къщи, на някои места хората бяха  евакуирани. \n \n    \n \t\n", "date": "2018.08.02", "title": "Кратки новини"}
{"url": "http://www.duma.bg/node/172379", "text": "Семейства на деца, останали без родител, ще получават нов вид месечна помощ от 2019 г. Тя ще се отпуска на базата на доходен критерий, съобразен с другите месечни помощи по Закона за семейните помощи за деца, който през т.г. е 450 лв. Доходният критерий се определя ежегодно със Закона за държавния бюджет. За да се получават новата помощ, децата, в зависимост от възрастта си, трябва да посещават детска градина или училище. Друго условие е да нямат право на наследствена и персонална пенсия. Това обяви вчера социалният министър Бисер Петков. Той посочи, че помощта ще стане факт чрез промените на Закона за семейните помощи за деца, които правителството прие на вчерашното си заседание. \n\"По разчетите от социалната помощ, която предлагаме, потенциално могат да се възползват 5600 деца. В момента близо 2700 деца получават персонални пенсии от Държавното обществено осигуряване. С този законопроект се прави първата стъпка за извеждане на нехарактерни за осигурителната система плащания, които имат социален характер, към системата на социално подпомагане\", обясни Петков. Той уточни, че заявяването на новата семейна помощ ще бъде основание за прекратяване на персоналната пенсия на децата, ако получават такава, но отпуснатите до края на годината ще продължават да се изплащат. Като размер новата семейна помощ ще бъде по-висока от сегашната персонална пенсия за сираци, която е 113 лв., обясни Петков. \nМеждувременно преди заседанието на кабинета премиерът Бойко Борисов поиска незабавна инспекция на дневните центрове за хора с увреждания, за да се види какво е качеството на услугата. \"След срещата с различните неправителствени организации, с министрите и с вицепремиера Дончев, от това, което сега като план сме направили, ще ми се социалният министър, вицепремиерът, здравният министър, те самите или оторизирани от тях хора, бързо да направим инспекция и да проверим тези дневни центрове, нивото, качеството на работа, качеството на услугата, защото се оказва, че и сега се дават много пари, но претенциите са, че самата услуга не е на необходимото ниво. Така че като свърши Министерският съвет, министрите да седнат, да направят с Томислав Дончев бърз план и да действате. Не трябва сега да го оставяме това с вакуум\", заяви в началото на заседанието Борисов.   \n \t\n", "date": "2018.08.02", "title": " Нова месечна помощ за деца ще замени персоналните пенсии "}
{"url": "http://www.duma.bg/node/172381", "text": "Временно отстранената от длъжността кмет на кв. \"Младост\" Десислава Иванчева е приета в болница, стана ясно от публикация в социалните мрежи. Бе пуснато и видео, на което тя е с белезници на ръцете и оковани крака. Стана ясно, че Иванчева е приета за една седмица, за да се изследва тумор на хипофизата, който има от две години. \n\"Силно се надяваме туморът да не се е увеличил, но е възможно, като имаме предвид болките в главата й, от които отдавна се оплаква, огромният стрес, който преживя от показния арест, и престъплението по набеждаване за подкуп, извършено срещу нея и Биляна Петрова, унижението в съдебните зали и медиите, както и пребиваването в отвратителните условия в ареста\", пише в съобщението. С Иванчева и Петрова се държали като с опасни престъпници.  \n\"Вижте във видеото как е окована Деси Иванчева - като Ханибал Лектър, само маската са пропуснали, но пък я бяха наплашили достатъчно, като й бяха забранили да говори\", пише още в текста, с който е придружено видеото. \nПо-късно бе внесена подписка, адресирана до правосъдния министър Цецка Цачева, за пускането на свобода на Иванчева и Петрова, за самоотвод на спецпрокуратурата и за започване на независимо разследване срещу организираната престъпна група, която е набедила двете жени за взимане на подкуп.   \n \t\n", "date": "2018.08.02", "title": "Приеха Десислава Иванчева в болница, отведоха я с белезници"}
{"url": "http://www.duma.bg/node/172383", "text": "Консорциумът \"Софер\" обжалва решението на  Центъра за градска мобилност, който избра \"Си Ен Си София тикетинг систем\" за изпълнител на обществената поръчка за изграждането на системата за електронно таксуване в градския транспорт. Жалбата е внесена във вторник в Комисията за защита на конкуренцията. \n\"Софер\" остана на второ място в конкурса. В консорциума влизат българските фирми \"Димирома\" и \"Декарт\" и румънската \"УТИ груп\". Спечелилият обществената поръчка консорциум \"Си Ен Си София тикетинг систем\" предложи да изгради системата, която включва и видеонаблюдение на превозните средства, за малко над 73 млн. лв. без ДДС. Освен това компанията трябва да получава 5,85% от приходите от продадените електронни карти и билети, но не повече от 10 млн. лева. \nСъгласно условията на обществената поръчка консорциумът трябва да направи дългоочакваната тикет система в рамките на 24 месеца, като се предвижда въвеждане в експлоатация на над 15 хиляди устройства в над 1350 превозни средства от 4 типа транспорт, монтаж на оборудване в 11 депа, 52 метростанции и над 80 търговски обекта. Част от договора е интеграция на новата система към вече съществуващите и обучението на 3000 служители на ЦГМ и транспортните оператори. \nСега Центърът за градска мобилност ще трябва да изчака решението на КЗК по жалбата и евентуалното атакуване на това решение пред Върховния административен съд, за да сключи договор с изпълнителя. От 2006 г. Столичната община направи няколко опита да започне обществена поръчка за избор на изпълнител на системата, но те бяха спирани заради жалби. \n    \n \t\n", "date": "2018.08.02", "title": " Жалба ще забави още тикет системата в София"}
{"url": "http://www.duma.bg/node/172380", "text": "Полицията във Велинград задържа телефонен измамник, подвел 9-годишно дете да му даде наличните в дома пари. В отсъствието на родителите си момиченцето отговорило на домашния стационарен телефон, на който мъжът се представил за лекар. Версията била, че е пострадала майката на детето и са нужни пари за спешна операция. Притеснено от непознатия, детето събрало в плик наличните в жилището 750 лева и ги хвърлило през прозореца. Измамата е разкрита, когато родителите се прибрали. Те сигнализирали в полицията и мнимият лекар е открит. Той се оказва 22-годишен с криминално досие. По случая е образувано полицейско производство под наблюдението на Районната прокуратура във Велинград. \n    \n \t\n", "date": "2018.08.02", "title": "Задържаха телефонен измамник, взел пари от дете"}
{"url": "http://www.duma.bg/node/172384", "text": "Гладната стачка на служители в \"Български пощи\" се разраства, съобщи лидерът на Националния синдикат \"Защита\" Красимир Митов за ДУМА. Припомняме, че на 30 юли първа започна протеста председателката на синдиката в \"Българския разменно сортировъчен център\" Златка Младенова. Тогава тя обяви, че ще гладува, докато не бъдат отстранени закононарушенията и не бъде сменено цялото ръководство на \"Български пощи\", което умишлено води дружеството към фалит. Ако се наложи, протестът ще се пренесе пред Министерския съвет. Служителите недоволстват заради отнети социални и трудови права, заради лошите условия на труд и ниското заплащане. \nМитов обяви, че към гладната стачка са се присъединили още четирима служители. Пощенци от цялата страна се обаждат, че подкрепят исканията и изявяват готовност да подкрепят колегите си, заяви той. Митов изрази загриженост за  здравословното състояние на Младенова, което се е влошило. \n\"Трети ден управляващите мълчат и демонстрират пълно безразличие към съдбите на гладуващите. В противен случай поне щяха да се срещнат с тях и да ги изслушат. Явно за тях човешкият живот няма никаква стойност. Изказванията на главния изп. директор на \"Български пощи\" ЕАД Деян Дънешки, че за него няма основание за гладната стачка и че едва ли не вече била прекратена, не отговарят на истината\", подчерта Митов. По думите му, въпреки че поредната \"грешка\", допусната от работодателя, е отстранена и на потърпевшите работещи бяха изплатени неправомерно отнетите ваучери и допълнителни възнаграждения, гладната стачка продължава. Протестът ще е, докато не получат гаранция, че подобни \"грешки\" няма да се случват повече.  \nМитов съобщи, че по настояване на работещите в \"Български пощи\" от \"Защита\" са изпратили вчера писмо до лидера на БСП Корнелия Нинова и Георги Свиленски, който е зам.-председател на комисията по транспорт, информационните технологии и съобщенията в НС. \"Гладуващите пощенски служители очакват вашата намеса и съдействие, защото все пак става въпрос за защита на основни човешки, граждански, трудови права. С мълчаливото съгласие на управляващите или по тяхно указание работодателите в целия държавен и общински сектор - ВиК, образование, здравеопазване, столичен градски транспорт и пр., отнемат допълнителни отпуски и възнаграждения, ваучери и други социални права на членовете на \"Защита\". Надяваме се с ваше съдействие тази порочна практика да бъде преустановена и действително в страната да бъде гарантирано упражняването на основни човешки права и свободи\", призовават от \"Защита\" социалистите. Те канят Нинова и Свиленски да се срещнат с гладуващите пощенски служители днес.  \nОт \"Защита\" са изпратили трето писмо до премиера Бойко Борисов, до министър Московски и до Деян Дънешки. \"За случващото се в дружеството, за трупането на огромни загуби и арогантното потъпкване на основни човешки и трудови права отговорността е ваша. За нас е потресаващ фактът, че разрастваща се и продължаваща с дни гладна стачка не бе отразена от управниците и бе отмината с тотално безразличие\", пише в него. \n Зам.-председателят на ПГ \"БСП за България\" Георги Свиленски увери, че протестиращите могат да разчитат на подкрепа от социалистите. \"Досега всеки, който имаше проблем, протестираше под прозорците на премиера. Хората вече се обезвериха и започнаха да предприемат крайни действия и да обявяват гладни стачки. И това неминуемо ще доведе до фатален край на нечий човешки живот. Виждайки безизходното положение, в което се намират, за хората става по-важно да защитят правата и достойнството си, отколкото живота си\", заяви той за ДУМА. По думите му проблемите в \"Български пощи\" са от десетилетия. Случващото се там ни притеснява и ние ще застанем зад справедливия протест на хората, защото те защитават своите трудови, социални и житейски права, подчерта депутатът. \"Имаме покана от \"Защита\" за среща и ще разговаряме със служителите, които гладуват, а и с останалите техни колеги, за да разберем какви точно са исканията им и с какво можем да им помогнем. Ще го сторим с всички средства и правомощия, които разполагаме като парламентарна република\", категоричен е Свиленски.      \n \t\n", "date": "2018.08.02", "title": "Гладната стачка в \"Български пощи\" се разраства "}
{"url": "http://www.duma.bg/node/172386", "text": "Министерството на отбраната пусна обществена поръчка за ремонт на хеликоптери Ми-17 и Ми-24, от която не става ясно колко е броят на машините, които ще се ремонтират. В обявлението за поръчката е записано, че трябва да се ремонтират \"2 броя вертолети Ми-17 и 4 броя Ми-24\". До обявяването й се стигна, след като преди седмици падна последният летящ Ми-17, който се използваше и за гасене на пожари. Едва 8 машини от общо 28 в армията летят. От 5 хеликоптера Ми-17 не лети нито един, от 5 Ми-24 лети само един, от 12 \"Кугар\" летят 3-4, а от 6 \"Бел\" летят 3. Прогнозната стойност на ремонтите е над 31 млн. лв. \nВ техническата спецификация има изискване за ремонт на 2 броя основни двигателя и 1 пусков двигател, които са необходими за 1 вертолет Ми-17. Пропускът беше забелязан от списание \"Криле\". В Приложение 3 на същата Техническа спецификация се изисква ремонт на 2 броя авиохоризонт АГБ-3К сер. 3, които са достатъчни за 1 вертолет Ми-17. \nОт Министерството на отбраната обясниха, че става въпрос за техническа грешка, която ще бъде оправена. Оттам се оправдаха, че имало 20 незаети работни места. Точната бройка на хеликоптерите за ремонт е 2 Ми-17 и 4 Ми-24.     \n \t\n", "date": "2018.08.02", "title": "МО пусна сгрешена поръчка за ремонт на хеликоптери"}
{"url": "http://www.duma.bg/node/172385", "text": "Приключи благотворителната акция в помощ на жителите на Роман, инициирана от Областната структура на БСП във Враца. Тя започна на 29 юни, след като приливна вълна от река Малък Искър заля цял квартал в Роман.  \nДесетки граждани и общественици се включиха в акцията, независимо от това на коя партия симпатизират. От името на парламентарната група на БСП са дарени 5000 лв., които са разпределени между 25 семейства, като критерият е бил размер на щетите и финансова възможност на хората. \nЕвродепутатът Петър Курумбашев дари 1000 лв., а бившият народен представител Георги Божинов предостави 500 лв. на пострадалите. Народните представители Иван Генов и Николай Иванов осигуриха препарати за почистване на калта от къщите. Областната организация на БСП във Враца също осигури дезинфектанти и водоструйка, подпомогна хората и с труда си на място. \nВ каузата се включиха и от Областната структура на социалистите в Перник, както и младежкото обединение на партията в града. Те доставиха одеяла, спално бельо и препарати. Консумативи за почистване дариха от структурата на БСП в Пловдив, район \"Западен\". \nГраждани също не останаха безучастни към дарителската акция и осигуриха на хората олекотени завивки и пердета. Жена от Видин е обещала мебели за Роман, за чието доставяне от партията търсят транспорт. \nКампанията бе движена от общинската организация на БСП в Роман, чиито членове също помогнаха в разчистването на дворовете.    \n \t\n", "date": "2018.08.02", "title": "Приключи кампанията на БСП в помощ на Роман"}
{"url": "http://www.duma.bg/node/172333", "text": "С чувство на вълнение и дълбока признателност приемам наградата с името на проповедника и първопроходника на нашата велика и безсмъртна идея Димитър Благоев. Ние сме признателни на гражданите на Благоевград, че въпреки трудните години и хулите, съхраниха името на Благоев и го носят с чест и достойнство. Благодарим и на Националния съвет на БСП, че вече учреди и голяма награда на създателя на Българската социалистическа партия Димитър Благоев-Дядото. Аз приемам наградата с чувство на отговорност, защото съзнавам, че това е признание за труда и заслугите на всички живи и мъртви, които превърнаха България от най-изостаналата в края на Втората световна война в една от преуспяващите европейски държави. \nНа мирната конференция в Париж през 1946-1947 г. със съчувствие към народа ни са записани документи, че българите са най-бедните, а държавата най-изостанала. Само за няколко десетилетия с труда на много от хората, които липсват тук, но и на заслугите им - защото тук е потомството им, беше създадена модерна българска промишленост, с марки, известни по цял свят; с високи технологии; електроника; козметическа наука; биотехнологии; роботика. Селско стопанство, което се измерваше със световни показатели. Култура, просвета и безплатно образование, които служеха за пример. Тази България и тези материални и духовни ценности остават завинаги като велик подвиг на българския народ в неговата 13-вековна история. \nТъжно е, мили другари, че сега, след близо 3 десетилетия, т.нар. преход ние отново сме на последно място в Европа. Последни по всички показатели на прогреса и първи по всички ужасни показатели - заболеваемост, смъртност, бедност, корупция, грабежи. Чуваме някои да се хвалят като в детска градина с някои показатели. Искам да ви съобщя, мили другари и другарки, че тези показатели не могат да осигурят на България да достигне и да се нареди редом с най-развитите европейски страни и след 50, и след 100 години. Ето защо е необходимо единение на таланта и дарованията на целия народ, окрилен от светли идеи за бъдещето на Отечеството, за онова достойно място, което България трябва да заеме сред прогресивните народи в света. \nТук, на тези свещени върхове, покрити, както казва поетът, с бели кости и с кървав мъх, ние идваме, за да почерпим поука от саможертвения пример на Хаджи Димитър и всички борци за българската свобода, както и мъдрост от онези първи наши предшественици, които начело с Димитър Благоев проникнаха в бъдещето на майка България. Нека да преутвърждаваме създадената от повече от век традиция тук да идваме на преклонение и на клетва. Нека да си припомним, че само месец преди най-важното събитие в българската нова история - Съединението на Южна България с Княжеството, на ръце е донесена тук баба Маринка, легендарната майка на легендарния войвода. И само след няколко седмици, почувствали подкрепата на народа, нашите велики първоучители осъществиха нещо, което слиса света, въпреки международните договори, несъгласие на големи сили, те обединиха България. Искам да заявя, мили другарки и другари, скъпи съотечественици, че сме длъжни да съхраним тези завети, да ги предадем и на идните поколения, за да бъде България, докато свят светува. *Слово на Бузлуджа, 28.08.2018 г.   \n \t\n", "date": "2018.08.02", "title": "За да бъде България!"}
{"url": "http://www.duma.bg/node/172331", "text": "ПРАЗНИК НА БСП. Одобрен от делегатите на 41-вия конгрес на партията (3-6 юни 1994 г.). Българската социалистическа партия е наследник на БСДП, създадена на 2 август 1891 г. на връх Бузлуджа. В Бузлуджанския конгрес, свикан по инициатива на Димитър Благоев, участват около 20 представители на социалистическите дружинки от Търново, Габрово, Дряново, Сливен, Казанлък, Стара Загора и др. Поставено е началото на организираното социалистическо движение в България. От 1894 г. БСДП се преименува в Българска работническа социалдемократическа партия (БРСДП). През 1903 г. БРСДП се разделя на две. Част от нея се обособява в БРСДП (широки социалисти). Друга - в БРСДП (тесни социалисти), която през 1919 г. се преименува в Българска комунистическа партия (БКП) (тесни социалисти), обявена извън закона през 1924 г. През 1927 г. се създава Работническата партия - като легално проявление на БКП, през 1934 г. е забранена. През 1938 г. двете партии се сливат под името Българска работническа партия (комунисти). През 1948 г. се преименува в Българска комунистическа партия, а от 3 април 1990 г. - в БСП. 1887 - ПАТЕНТОВАНА Е БОДЛИВАТА ТЕЛ. Според мнозина изследователи това е едно от изобретенията, променило света. Създава го 60-годишният говедовъд Джоузеф Гидън от Ню Хемпшир, САЩ. Той изобретява метод за серийно производство на бодлива тел и натрупва богатство, след като километри от неговата тел опасват животновъдни ферми в Съединените щати. Патентът обаче е на Роуел Ходж. Първоначалното предназначение на бодливата тел било да удържа в определен периметър от степта добитъка, но по-късно й намират приложение и за ограничаване достъпа на хора. Ниската цена я прави предпочитана и до днес. 1915 - В СТАРА ЗАГОРА СЕ РАЖДА РУЖА ДЕЛЧЕВА, АКТРИСА (УМИРА 2002 Г.). От 1938 г. е в състава на Народния театър. Създава образи на сцената и на големия екран, които влизат в Златния фонд. Играе Маша от \"Три сестри\", Костанда от \"Свекърва\" на Страшимиров, Регина от \"Лисичета\" на Лилиан Хелман, Беатриче от \"Херцогинята от Падуа\" на Оскар Уайлд. Остават незабравими и ролите й в режисираните от Хачо Бояджиев тв мюзикъли \"Криворазбраната цивилизация\" по Добри Войников (мадам Злата) и \"Зех тъ, Радке, зех тъ!\" по Сава Доброплодни (баба Рада). Удостоена е с орден \"Стара планина\". 1921 - УМИРА ЕНРИКО КАРУЗО, ИТАЛИАНСКИ ТЕНОР (Р. 1873 Г.). Един от най-бележитите тенори в историята на операта. Гастролира в Санкт Петербург, Милано, Лондон. Най-голям успех жъне в \"Метрополитън опера\" в Ню Йорк от 1903 до 1920 г. Един от най-записваните певци за времето си. Повечето от неговите записи се пазят в Музея на Карузо в Ню Йорк, като първите датират от 1902 г.   \n \t\n", "date": "2018.08.02", "title": "Датата"}
{"url": "http://www.duma.bg/node/172332", "text": "Благодаря на всички за тази награда, която, както разбрахте, ми се дава преди всичко за рубиката \"Черно на бяло\". И като е така, позволете ми в рамките на по-малко от минута да ви разкажа един сюжет от едно бъдещо \"Черно на бяло\". Когато се опитали да унизят един виден социалист от една недалечна страна от нас и му казали : \"Титаникът\" на социализма катастрофира и потъна в океана, той отвърнал съвсем спокойно: \"Социализмът не е \"Титаник\", социализмът е океана\". Но тъй като океанът е много далече от тука, а се намираме в гордия Балкан, иска ми се да продължа този сюжет така: Ако някой каже, че 127-годишното дърво на българския социализъм, което поникна тук, на това място, вече е загнило и е едва ли не на трески, можем спокойно да му отговорим - българският социализъм не е едно единствено дърво; българският сациализъм е гората! Българският социализъм - това сте самите вие.   \n \t\n", "date": "2018.08.02", "title": " Българският социализъм е гората!"}
{"url": "http://www.duma.bg/node/172338", "text": "Преди време в интервю посочих причините за налагането у нас на неработещ социално-икономически модел и необходимостта да се търси ръководител на държавата от типа на генерал Шарл де Гол. Същият, който навремето издигна мотото: \"Европа на нациите\". Един изключително рационален и добре работещ за народа си лидер. Не е случаен фактът, че българите в Лондон призовават по фейсбук: \"Българи в България и другите страни, нека се обединим против геноцида на Бойко Борисов!\" Към този призив аз бих добавил още едно име - на Цветан Цветанов.  \nЗащо казвам всичко това? Нека направим  сравнение със съседна Румъния. Там токът за бита е 3,5% по-евтин, отколкото е в България. Тяхната държава също участва в международните пазари и нека с това да престане да се оправдава шефът на КЕВР Иван Иванов, когото кътат на мястото му ГЕРБ, ДПС, Воля и др. В Румъния ДДС е намалено от 24 на 20%, а стоките, храните, напитките и др. са намалени с 9%. В международния обмен участват 660 000 румънски компании с реален оборот 230 милиарда евро. Именно от това за Румъния се реализират огромни печалби. Затова средната пенсия там е 247 евро, а у нас Бойко дава на хората едни мижави проценти, с които родният пенсионер не може да си купи дори кило сирене. Пенсионерите мрат от глад и болести, селата опустяват и единственото, което расте не с дни, а с часове, са гробищата. От постоянно намаляващото работещо население има 600 000 хиляди здрави и прави цигани, които обаче не работят. Известни наши експерти години наред алармират за големия демографски срив у нас, за народа ни, за геноцида, който управляващите налагат над него, но те нехаят и се грижат единствено за собствените си интереси. В доклад на Държавния департамент на САЩ пише за България: \"Служители във всички клонове на правителството са замесени в корупционни практики и въпреки това остават ненаказани. Корупционните практики включват не само подкупи и конфликти с определена цел и интереси, сложни схеми за присвояване, нарушени поръчки и търговия с влияние. Придобитите по този начин пари са само за определен кръг хора от управляващите и близките до тях бизнесмени\". Бих добавил - и се държат здраво един друг, защото падне ли единият, падат и останалите. Впрочем Бойковата \"проевропейска и проатлантическа\" линия задмина дори и априлската на Тодор Живков.  \nКакво да говорим за здравноосигурителното моделиране? Дянков си позволи да вземе 1,4 милиарда лева от здравното осигуряване и да ги разходва. Болниците дължат 500 милиона, БДЖ - 300, в образованието също е хаос. Не работят нито правозащитната система, нито правоохранителната. Управляващите слагат на най-отговорните постове само хора, които да са им безпрекословно подчинени.  \nБойко все още не може да разбере, че историята с либералната държава вече свърши. Той се позовава на западни авторитети, защото партията му е създадена от тях чрез фондация \"Аденауер\". Позовава се още на Меркел, както го съветваха американците, на директора на ЦРУ - Дж. Тенет, на посланиците Байърли, Пардю и т.н. Бойко най-после трябва да разбере, че Доналд Тръмп постепенно слага края на либерализма, защото е загрижен сериозно за вътрешноикономическото положение на САЩ с вътрешни и външни дългове и надвисналата икономическа експанзия от Китай. Бойко не е желан и на Изток, видяхме, че Путин се държи изключително хладно с него, което на дипломатически език означава, че е нежелан партньор. Бойко забрави, че през 2017 г. заяви, че като член на НАТО България ще воюва евентуално с Русия. Забрави и за провалените три проекта, за които Китай му напомни, че са международни, а не само руски. В момента се провежда формулата 16+1 за връзки с Китай, но хората на Бойко чрез Цветанов всячески спъват китайските инвестиции у нас, които са за няколко десетки милиона. Само да сравним - в Гърция, Унгария и Сърбия тези инвестиции възлизат на милиарди. Пропагандата още тръби за успешното европредседателство, но каква е икономическата полза от това за България? Само повдигнатото его на Бойко и близките му ибрикчии. \nВ заключение повтарям отново, че България чака своя генерал Шарл де Гол. Президентът Радев има 37% рейтинг, а Бойко - 23. Тоест вече говорим за една залязваща звезда, която трябва да слиза от небосклона и да си ходи по живо, по здраво. От срещата Тръмп - Путин можем да направим извода, че идва краят на либералния модел, чиито защитници са и нашите управляващи. На България са нужни друг тип ръководители, преди всичко държавници, които да мислят за народа, а не за себе си.        \nГенерал де Гол...                                                                                  ...Генерал Борисов   \n \t\n", "date": "2018.08.02", "title": "Бойко и ГЕРБ да си ходят! "}
{"url": "http://www.duma.bg/node/172340", "text": "В началото на проекта \"Визия за България\" се изтъква, че първо следва да обсъдим мястото на държавата, ролята на институциите и ефективността на администрацията. При представянето на документа на 21 юли обаче такова обсъждане не се състоя, въпреки че на държавата се отрежда решаващата роля за реализация на заложените в отделните раздели коренни трансформации. \nНо каква държава всъщност се предвижда във Визията? Най-общо тя се заявява като \"икономическа държава\" със следните определящи характеристики: \n* Гаранции за свободата на конкуренцията чрез регулиране на пазарната икономика; подкрепа за бизнеса чрез нов бизнес и инвестиционен климат; ново антимонополно законодателство, ограничаващо възможността за концентрация на цели отрасли в едни ръце; \n* Стимулиране на инвестиционния процес; раздвижване на българския капитал, намиращ се в банките; държавата - инвеститор номер едно, партньор с дялово финансиране в проекти; секторна стратегия за привличане на инвестиции в страната; \n* Въвеждане на диференцирани ставки на данък печалба с преференциални ниски или нулеви нива за областите на икономиката, които са национален приоритет. \nЕдновременно с това в документа се съдържа заявка и за \"Социална държава вместо краен либерализъм и самоуправство\" с водещи приоритети: \n* Основен гарант за правата на трудещите се и основен фактор в преразпределителните отношения за повече равенство и защита на социално слабите слоеве от населението; силно развита социална политика като коректив спрямо несъвършенствата на пазарната икономика; гарантиран достъп до качествено здравеопазване и образование; \n* Политика на доходите с цел минимални възнаграждения не по-малки от 60% от средната работна заплата; прогресивно и семейно данъчно облагане; социален инвестиционен пакет за социални инвестиции и нов тип предприятия със \"социалноикономическа цел\"; подкрепа на сдруженията и кооперациите в земеделието; \n* Изграждане на модерна европейска социална държава и прилагане на европейския социален модел, затвърден в Европейския стълб на социалните права. \nДотук добре. Възникват обаче следните въпроси * Защо въобще не се споменава Конституцията - фундаментът на съвременната българска държава като демократична, правова и социална? Заявява се, че държавата ще бъде гарант за законност и равенство пред закона за всички, но се пропуска да се назове Основният?!; \n* Как ще се съчетаят поредицата социални ангажименти в условията на свободна пазарна конкуренция, която, независимо от регулациите, отрежда господстваща роля на бизнеса спрямо наемния труд - коренът на разрастващите се неравенства между доходи, имущество и шансове в живота? При това с нови облекчения за данък печалба, след като сегашните 10% са възможно най-ниските и без аналог в целия ЕС?!; \n* Въобще възможна ли е социална държава при свободен пазар, \"данъчен рай\" за бизнеса и \"стриктно придържане към критериите на Маастрихт\" с фискална стратегия за бюджетна консолидация? Не е ли ясно, че точно тази триада е сърцевината именно на неолибералния модел? \nВодещ лайтмотив на Визията е заявката за нова перспектива, за рестарт на прехода, за смяна на системата. Но коя е системата, за която става дума? В началото на проекта се изтъква, че \"установеният начин на държавно управление е порочен, неефективен, несправедлив, неспособен да реализира основните принципи на демокрацията\". \nБезспорно, но веднага възниква ключовият въпрос - коя е всъщност системата, отговорна за това направо катастрофално състояние? Дали онази, заложена в Конституцията - отговор, който прозира в цитирания \"установен начин на държавно управление\"? От което следват всички прозвучали разсъждения и тези за необходимостта от съвършено нов обществен договор - т.е. от друг, нов основен закон. Това очевидно е подтекстът, ако не огласеното намерение, съдържащо се в проекта за визия. \nИли напротив, причината е точно обратната - наложилата се през годините на прехода \"система\" на обезсилване, т.е. на практическо суспендиране на Конституцията? Впрочем, система, твърде красноречиво разписана в самия проект: \"авторитарно управление на завладяване на държавата и използването й в лични, корпоративни и групови интереси; ... на политико-административния произвол, като причина за корупция във всички системи на властта и държавата... с масово незачитане на правата на гражданите и потискане в зародиш на каквито и да са форми на организирано движение за повече справедливост\" (стр. 24-25 на документа)? \n\"Система\", нямаща абсолютно нищо общо с конституционния модел! Именно тази \"система\", а не конституционно определената, е наложително да бъде не просто сменена, а безкомпромисно изкоренявана с цялата решителност на обществото и държавните институции. При това, като на висок глас и поименно да бъдат назовавани конкретните носители и \"властелини\", упражняващи и престъпно облагодетелстващи се от въпросната \"система\"! \nНо тук се натъкваме на възловия препъникамък пред всеки програмен документ, обещаващ коренни преобразувания и светло бъдеще - тоталната липса на всякакво доверие от страна на гражданите спрямо държавата и институциите като източник и гарант за права, сигурност, законност и справедливост! В тази връзка съвсем не помагат и твърде общите записи в проекта, че за справяне с организираната престъпност в икономиката \"е необходимо да се създадат радикално нови ефективни организационни, икономически, финансово стопански, контролни и наказателно-правни инструменти\"... \nПрави са онези, които заявяват, че е необходимо ясно да се каже, коя е точка \"А\", на която се намира обществото сега, и коя е точката \"Б\", към която се предлага да се стремим. Констатацията в началото на проекта, че \"неолибералният модел доведе до изключване на ролята на държавата в ключови сектори и мащабни деформации в икономиката, в законодателството и регулациите\" съвсем не отговаря на посоченото базисно изискване. В него напълно липсват онези определящи \"думички\", които сега може би било нужно да премълчаваме. \nА те, тези \"думички\", се съдържат в Програмата на партията от 2008 г. \"За България - свободни граждани, справедлива държава, солидарно общество\". Ето съдържащото се там определение за точка \"А\": \"Равносметката на прехода /е/, че резултатът е капитализъм в неговите най-уродливи форми. Това доведе до упадък - социален, икономически и духовен. Тази равносметка отразява реалностите в живота на милиони български граждани, макар и да не отчита постигнатото в демократизацията на обществото и държавата.\" И точка \"Б\" също не по-малко ясно е назована в Програмата: \"развитието на активна социална държава по европейските модели съобразно българските условия като път към осъществяването на основополагащите ценности на демократичния социализъм\". \nВ Програмата е назована и напълно реалната основа, на която да се построи политиката на БСП за постигане на тази цел: \"Конституцията като основата, на която може и следва да изградим своята политика ... през следващите петнадесет-двадесет години.\" Защото в основния закон на страната категорично са закрепени и всички основни постановки, които се съдържат във Визията по отношение на здравеопазване, образование, защита на майчинството и децата, правото на труд и социална сигурност, както и на защита на личните права и свободи. \nНяма съмнение - всеобхватната системна криза на днешния неолиберален капитализъм налага търсенето на нов път за развитие, основан на суверенната воля на гражданите. Сблъскват се главно две основни виждания - едното, стъпващо на национализма, и другото, залагащо на солидарността като спойката, необходима за градежа на ново, социалистическо качество на обществото и държавата. Ако персонифицираме, изборът е между Орбан и Корбин \nВ европейски контекст днес става дума за два всъщност коренно различни възгледа в отговор на кризата. Единият издига тезата за т.нар. нелибералната демокрация, зад която всъщност се крие авторитарният диктат, упражняван от властимащите във Вишеградската четворка, при ширеща се корупция и лично облагодетелстване от властта. Другият предлага лявата социална алтернатива, като незаменима основа за национален суверенитет по волята и в защита на коренните интереси на огромното мнозинство граждани. \nЗа всеки социалист и ляво мислещ човек може да има само един избор - лявата алтернатива, съхраняваща историческата перспектива за демократични социалистически общества. Затова и в предстоящата дискусия по проекта за визия на първо място се налага да се уточним по този основополагащ въпрос - коя е генералната ориентация за развитието на България през следващите десетилетия, която Българската социалистическа партия предлага? \nМежду впрочем, като изрично назовем партията като политическата сила, предлагаща на вниманието на обществото своята \"Визия за България\". А за да стане тя проект не на друг, а на БСП като цяло, очевидно предстои много работа за конкретизиране на същината на държавата, която предлагаме, както и на генералната цел, политиките и времето за изпълнението им. Така че, да - на работа за именно такъв проект за необходимата на страната перспектива!   \n \t\n", "date": "2018.08.02", "title": "Каква държава предвижда Визията?  "}
{"url": "http://www.duma.bg/node/172334", "text": "На днешния ден преди 127 години е създадена партията на социалистите, партията на Димитър Благоев. Първият учредителен конгрес на Българска социалдемократическа партия, както е първото й название, се е състоял на 2 август (20 юли - Илинден, по стар стил) на историческия връх Бузлуджа, където всяка година съборите на БСП събират десетки хиляди социалисти и симпатизанти. Събитието на историческия връх преди няколко дни тази година събра рекорден брой участници - над 70 хиляди души. \nОт миналата година БСП присъжда като свое най-високо отличие наградата \"Димитър Благоев\". Според Устава на БСП, приет от 49-ия конгрес на партията през февруари 2017 г., наградата се присъжда от Националния съвет за научни  и  политически разработки и за изследвания на съвременния социализъм. Нейн пръв носител миналата година стана Центърът за исторически и политически анализи (ЦИПИ), а за 2018 г. за цялостния си принос към идеите на българския социализъм, българската духовност и държавност с отличието бе удостоен Георги Йорданов. И за пръв път преди няколко дни наградата му бе връчена по време на тържествата на вр. Бузлуджа. \nИнтересно е да се напомнят подробности за първия носител на наградата - Центъра за исторически и политически изследвания (ЦИПИ). Създаден е на 1.02.1992 г. като наследник на Института за социално-политически изследвания и обучения на кадри. Независимо от трудностите и премеждията, през които преминава в годините, от системното намаляване на неговия кадрови потенциал, той неотклонно изпълнява своите изследователски, преподавателски и експертни функции. ЦИПИ има голям принос за идейно-политическото обновление и модернизацията на БСП, за подготовката, организацията и провеждането на поредици от идейни дискусии по актуални и значими за обществото и народа ни въпроси. През всички тези години негови представители са били активно включвани в изработването на  партийните програми и устави. \nЦИПИ поддържа тесни контакти и съвместни проекти със западноевропейски фондации на най-авторитетните социалистически и социалдемократически партии като \"Фридрих Еберт\" и \"Жан Жорес\", както и със сродни фондации от Великобритания, Холандия, Гърция и др. Това е единственият партиен институт, създал значителна по качество и количество научна и приложна литература по актуални проблеми от историята и теорията на лявата идея, на левите и социалните движения и партии в Европа и България. Интерес към изданията му проявяват водещи чуждестранни институти и библиотеки в САЩ, Англия, Русия, Чехия, Словакия, Полша, Япония и др. ЦИПИ приобщава и ангажира значими представители от трите поколения в БАН и в най-авторитетните ни висши училища. От началото на 2017 г. ЦИПИ издава и ново ляво електронно списание \"Политически хоризонти\". Центърът има огромни заслуги и в поставянето на основите, обучението и развитието на нови кадри на две значими обединения в днешната БСП - младежкото и това на жените-социалистки. ЦИПИ е основен двигател на дейността на Политическата академия на Националния политически институт \"Димитър Благоев\" за подготовка на кадри на различни нива в БСП. Центърът стопанисва и музеите на Георги Димитров, Димитър Благоев и Георги Кирков. За съжаление, състоянието на сградите на музеите на Г. Кирков и Г. Димитров е трагично, а и къщата-музей на Благоев също има нужда от ремонт. Проблемът, както винаги, е липсата на средства.     \n    \n \t\n", "date": "2018.08.02", "title": "На днешния ден е създадена партията на социалистите  "}
{"url": "http://www.duma.bg/node/172339", "text": "Болницата във Велико Търново е първата българска болница, открита още преди Освобождението. Изненадващо за гражданите на областта, и за мен самият, тази седмица дойде поредната от поредица лоши тревожни информации от МОБАЛ \"Д-р Стефан Черкезов\". Закрит е секторът по ревматология, съобщи директорът чрез медиите. Така закриването на дейности в областната болница в Старата столица става симптоматична проява на проблемите в здравеопазването. Затова, заедно с четирима мои колеги - лекари от ПГ на \"БСП за България\", зададохме въпроси към министъра на здравеопазването Кирил Ананиев. Попитахме каква е причината за закриването на отделението; как ще бъдат лекувани нуждаещите се и как ще им бъде осигурена адекватна медицинска грижа; как това решение кореспондира с Националната здравна карта? Нали когато говорим за здравеопазване, ключовата дума трябва да е \"пациент\".  \nОт трибуната на НС министърът даде факти за конкретни констатации за лошото управление в МОБАЛ. По информация от НЗОК през май ръководството на областната болница е уведомило писмено РЗОК, че от 1 май 2018 г. няма да работи по три клинични пътеки по ревматология. Причината е, че един от двамата специалисти е напуснал, а съгласно изискванията на Националния рамков договор са необходими минимум двама ревматолози на основен трудов договор в болницата. Затова директорът на РЗОК със заповед е постановил отказ за сключване на договор по три клинични пътеки. Този отказ не е обжалван от директора на болницата. \nЛошо управление и умишлено лишаване на пациентите от възможността да се лекуват прозират зад решението на директора на болницата за спиране дейността на ревматологичното отделение. То съзнателно е водено към закриване! За мен е налице лошо мениджърско планиране от страна на д-р Стефан Филев, да не кажа нехайство и незаинтересованост. Той е бил длъжен достатъчно рано да положи усилия, да привлече втори лекар с необходимата специалност, в краен случай да започне да готви специализант. Вторият ревматолог е напуснал по собствена молба и поради напреднала възраст - обстоятелство, което се знаело отдавна. Няма реални данни директорът да е предприел действия да привлече и назначи втори специалист, а това е едно от основните изисквания  на медицинските стандарти за покриване нивото на компетентност на отделението. \nНа теория \"болничната помощ\" е нормативно достъпна за всички здравноосигурени лица, като те имат свободата да избират в кое лечебно заведение с договор с НЗОК да се лекуват. Като резултат от решенията на директора на МОБАЛ вече всеки пациент от областта е изправен пред труден избор - или да заплати от джоба си за лечението, или да пътува до най-близкото отделение - в Плевен, за да се възползва от здравните си осигуровки. \nДиректорът дължи публично обяснение - дали това умишлено \"евтаназиране\" на отделението се прави с оглед тази дейност да бъде прехвърлена на частна структура или поради \"скромните\" приходи от тези 5 легла в отделението. Припомням, че отделението по ушно-гърлени заболявания тук също бе закрито заради липса на специалисти през 2011 г. и вече 7 години се налага пациентите да търсят помощ в съседните градове. Припомням и другия болезнен пример - как частната хемодиализа почти унищожи тази в държавната болница във Велико Търново. \nВ навечерието на приемането на националната здравна карта всички от Великотърновски регион и лично директорът на болницата би трябвало да се борим със зъби и нокти да запазим съществуващите отделения. Вместо това той доброволно, още преди да е започнала битката, решава да закрие едно от тях. Здравето не е стока, то е необходимост и право, а задължение на управляващите е да осигурят това право на гражданите. Затова публично се застъпвам за това директорът на МОБАЛ \"Д-р Стефан Черкезов\" - Велико Търново, да поеме отговорността си на управляващ и да осигури начин за възобновяване на лечението на пациенти с ревматологични проблеми. \n    \n \t\n", "date": "2018.08.02", "title": "Директорът на болницата във В. Търново закрива ключови отделения"}
{"url": "http://www.duma.bg/node/172335", "text": "\nЗа първи път в историята на Северния полюс на него беше развято копие на една от светините на България - Самарското знаме, което е флаг на тазгодишния Международен славянски ход, започнал от Мурманск. За това информира, специално за СБЖ, журналистът и поетът Иля Виноградов. Както съобщихме, мисията започна преди седмица.  \nНа най-северната точка на планетата знамето бе развято от капитана на атомния ледоразбивач \"50 години победа\" Олег Шчапин, на борда на който светинята достигна дотам, и от отговорния секретар на Мурманската областна обществена организация на Съюза на писателите на Русия Марина Чистоногова. \"За първи път в историята на Северния полюс се случва подобно събитие - да достигне до него копие на свята реликва, каквато е Самарското знаме, изработено в Мурманск\", съобщиха от компанията ФГУП \"Атомфлот\".  \nСвидетели на церемонията на полюса бяха 120 туристи от различни страни, пристигнали с кораба на ледения връх на планетата. Радостни сме, че хора от Китай, Америка, Белгия, Германия вече знаят какво е Самарското знаме, какво е Освобождението на Балканите, сподели Чистогонова.  \nСлед като беше развято на Северния полюс, Самарското знаме в Мурманск и ще оглави Славянския ход до Балканите с дължина 12 хил. км. Началото на проекта е на 17 август, участниците ще преминат през Петрозаводск, Велики Новгород, Минск, градове в Словакия, Сърбия, България, Черна гора, след което ще се завърнат на 7 септември в Мурманск. Тазгодишното издание е от особено значение, тъй като е посветено на 140-годишнината от Освобождението на България от турско робство. В България участниците в хода ще пристигнат на 24 август. След среща с представители на българските медии и столичани те ще продължат за връх Шипка, Велико Търново, Полски Тръмбеш, Ловеч, Варна, Пловдив и ще продължат към крайната си цел Черна гора.  \nОрганизатори на Славянския ход 2018 са Мурманската областна обществена организация на Съюзът на писателите на Русия съвместно с Мурманското областно отделение на Международния фонд на славянската писменост и култура, с подкрепата на правителството на Мурманска област, властите на Мурманск, Мурманското отделение на обществения фонд \"Руски фонд на мира\" и компанията \"Атомфлот\". \n         \n    \n \t\n", "date": "2018.08.02", "title": "Самарското знаме се вя на Северния полюс  "}
{"url": "http://www.duma.bg/node/172337", "text": "И тази тема не е от долюбваните. Често се случва някой дълбоко замислен журналист да се чуди дали да изнесе фактите или да ги подмете под килима на прословутата политическа целесъобразност. Току виж пък се наложило да каже добра дума за някой виден комунист като Георги Димитров, ала за казване ли е такова нещо днес?! Ала първият министър на здравеопазването на Отечествения фронт д-р Рачо Ангелов, на когото имаше кръстена болница и улици преди синьото цунами да отнесе всичко вляво от себе си, пише на Димитров с молба да се намеси и да се прекрати подготвящият се процес над червенокръстките медици, които са лекували ранените немски офицери и войници на Източния фронт. И Димитров разпорежда да се прекрати процесът, защото според него не може да се съди Червеният кръст за оказване на помощ при война, пък било то на ранени хитлеристи.  \nКолцина знаят днес, че българският санитарен влак е стигал чак до първата линия на бойните действия, където са се водили някои от най-жестоките сражения на Втората световна война. Нашите медици, работещи под командването на немската армия, т.е като военно германско подразделение, са спасили хиляди немци, ранени при Ленинград и Москва, и отново са ги връщали на фронта. Но за това не медиците ни носят отговорност, а политиците воглаве с цар Борис Трети. Щом те са били толкова обсебени от идеите на Червения кръст, защо не са пратили един влак да лекува и спасява и ранените съветски бойци от другата страна на фронта - на съветската територия, нападната от Хитлер. Да помогнат да речем на стотиците хиляди руснаци, попаднали под 150-те хиляди снаряда и 107-те хиляди бомби, изсипани от същите немци над Ленинград и отбраняващите го руски войски по време на чудовищната над 2-годишна блокада на града. Излишен и наивен въпрос! Все едно да питаш защо България, присъединила се през 1941 г. към Оста, е снабдявала безотказно с продоволствия и храни немската армия, докато народът ни е гладувал и студувал.  \nИма една интересна книга на д-р Спас Спасов-Разбойников - \"Българският Червен кръст на Източния фронт 1941-1945\" (изд. \"Литературен форум\", 1996 г.). Авторът уж няма политически пристрастия, но те се просмукват отвсякъде. И като разлистваш страниците, се чудиш къде се намираш - в ада на Източния фронт, или на идилична разходка на хитлеровите войски, тръгнали да послушат оперна музика и да разглеждат архитектурни забележителности в Полша и Русия. Естествено, се забравя за друго едно културно събитие, потресло света - великата Седма симфония на Шостакович, написана в блокирания Ленинград, чиято премиера е на 5 март 1942 г. в Куйбишев. А на 9 август същата година оцелели все още музиканти от Болшой симфонически оркестър на Ленинград я изпълняват в умиращата от глад северна столица на СССР - в деня, в който Хитлер бил планирал да влезе в нея и да я изличи от лицето на земята. И симфонията полита над целия свят! Това е едно от най-големите постижения по време на Втората световна война, пише английският \"Таймс\".  9. Х. (1941) четвъртък. Тази сутрин бяхме четиримата при Ц[аря] във връзка с парашутистите и външното положение... Одобри се да вземем у нас около 2000 германски ранени войници от руския фронт, които са на оздравяване, и 300 италиански войници, а също така да изпратим санитарен влак в Русия. Третото отпътуване от България \nПътуванията ни до фронтовите болници и обратно ставаха по определен план, подготвен от комендантството на санитарните транспорти при главното командване на армията и неговия клон във Варшава. Иначе не беше възможно, защото необходимостта от пътуванията зависеше от сраженията, постъпването на ранени от фронта, нуждата да се освободят фронтовите болници, заетостта на железопътните линии с транспорти за и от фронта, и други фактори. Ангажираха се гари и техният персонал, телефонни линии и радиовръзки, имаше смяна на локомотиви, зареждане с вода, въглища, всичко трябваше да се предвиди и подготви за сигурното пропускане на всеки влак. Медицинското командване съставяше къде и колко пациенти ще се приемат, от кои групи наранявания и заболявания, да се използва напълно капацитетът на влака, къде и колко от разните групи ще се разтоварват. Празните санитарни влакове пътуваха бавно, изчакваха, понякога биваха отклонявани по странични и с второстепенно значение линии. Но по обратния път тези влакове, натоварени с ранени и с отпускари войници, имаха предимство, за да се съкрати пътуването и пациентите да постъпят по-бързо в тиловите болници. Нашата болница на БЧК в Легионово беше от втория тип. \nОбикновено пътувахме 2-3 пъти месечно. Пътуването към фронта траеше средно към 2 денонощия, при по-далечни разстояния - например от Варшава до Кримския полуостров или района на Брянск - Орел в средния сектор, към 3-4 денонощия. В крайния пункт рядко оставахме повече от половин ден, достатъчен за натоварване и всички формалности. На крайната, най-далечната гара, оставахме по-дълго, едно денонощие или повече. В тези случаи ни се уреждаше официално посрещане, развеждане да разгледаме забележителности, запознаване с лечебни заведения, с колеги. Връщането с пълен влак ставаше за 2-3 дни от по-далечните обекти, а от най-близките - например Минск, Вилно - за едно денонощие. \nСлучваше се при тежки сражения или частичен пробив на фронта постъпването на ранени във фронтовите болници да е толкова голямо, че те не успяваха да дадат помощ на всички, освен временни превръзки, инжекции, набързо шиниране или транспортен гипс на строшени крайници, а понякога не успяваха и това. Приемахме ранените така и по време на пътуването довършвахме необходимото: обработка на раните, кръвопреливане, смяна на превръзките, подобряване на мобилизациите на счупените кости, малки операции и др. Особено драматично беше положението, когато самите фронтови болници трябваше бързо да се изпразнят и местят при отстъпление на фронта. Тогава направо в санитарния влак се натоварваха необслужени ранени от самата фронтова линия. Починалите се сваляха или на някоя голяма гара или в крайната гара заедно с придружаващите документи, за да се знае от кое поделение са, къде са погребани и се съобщи на близките им. Всеки офицер и войник на фронта носеше на шията си овална алуминиева плочка, напречно перфорирана, на двете й половини имаше еднакви данни: име, № на поделението, рождена дата, кръвна група. При смърт плочката се счупваше по перфорираната линия, едната половинка се погребваше с починалия, а другата се изпращаше в съответното поделение. Така можеше да се идентифицира и по-късно кой е починалият. \nСанитарните транспорти в средния сектор на фронта, където беше нашата най-продължителна работа, се ръководеха от цял щаб военни лекари във Варшава. С тях поддържахме служебни връзки, те познаваха нашия санитарен влак и неговата готовност за служба, грижеха се за неговото снабдяване и извършването на налагащи се ремонти. Бяхме длъжни да сме винаги готови и градският отпуск беше всеки път до определен час. В това отношение персоналът ни проявяваше съзнание и дисциплина и от началото на службата ни с новия колектив от март 1943-та до края никога не се изложихме. Пътуване в северния сектор на фронта \nПрез нощта потеглихме на изток, сутринта бяхме в Гатчина, южно от самия Ленинград (Петербург). Бивше имение и резиденция на руското императорско семейство от времето на Петър Велики. На североизток в далечината се белееше столицата на Петър Велики Петербург. През леко воалираната от изпарения и разстоянието се виждаха с бинокъл добре зданията, блестяха златни куполи на черкви, високата и тънка игла на Адмиралтейството. В момента над града се водеше бой с участието на няколко немски изтребителя-бомбардировачи и руски зенитни оръдия. Наблюдавайки спокойно големия разположен в устието на Нева и върху острови град, си спомнихме за неговото забележително историческо минало, създадената тук култура, архитектура, известните в цял свят ценни музейни колекции.  \nНатоварихме влака, прикачиха ни един вагон с войници отпускари. На 30 октомври влакът ни беше в Гатчина. Целият персонал беше отведен с автобус в Петерхоф, лятна резиденция на Петър Велики, забележителен аристократически и музеен комплекс. При отстъплението си в 1941 г. руснаците успели да демонтират и отнесат позлатените статуи и други паметници от парка, вътрешното обзавеждане на постройките - картини, копринени и атлазени завеси, тапицерията на стените и др. Докато разглеждахме черквата, наблизо падна снаряд. Побързахме да напуснем това неспокойно място. Прибрахме се с автобуса в нашия влак. Първи пътувания през 1943 година в средния сектор \nСлед ремонта и смяната на персонала на Санитарния влак № 1 в София, през март бяхме отново във Варшава. Предстояха пътувания до Смоленск, Витебск, Минск, Орша, Бобруйск, Рославл и по-далеко - Гомел, Брянск, Орел. Гарите и селищата носеха тежките следи от големите битки - много разрушения, все още разхвърляни остатъци от бойна техника, разбити танкове, оръдия, край гарите и линиите обърнати или изгорели вагони и локомотиви. На много места стърчаха стени, солидни здания без покриви или напълно разрушени сгради, а службите на гарите бяха настанени в бараки и павилиони. Фронтовата линия беше променена след загубените сражения от германската армия при Сталинград (Волгоград), Предкавказието, източно от Брянск, Орел и Смоленск.  \nНа 4 април потеглихме за фронта. Тръгнахме през нощта, целта беше известна: Смоленск. На другия ден спряхме най-напред в Брест-Литовск. Имахме един час престой и слязохме да разгледаме прочутата цитадела, за чието превземане германците са водили продължително сражение. В нея се била укрепила добре въоръжена съветска войскова част. Първите напредващи немски моторизирани части подминали тази крепост, оставяйки поделение да я обсади и превземе. Тук немците се сблъскват с първата твърда съпротива след прекосяване на полско-съветската временна граница. \n Влакът ни продължи своето пътуване и на сутринта пристигнахме в Минск. Предадохме донесените от Варшава превързочни и други материали за местните болници. На следния ден преди обяд бяхме в Смоленск. Фронтът беше някъде между Смоленск и Вязма. Този забележителен исторически град, един от най-старите големи градове в западната част на Русия, имаше културно, търговско и индустриално значение преди войната, музеи, една прочута голяма катедрала, строена през XII век, запазена солидна крепостна стена, заобикаляща стария град. Той беше много пострадал от тежките сражения, както е било и по време на похода на Наполеон в Русия през 1812 г. Доста запазена беше катедралата, стърчаща сега самотна сред руините, на неколкостотин крачки зад гарата. Докато приемахме ранените, някои от персонала, незаети в момента - влаковите техници, които така прилежно работиха миналата нощ да поправят разкъсаната от мината линия и неколцина други, отидоха да разгледат града и направят снимки. \nГолеми трудности идваха от суровата и сложна обстановка на огромния Източен фронт, където воюваха милионни армии на живот и смърт, при много дълги транспортни разстояния. Всеки час, всяка минута умираха или падаха ранени хиляди човешки същества в тази мелачна машина. Ако не можехме да я спрем, поне можехме и бяхме длъжни да помогнем на нейните жертви, да спасим ранените. Това беше нашата задача. Да ги изведем от огнената зона, където витаят опасности и смърт, и ги пренесем в по-спокойна обстановка, за да продължи лечението. \nНай-бързото, най-сигурното и удобното по онова време средство за евакуация от опасната зона, при това с голям капацитет, възможност за медицинско обслужване и лечение по време на пътуването, бяха санитарните влакове. Нашият Санитарен влак № 1 на БЧК във всяко отношение не отстъпваше на най-добре уредените санитарни влакове за своето време. \nПреди Варшава влакът беше отклонен към Легионово, към болницата на нашия Червен кръст. Така още при първото пътуване с новия персонал предстоеше да се срещнем с другата част на българската червенокръстка мисия, етапната хирургическа болница... Подобни контакти и срещи продължиха, разбира се, и по-нататък. Взаимни гостувания, излизания из града в заведения, на концерти, опера и др. На празници ходехме и в руската черква в града, където се служеше на нашия, старобългарски език. Същата вечер влакът ни се прибра на нашата базова гара, Източната гара на Варшава, където на страничните коловози спирахме и се подготвяхме и ние, и немски санитарни влакове, а и швейцарският санитарен влак, с персонала на който си уредихме взаимни посещения. \nСлед като тази година германската армия беше загубила важната битка при Сталинград, а след това и особено решаващото сражение с участието на големи танкови, стрелкови и въздушни армии и съединения в централния сектор, при т.нар. дъга на Брянск - Орел - Курск, южно от Москва, германците бяха принудени да се оттеглят значително и съветската армия в края на септември успя да си възвърне отново Смоленск. \nКомандването на санитарните транспорти при немската армия беше останало доволно от успешното извършване на възложените ни задачи. Предложи ни се сега нещо по-трудно - пътуване до по-отдалечен и опасен обект от Смоленск. \nПродължихме пътуването към Брянск, крайната цел. Повече от 200 километра опасен път. Железопътната линия минава през гъсти гори, изсечени от двете страни до стотина метра. Бяхме предупредени да поддържаме усилено наблюдение и готовност за отбрана в случай на нападение. Понякога нападали транспортите и по-големи групи партизани, въпреки охраната на самата линия. В дълбочината на горите партизани дори си устройвали на горски поляни временни подвижни летища, на които съветски леки самолети доставяли подкрепления. На всеки 100-200 метра край линията - солидни бункери, на по-големи разстояния истински укрепления с наблюдателници и оръдия. Германското командване се отказало да преследва партизаните в дълбочината на гората, понеже те се отдръпвали, цялото им снаряжение и биваците били подвижни. Освен това германците не можеха да отделят големи военни поделения за партизанска война, войниците им бяха нужни за самия фронт, задоволяваха се да държат населените места и пазят съобщителните линии. Широките равнини по-лесно се охраняваха, обработваха се под немски надзор и голямата част от реколтата се вземаше за нуждите на германците. \nСлед повече от четири денонощия път пристигнахме в Брянск. Беше рано сутринта. Заварихме един град, почти сравнен със земята. До войната Брянск е бил голям областен град, пристанище на Десна, приток на Днепър. Тук през октомври 1941 г. са се развили продължителни ожесточени сражения с обкръжени съветски войски. Сега се виждаха навсякъде само купища развалини от сгради, цели гробища железария - танкове, оръдия, конструкции и всякакъв вид метални и дървени отпадъци, изпочупени тухли на купища. На гарата нямаше нито една поне отчасти запазена сграда. За гаровите служби и комендантства бяха построени бараки.  \nНа самия Великден персоналът ни в спретнат празничен вид отиде в града. По заведения, концерти, на черква, при свои познати и приятели - поляци, семейства. Желаещи други развлечения наеха файтони и тръгнаха да разгледат града, полската столица - паркове, площади, старите дворци, черкви, паметници. Най-напред групово посетихме руската православна черква, запалихме свещи, постояхме на службата. Черковните песнопения бяха както у нас на нашия старобългарски език, пренесохме се мислено в родината.     \n \t\n", "date": "2018.08.02", "title": "Българските медици връщат на Източния фронт хиляди немци"}
{"url": "http://www.duma.bg/node/172387", "text": "По-голяма роля на държавата в икономиката е възможна и необходима. Тази теза защити в радиоинтервю народният представител от ПГ \"БСП за България\" Димитър Данчев, член на икономическата комисия в парламента. По думите му засиленото участие на държавата в икономиката ще даде тласък на развитието на определени сектори. Тези страни, които в последните години заложиха на повече държава в икономиката, показват по-стабилни темпове на растеж и по-голяма устойчивост на икономическото си развитие, обясни той. \nДанчев уточни, че в своята \"Визия за България\" БСП предлага няколко конкретни мерки, които със сигурност ще имат положително влияние върху икономиката. Предлагаме да се увеличи капацитетът на индустриалните зони с допълнителна инвестиция в националната компания \"Индустриални зони\", която да им даде възможност да се развиват, припомни депутатът. \"Визия за България\" предвижда възможност индустриалните зони да участват в т.нар. венчър капитал. \"Това е капитал за реализирането и управлението на проекти в няколко проектни области. Това са интелигентни градове, развитие на зони, съществуващи в миналото, и оптимизиране на продоволствените вериги\", обясни Данчев. \nСоциалистите предлагат да бъде създаден фонд \"Индустрия\", с който да се финансират проекти в индустриални сфери по приоритетни региони. Тези целенасочени конкретни инвестиции с участието на държавата в икономиката целят в най-голяма степен преодоляване на огромните индустриални различия, в които в момента живеем, обясни Димитър Данчев.   \n \t\n", "date": "2018.08.02", "title": " По-голяма роля на държавата в икономиката е възможна и необходима"}
{"url": "http://www.duma.bg/node/172389", "text": "Над 45% от българите няма да имат възможност да отидат на почивка това лято. Данните са от проучване на агенция АФИС. Всеки четвърти българин планира да почива, а 12 на сто заявяват, че вече са използвали възможността за своята лятна ваканция преди края на юли. Хората над 60 години и пенсионерите в много редки случаи планират летни ваканции или почивки и като цяло не се възползват от тях. Финансовите възможности са очевиден фактор в това отношение. Повече от 70 на сто от непочиващите през лятото са с доходи до 500 лв. на член от домакинството.  \nОт хората, които имат възможност за лятна почивка, 60 на сто са избрали Българското Черноморие. Морето извън граница е избор на един от всеки пет българи, възнамеряващи да ползват ваканция. Едва 15 на сто предпочитат планината пред морето. Екскурзиите не са любим начин за разпускане и едва 6% ще обикалят страната, а 3% декларират своите намерения за екскурзия в чужбина. \nПочиващият българин е основно градски човек, с високо образование и по-висок от средния доход, но като цяло няма големи възможности за продължителни ваканции. Сред заявилите намерение да почиват, 42% твърдят, че ще отделят не повече от 5 дни. Малко по-голяма е групата на почиващите между 5 и 10 дни. Малцина са имащите възможност да си позволят по-дълга от 10 дни почивка. \nПрактически половината отговорили твърдят, че планираният бюджет е до 500 лв. Всеки пети нашенец ще похарчи между 500 и 750 лева, а други 15% – между 750 и 1000 лв. По-заможните са едва 14% от имащите намерения да почиват изобщо.   \n \t\n", "date": "2018.08.02", "title": "Лятната почивка е недостъпна за почти половината българи"}
{"url": "http://www.duma.bg/node/172382", "text": "Неправителствената организация \"Спаси София\" алармира, че е започнал демонтажът на трамвайното трасе в Лозенец, което столичният кмет Йорданка Фандъкова многократно обещa, че ще бъде запазено. \nОще преди две години от \"Спаси София\" предупреждаваха, че обявеното за временно закрито трасе няма да бъде възстановено. \"Обещанията на  Фандъкова, Елен Герджиков и на цял куп зам.-кметове, кметове на райони и общински \"експерти\", че шестицата ще бъде върната до басейна \"Спартак\", ще останат в историята на София като едни от най-сериозните и нагли лъжи, изказвани от хора на толкова високи и отговорни позиции\", коментират от неправителствената организация. Оттам припомниха и за обещанието на кмета да има тролейбус по трасето, но не като самостоятелен транспорт, а като допълващ трамвая. \n\"С това поредно покушение върху трамваите Фандъкова прибавя в постиженията си унищожението на още 2,3 км напълно годна за употреба инфраструктура. Откакто тя заема поста, не е построен нито метър трамвайно трасе, но пък премахнатите или изведените от употреба са над 10 км\", добавя Гергин Борисов от \"Спаси София\". \nМеждувременно вчера зам.-кметът по транспорт Евгени Крусев се похвали с нови бус ленти по бул. \"Васил Левски\". До неделя се очаква да приключи преасфалтирането на булеварда. Крусев обяви, че предстои да се преработят бус лентите по булевардите \"Цариградско шосе\", \"Сливница\" и \"Данаил Николаев\". \n    \n \t\n", "date": "2018.08.02", "title": "Започна разрушаването на трамвайните линии в \"Лозенец\""}
{"url": "http://www.duma.bg/node/172388", "text": "Още при обсъждането на бюджета за 2019 г. левицата вероятно ще предложи в парламента диференциран ДДС и по-ниски ставки за храните и лекарствата. Ще настояваме и за въвеждането на подоходно облагане. Това обяви лидерът на БСП Корнелия Нинова след среща с ръководството на Съюз \"Произведено в България\", обединяващ над 1000 фирми в хранителната индустрия, земеделието и услугите. На нея бе обсъден документът \"Визия за България\", подготвен от БСП. \"Предложихме тази визия не като партийна или предизборна програма. Нашето желание е да се обединим около 5-6 приоритета. По някои неща срещнахме подкрепа, но получихме и доста критики. Обединихме се около извода, че държавата трябва да има своята роля в управлението на икономиката, в никакъв случай това не е национализация\", поясни Нинова.  \nСпоред лидера на БСП един от приоритетите ще бъде подобряването на бизнес средата у нас чрез въвеждането на данъчни облекчения за бизнеса. Част от това ще бъде и преструктурирането на Българската банка за развитие, която трябва приоритетно да финансира развитието на малкия и средния бизнес. По време на разговора е била обсъдена и идеята на БСП за намаляване на корпоративния данък за фирмите, които инвестират в изостанали райони, \"Получихме критики от Съюза за данъчната политика. Представителите на фирмите останаха с впечатление, че ще променяме корпоративния данък. Мога да заявя, че няма да го променяме , категорична бе Нинова. \nЛидерът на БСП обяви, че при подготовката на \"Визия за България\" е направен анализ за това в кои сектори има концентрация на монополисти. Нинова не пожела да уточни за кои области точно става дума, като обеща БСП да ги обяви на по-късен етап на специална пресконференция. \"Отново искам да подчертая, че това не е алтернативна програма на ГЕРБ. Това е надпартиен документ, който няма за цел да сблъсква една програма с друга. Всеки е добре дошъл с идеите си. Но моля, който иска да участва в дискусията, първо внимателно да прочете \"Визия за България\", отбеляза Нинова. \nКънчо Стойчев, секретар на Съюз \"Произведено в България\", заяви, че организацията е поела ангажимент за борба с монополите, подобряване на бизнес средата и борбата с корупцията. БСП и съюзът имат различия по темата за въвеждането на еврото. Ние, както и останалите работодателски организации, сме категорично това да стане колкото е възможно по-бързо, защото ще се отрази добре на бизнеса, каза Кънчо Стойчев. Нинова повтори позицията, че не трябва да се бърза, защото това може да има отрицателни последствия за България. В резултат на срещата се появила идеята за създаване на работна група, която да обобщи направените предложения.   \n \t\n", "date": "2018.08.02", "title": " БСП ще настоява за по-нисък ДДС върху храни и лекарства още през 2019 г.  "}
{"url": "http://www.duma.bg/node/172390", "text": "Екопътека, изградена от община Неделино, активира свлачище, а след поредното свличане на земна маса цял квартал е пред евакуация, къща пък бе затрупана от калта. В телевизионно интервю собственикът на пострадалия имот се оплака, че през 2014 г. в района е построена екопътека. Тя обаче не била направена така, че да спира стичането на води към къщата, липсва и подпорна стена. Няколко пъти вече се е стигало до отводняване и почистване на дворове - всичко е за сметка на собствениците на имоти. \nКметът на Неделино Боян Кехайов се впусна в оправдания и обеща екопътеката да бъде отводнена. Той призна, че причина за свлачището е недобре направената пътека. По думите му обаче единственият вариант хълмът да се укрепи е държавата да отпусне пари. \"Ще се направи експертна оценка, ще се видят щетите и дали ще продължи да се свлича земя. Беше осигурена тежка механизация, за да се олекоти натискът върху къщата. Комисията трябва да се произнесе и да се даде становище. Трябва да се изпратят и експерти, които да кажат дали екопътеката няма да поддаде и да се срути още повече\", заяви той. \nКехайов уточни, че парите за отвеждане на водата и укрепването на свлачището ще се търсят от междуведомствената комисия, която оценява щетите. По пътеката няма изградени водохващания, установила пък общинска комисия едва след като къща бе затрупана с кал. \nЕкопътеката е със средства от ЕС и е в гаранционен срок. По думите на председателя на Общинския съвет Асен Белев по тази причина тя не можело да се преустройва и да се предприемат действия по стабилизирането й. Никой обаче не поема отговорност за липсващото укрепване и некачествения проект. Стана ясно, че местната власт чака държавата да й отпусне пари за справяне с проблема.      \n \t\n", "date": "2018.08.02", "title": "Некачествен общински проект активира свлачище"}
{"url": "http://www.duma.bg/node/172391", "text": "Община Девин обяви частично бедствено положение за селата Осиково, Чуреково и Михалково заради усложнената обстановка и затруднения достъп. Пътят за Осиково бе непроходим заради сериозни наноси. Хлябът за селото се прехвърля през компрометирания участък с фадроми, които са на терен. След поройните валежи движението по пътя между Девин и Кричим е възстановено и няма бедстващи и пострадали хора. \nВтори ден продължи битката със свлачищата след пороите в Родопите. Частичното бедствено положение в Чепеларе остана в сила, след като огромно скално свлачище и земна маса затвориха и в двете посоки пътя за село Забърдо и Чудните мостове. Пътят е единствената връзка на село Забърдо и неговите 500 жители със света. \nРаботата по разчистването на скалната маса започна още във вторник, но са нужни няколко дни, за да бъде разчистено и обезопасено платното. Свлачището не е ново и е било укрепвано през юни. \nКрай Габрово река Янтра излезе от коритото си в нощта срещу сряда. Само за час в района над кв. \"Ябълка\" са се излели между 30 и 35 литра дъжд. 300 метра от улицата са напълно унищожени. Наноси от дървета, боклуци и камъни са запушили дерето, което е трябвало да отведе стичащата се дъждовна вода в реката. \nУдавени животни, повредени пътни настилки и наводнени домове има в с. Градежница, като там и вчера продължиха да изпомпват вода от мазетата. Това е трето наводнение в Тетевенско само за това лято. Според местните жители причините за зачестилите беди е масовата сеч на дървесина в горите. \nНово свлачище затвори и двете платна на главния път за Мадан до разклона за село Тикале. Скалната маса се е изсипала преди няколко часа близо до старото срутище, паднало през март. Снощи на проблемния участък бе насрочен протест. Жителите на откъснатите села около Трън, шофьори и пътуващи настояха за бързо отваряне на главния път. \n    \n \t\n", "date": "2018.08.02", "title": "Села в Девинско са в частично бедствено положение"}
{"url": "http://www.duma.bg/node/172395", "text": "Учени от Института за изследване на обществата и знанието (ИИОЗ) при БАН се опитват да пробутат   на учители с грант до $ 24 000 от ЮНЕСКО, алармира вчера Борислав Цеков от Института за модерна политика. Три дни след решението на КС против Истанбулската конвенция ас. Миладина Монова с докладна записка иска ИИОЗ да одобри проекта, след като той е бил одобрен от Националната комисия за ЮНЕСКО с принципал МВнР. МОН обаче е изразило особено мнение. \nВ резюмето на проекта се говори за Истанбулската конвенция и за преодоляване на обществените сблъсъци по нея в класната стая. Ако ЮНЕСКО одобри проекта, МОН няма да го допусне в училището, категоричен е министър Красимир Вълчев. \n                                                           \n    \n \t\n", "date": "2018.08.02", "title": " Пробутват джендър проект в училище въпреки КС  "}
{"url": "http://www.duma.bg/node/172392", "text": "\"Истанбулската конвенция представлява програма за джендърско превъзпитание. Документът е леволиберален феминистки текст. В конвенцията не става ясно докрай кое лице е жена\". Това коментира психиатърът д-р Николай Михайлов в телевизионно интервю вчера. По думите му, ако  конвенцията бъде четена повърхностно, става дума за насилието над жени. \"Понятието \"джендър\", което уплаши мнозина, е двусмислено. То е произведено от една идеология, която при усилие може да бъде разбрана. Ако конвенцията бъде четена повърхностно, става дума за насилието над жени, което е нещо отвратително. Фронт срещу това насилие е необходим\", категоричен е д-р Михайлов.  \n\"Кой обаче стои зад документа? Около защитата на Истанбулската конвенция се активизира обществото на лесбийки, гейове, бисексуални, трансджендъри (ЛБГТ), което е спонсорирано от всички големи корпорации и неговата глобална програма за джендърно превъзпитание. ЛГБТ не е организация, защитаваща жените, а която защитава правото на всяко същество да се определи\", поясни д-р Михайлов.     \n \t\n", "date": "2018.08.02", "title": "Истанбулската конвенция е програма за превъзпитание"}
{"url": "http://www.duma.bg/node/172376", "text": "Над 31% от българските домакинства са с общ доход на човек до 321 лв. - линията на бедност. Това са близо 2 243 000 души, уточняват от КНСБ. Според наблюденията на анализаторите в области като Видин, Кюстендил и Благоевград нетният размер на средните трудови възнаграждения е едва около 50% от необходимото за издръжка на живота. \nМеждувременно от Евростат разпространиха информация, според която най-големият разход на българите - 30%, е за храна. Подобно е положението в Румъния, Латвия и Естония, но средно в ЕС домакинствата харчат за храна около 12% от доходите си. За поддръжка на дома (за вода, ток, газ, отопление) българинът харчи около 15% от парите си, но домакинствата в ЕС най-много харчат по това перо. За здраве българинът отделя 5,4%, сочат данни на европейската статистика за финансовите характеристики на потреблението за домакинствата в ЕС. Доста повече са парите за транспорт и осигуровки - 7%, но за алкохол и цигари месечните харчове през 2017 г. са 4,2%.     \n \t\n", "date": "2018.08.02", "title": " Във Видинско заплатите са наполовина от необходимото за издръжка "}
{"url": "http://www.duma.bg/node/172377", "text": "От началото на август Главната инспекция по труда ще следи за оценката на риска и мерките за безопасност при използването на опасни вещества от работниците. Фирмите, които ще бъдат проверявани с особено внимание, са в растениевъдството, оформянето и поддържането на озеленени площи, производство на мебели и на ПДЧ, в печатната дейност, производство на обувки, в здравеопазването, ветеринарномедицинската дейност, борбата с гризачи и насекоми и в галваничните производства.  \nГИТ организира информационна и инспекционна кампания \"Здравословни работни места 2018-2019 г., управление на опасните вещества на работното място\", с която България се включва в 2-годишната кампания на Европейската агенция за безопасност и здраве при работа, посветена на повече информираност и превенция на риска при работа с опасни вещества. \nСпоред европейските директиви до началото на 2020 г. в законодателството трябва да бъдат включени 13 химични елемента, причина за рак. Сред тях са прах от твърда дървесина, свързан с назален рак, прах от кристален силициев диоксид, свързан с рак на белите дробове, 6-валентен хром, който се отделя при заваряване и е свързан с рак на носа. Над 53% от смъртността при професионалните заболявания се дължи на рак, придобит на работното място. В ЕС около 120 хил. работници се разболяват в резултат на професионална експозиция на канцерогени, което води до почти 80 хил. смъртни случая годишно. България няма такава статистика, работодатели не подават информация, коментира за ДУМА националният секретар на КНСБ по безопасност и здраве при работа Огнян Атанасов.   \n \t\n", "date": "2018.08.02", "title": " ГИТ проверява за работници, изложени на вредни вещества"}
{"url": "http://www.duma.bg/node/172375", "text": "Поредният отбор от български ученици завоюва призови отличия на международно състезание. Два златни, един сребърен и един бронзов медал спечелиха българчетата на Европейската младежка олимпиада по информатика, която се проведе от 26 юли до 1 август в Инополис в руската република Татарстан.  \nВ отборното класиране нашите състезатели заеха престижното второ място. Златни медали получиха Виктор Кожухаров от IX клас, ученик в ПМГ \"Баба Тонка\" в Русе и Андон Тодоров от VIII клас от СМГ \"Паисий Хилендарски\". Георги Петков, VIII клас от СМГ е със сребърен медал, а Константин Каменов от VIII клас отново от СМГ е с бронзов. \nРъководители на отбора са проф. Каталина Григорова, преподавател в Русенския университет \"Ангел Кънчев\" и Петър Петров, ръководител на школа в СМГ. \nЕвропейската младежка олимпиада по информатика се провежда по инициатива на България. МОН беше съорганизатор на Първата младежка олимпиада по информатика, която се проведе миналата година в София. \n      \n \t\n", "date": "2018.08.02", "title": "Българчета завоюваха медали и на олимпиада по информатика"}
{"url": "http://www.duma.bg/node/172378", "text": "Многопрофилната болница за активно лечение по неврология и психиатрия \"Св. Наум\" и болниците \"Св. Екатерина\" и \"Св. Иван Рилски\" получават статут на университетски за срока на новата им акредитационна оценка. Това реши кабинетът. \nУниверситетските болници в страната са 37, с което на медицински факултет се падат средно по шест болници. Медицинските факултети са към четирите медицински университета в София, Варна, Пловдив и Плевен, към Тракийския университет в Стара Загора и СУ \"Св. Климент Охридски\". Според народния представител от БСП проф. Анелия Клисарова университетските болници не са равномерно разпределени, тъй като към Медицинския факултет на Тракийския университет е акредитирана само една университетска болница. Още през ноември м.г. тя пресметна, че по данни на МОН студентите по медицина за учебната 2017/2018 година са 10 247, разпределени в 6 курса. Броят им, разделен на броя на тогавашните 37 университетски болници, показа, че на болница се падат по 277 студента от I до VI курс, но студентите от I и от II курс не посещават практически упражнения в лечебните заведения.  \nСпоред Закона за лечебните заведения Министерският съвет по предложение на министъра на здравеопазването може да определя кои болници или техни клиники или отделения, получили \"много добра\" или \"отлична\" акредитационна оценка за дейностите по клинично обучение на студенти, докторанти и следдипломно обучение на лекари, лекари по дентална медицина, фармацевти и специалисти по здравни грижи, имат право да получат статут на университетски за срока на акредитационната оценка. Тя важи за 5 години.   \n \t\n", "date": "2018.08.02", "title": "Три болници са определени за университетски    "}
{"url": "http://www.duma.bg/node/172352", "text": "Гръцкото правителство обяви нови мерки след смъртоносния пожар край Атина, при който загинаха 93 души. \nТо ще ускори разрушаването на над 3000 незаконни постройки около гръцката столица, а също ще \"реорганизира\" гражданската защита. Министърът на околната среда Георгиос Статакис заяви, че редица правни и финансови мерки ще \"ускорят\" събарянето на около 2500 незаконни постройки в гористи местности и около 700 на крайбрежието. \nМеждувременно властите ще \"развият системата за предотвратяване на горски пожари\" и ще \"засилят контрола\" над стени и препятствия, които незаконно блокират достъпа до крайбрежието, каза зам.-министърът Сократис Фамелос. \nВластите и експерти смятат, че трагедията се е случила заради силния вятър и хаотичното благоустройство в гористите местности. \nНа свой ред министърът на вътрешните работи Панос Скурлетис обяви \"реорганизиране на гражданската защита\", която е критикувана от експерти и медиите. \nПравителството обяви пакет от мерки в подкрепа на жертвите, включително компенсация и данъчна и банкова помощ в размер на 40 милиона евро.     \n \t\n", "date": "2018.08.02", "title": "Заради пожарите Гърция ще събаря хиляди постройки"}
{"url": "http://www.duma.bg/node/172350", "text": "Италиански политици и неправителствени организации обвиниха в нарушаване на международното право италиански търговски кораб, върнал в Либия 108 мигранти, спасени в международни води. Снабдителният кораб \"Асо Вентото\" открил мигрантите на лодка на около 60 морски мили северозападно от Триполи, показва маршрутът му на сайтовете за следене на морския трафик. \nПрез последните години италианската брегова охрана координираше операциите си и мигрантите бяха отвеждани в Италия. От миналия месец насам обаче Рим разчита на либийската брегова охрана, която позволи на кораба да отведе мигрантите в Триполи. \n\"Либия не е сигурно пристанище и това може да доведе до нарушаване на международното право\", коментира Върховният комисариат на ООН за бежанците, добавяйки, че все още събира информация по случая. \nГерманската неправителствена организация \"Сий Уоч\" подчерта, че това е първият случай от години, при който италиански кораб връща мигранти в Африка. Италианският депутат Никола Фратояни, който в момента се намира на борда на кораб на испанска хуманитарна организация, заяви пред италиански медии, че не е ясно дали капитанът е действал по инструкции на италианската брегова охрана, но ако е така, това би представлявало много сериозен прецедент на колективно отхвърляне. \nПрез 2012 г. Европейският съд по правата на човека осъди Италия за случай от 2009 г., при който италиански военен кораб върна мигранти в Либия. Тогава в Триполи управляваше диктаторът Муамар Кадафи, който беше свален през 2011 г., след което страната потъна в хаос. \nПо-рано беше съобщено, че корабът \"Акуариус\" на хуманитарните организации \"Лекари без граници\" и \"Ес О Ес Медитеране\" ще се върне в морето днес след едномесечен престой в Марсилия. През юни тази година \"Акуариус\" предизвика дебати, спасявайки в морето мигранти, които Малта и Италия отказаха да допуснат в своите пристанища. В крайна сметка те бяха приети от Испания. \nМеждувременно Сирия призовава международната общност да й помогне за завръщането на бежанците и да създаде необходимите условия за тази цел. Това заяви пред журналисти ръководителят на сирийската правителствена делегация на срещата в Сочи за Сирия, постоянният представител на Сирия в ООН Башар Джаафари, цитиран от ТАСС. \nСтраните гаранти на примирието в Сирия (Русия, Иран и Турция) в приета вчера съвместна декларация призоваха да се увеличи хуманитарното съдействие за Сирия и да се създадат условия за безопасно връщане на бежанците. \nМакар в опустошената от война страна да са се върнали хиляди избягали от конфликта, мащабът на катастрофата е несравним с техния брой - над шест милиона са зад граница, а по-голямата част от останалите в страната имат нужда от помощ. \nРусия междувременно разговаря с европейски лидери в последните седмици, за да улесни завръщането на напусналите, въпреки че голяма част от тях заявяват, че не биха се върнали в Сирия, управлявана от президента Башар ал Асад. \nА германската провинция Бавария откри вчера първите центрове за задържане на мигранти. Центровете са част от плана на вътрешния министър Хорст Зеехофер за намаляване на броя на кандидатите за убежище в Германия чрез забързването на процеса по разглеждане на молбите и за депортиране на неодобрените кандидати. \nРелигиозни групи, защитници на правата на бежанците и опозиционни партии критикуваха плана, като нарекоха центровете лагери за депортиране и подчертаха опасността от сегрегация на мигрантите. Започващите работа в Бавария центрове за задържане, представляват преустроени центрове за приемане на мигранти. Всеки от тях има капацитет да приеме между 1000 и 1500 души, отбелязва ДПА. \nВ същото време бе съобщено, че кандидатите за убежище в Германия, които не отговарят на условията за получаване на бежански статут, вече ще могат да се събират с членове на семействата си. Досега те бяха принудени да чакат 2 г., преди да могат да кандидатстват. Става дума за хора, които не са бежанци, но не могат да се върнат в родината си поради заплаха за здравето и живота им.   \n \t\n", "date": "2018.08.02", "title": "Италиански кораб върна мигранти в Либия "}
{"url": "http://www.duma.bg/node/172353", "text": "Иранските сили изтеглят тежките си оръжия на 85 километра от Голанските възвишения, съобщи ТАСС. \"Иранците се изтеглиха и шиитските формации вече не са там\", каза Александър Лаврентиев, специалният представител на руския президента за Сирия. Той поясни, че иранските военнослужещи, които той описа като съветници, може да са сред сирийските въоръжени сили, които остават в близост до израелската граница. \"Но  на разстояние 85 километра от демаркационната линия няма звена с тежка техника и оръжия\", допълни дипломатът. \nПодкрепяна от Русия, Иран и \"Хизбула\", армията на сирийския президент Башар Асад си върна обширни територии в Югозападна Сирия. Така подкрепяните от Асад сили се озоваха на границата с Израел. Но Израел многократно алармира, че иранските сили и проиранската групировка \"Хизбула\" са пряка заплаха за безопасността на страната. \nМиналата седмица израелски представители заявиха, че Русия е предложила иранските сили да се държат най-малко на 100 километра от Голанските възвишения. Но Тел Авив отхвърли предложението по време на среща между израелския премиер Бенямин Нетаняху и руския външен министър Сергей Лавров. Нетаняху е казал пред Лавров, че \"ние няма да позволим на иранците да се установят дори и на 100 километра от границата\". \nБлизо сме до победата в 7-годишната война, заяви Башар Асад на своите войски. В началото на миналата година контролирахме едва 17%, а сега две трети от страната, каза той. \n    \n \t\n", "date": "2018.08.02", "title": "Иран се изтегля от границата с Израел"}
{"url": "http://www.duma.bg/node/172393", "text": "Учени от Института за изследване на обществата и знанието (ИИОЗ) при БАН се опитват да пробутат през научния си съвет проект за джендър обучение на учители с грант от програма на ЮНЕСКО, алармира вчера в профила си във фейсбук Борислав Цеков от Института за модерна политика. На 30 юли т.г. - три дни след като КС обяви джендър идеологията и Истанбулската конвенция за противоконституционни, ас. Миладина Монова от института пише докладна записка до директорката проф. Румяна Стоилова с искане научният съвет на академичното звено да одобри концепцията за проекта. Според доклада, в проекта \"Форум за джендър балансиран модел в училище\" участва екип в състав доц. Албена Накова, ас. Миладина Монова и гл.ас. Шабан Даракчи от ИИОЗ в сътрудничество с доц. Ана Лулева от Етнографския институт на БАН. Очаквало се темата да бъде финансирана с до 24 000 долара, без да се изиска финансово участие на института, а Националната комисия за ЮНЕСКО я е одобрила. Миладина Монова е сред подписалите отворено писмо до НС да ратифицира то без отлагане Истанбулската конвенция. \nСпоред резюмето на проекта, с което ДУМА разполага, той предвижда да бъдат обучавани за джендър обучение в училище учители от София, Кърджали, Гоце Делчев и Видин. От текста става ясно, че обучението ще включва, съгласно Истанбулската конвенция, \"джендър балансиран образователен модел\" и разбиране за \"социалния пол\" (т.нар. трети пол).   Конвенцията дори е пряко спомената в резюмето с въпрос дали сблъсъкът на мнения в обществото по нея засягат джендър проблематиката в класната стая и \"традиционните семейни ценности\". Тъкмо заради двупосочното съдържание на нейните текстове българският Конституционен съд я обяви за противоречаща на родната ни конституция. \nПрез вчерашния следобед директорката на института проф. Стоилова затваряше телефона си. Зам.-председателят на БАН проф. Васил Николов, отговарящ за хуманитарните науки, се оказа на разкопки в Провадия и още не знаеше нищо по случая. Министър Красимир Вълчев след спешна проверка заяви за ДУМА, че Националната комисия за ЮНЕСКО се председателства от външното ни министерство. На последното си заседание е разгледала 7 проекта, един от които е този на Монова. МОН е подкрепило с официално писмо само един проект  - на Института по геофизика на БАН, а по време на заседанието е подкрепило и проект на ТУ-София за жените инженери. Изказано е особено мнение за предложения проект за \"джендър образование\". Ако този проект бъде одобрен за финансиране от ЮНЕСКО, той няма да получи одобрение от МОН да се използва в образователната система, няма да разрешим той да влезе в училище, категоричен бе Красимир Вълчев. Терминът \"джендър\" все повече се използва с двояк смисъл - като равноправие на половете, и като \"трети пол\", социален пол. На първото - да, на второто - категорично не, ние трябва да обучаваме децата в училище на ценности, по които имаме относителен обществен консенсус, заяви министърът.   \n      \n \t\n", "date": "2018.08.02", "title": " Учени пробутват джендър проект в училище, въпреки решението на КС  "}
{"url": "http://www.duma.bg/node/172330", "text": "С каймак, пършута, кисели купус (кисело зеле), погачка от черно брашно, агнешки сарми, проя, просеник (царевични питки), сладка пита, ракия, вино, сокове, мед, сладка и конфитюри, домашен чай от различни местни плодове и билки гощават гостоприемните домакини в кръчмата на Старо село Сирогойно, разположено в прекрасния планински район в областта Стари Влах. Това е едно от най-оригиналните места в Западна Сърбия, в Златиборския край, където може да се видят характерното строителство, бит и занаяти  отпреди два века. А названието на селото - Сирогойно, е съставено от сръбските думи сиров - суров, и гойно - отгледано, т.е. неща, отгледани в сурови условия. \nЕдинственият етнографски музей на открито в западната ни съседка е създаден през 1979 г., на 5 хектара площ са разположени над 50 обекта, пренесени от околните златиборски села. Поставянето и реконструкцията на характерните дървени постройки започва през 1980 г. по проект на арх. Ранко Финдрич и Републиканския институт за защита на паметниците на културата на Сърбия и е осъществено с общите усилия на държавни институции, организации, местни производители, етнолози и сътрудници. \nСелището е замислено като етномузей на открито с идеята да се съберат различни мотиви от поминъка на този край и начина на живот на местните планинци и да се покажат в единен комплекс, разказва водачът ни Пламен Матеев, който е бил дългогодишен търговски представител на България в Сърбия и отлично познава икономиката, историята и културата на страната, а от миналата година е и Почетен гражданин на град Кралево. В района на Златибор и Черногорските планини, предвид лошите теренни условия, хората строили къщите и спомагателните към тях сгради от дървен клесан материал, полят с борова смола - т.нар. бръвнари (всички сгради от къщите до църквите и параклисите са от дървен материал), за да бъдат дългосрочно устойчиви. Правени са в сглобяем вид, та ако се наложи да се преместят на друго подходящо място (това се влияело от присъствието на турците до края на ХVІІІ век, а също и поради променящите се метеорологични условия и сменящия се поминък в района - животновъдство, горско стопанство и други, според времето), да бъдат за кратко отново сглобени и да функционират както преди. В Сирогойно сърцевината на този комплекс е да се покаже една народностна и наследствена, на семеен принцип, традиция. Тъй като бръвнарите били разпръснати по планинските скатове и склонове и нямали единен организационен център, тук местната култура е показана по автентичен начин. \nВ няколко павилиона край входната арка към селището са \"накацали\" прочутите ръчно изплетени от фина вълна палта, жилетки, пуловери, пончо, шапки, чорапи, шалове, ръкавици, извезани от местните майсторки с цветя, птици и други орнаменти. На метри по централната пътека се издига 250-годишната еднокорабна църква без купол на името на светите равноапостоли Петър и Павел (1764 г.). Заедно със селото-музей тя се намира под закрилата на Закона за паметниците на културата. През 1991 г. Старо село Сирогойно получава статут на музей на открито, а от 2013 г. е признато за паметник на културата от национално значение. Църквата е включена в списъка на ЮНЕСКО като културно наследство и паметник на културата с изключителна стойност. Селото се радва на огромна популярност и посещаемост от туристи от Сърбия и от цял свят, които пристигат и в групи, но и самостоятелно, привлечени от чуто от приятели, видяно в социалните мрежи и друга информация. Тук се провеждат и различни образователни програми - лятно училище по рисуване, дървообработване и демонстрации на традиционни занаяти, представления и концерти, фестивали в летния театър, биеналета за художници и др.  \nНа разположение на любителите на отдиха сред природата, тишината и селския бит са няколко къщи за гости в хотелската част.  \nЕтнографският музей е експониран в две части: от едната страна са разположени постройките с по-съвременен облик - галерия, магазин за сувенири, произведения на старите занаяти и натурални продукти, летен театър, кръчма и др. От другата са представени две златиборски домакинства. В миналото било прието домовете да се строят на слънчевата страна на склоновете, за да се използва по-дълго естествената дневна светлина. Къщите имали по два входа - през по-големия, източния, влизали гостите, булките, внасяли новородените наследници на рода, а през по-малкия, западния, изнасяли пепелта и боклука. \nВ подобни къщи живеели фамилии с по-голям брой членове - старейшината, неговите синове и техните семейства. В центъра на главната къща се намирало огнището, което осигурявало отопление през студените месеци, приготвяли се ястията, край него преминавало всекидневието на обитателите - заедно се хранели, разпределяли задачите за деня, там посрещали и гостите. Като най-добре отоплена, в нея спели най-възрастните членове на фамилията и децата. В няколко по-малки къщи в общия двор били спалните помещения за отделните семейства, както и за гостите. Из двора са разположени хамбарите за жито, кошовете за царевица и други зърнени култури, млекарският кът, където се приготвяли и сирене, масло, кашкавал. Други постройки са предназначени за обори, за съхранение на сено, дърва и др. В отделни къщички са представени работилниците и старите занаяти - грънчарство, кошничарство, ковачество, тъкачество, бъчварство, дърводелство, резбарство, и пособия за тях, както и детайли от нематериалния бит. \nВходните билети са по 150 динара (около 2.50 лв.), има специални цени за семейни и групови посещения, а децата до 7-годишна възраст влизат безплатно. \nСнимки авторката \n    \n \t\n", "date": "2018.08.02", "title": "Църква на 250 години закриля Старо село Сирогойно  "}
{"url": "http://www.duma.bg/node/172354", "text": "Сръбското правителство ще формира съвет за сръбския език, чиято работа ще бъде да се грижи за спазването на служебната и обществената употреба на кирилицата, пише белградският вестник \"Вечерне новости\". Съветът ще има девет членове, които паралелно с Комисията по стандартизация на сръбския език ще се грижат за нормирането, развитието и защитата на официалните език и азбука. \n\"Новости\" научават, че предложението, направено от министерството на културата, трябва да се приложи с изменение и допълнение на закона за официална употреба на езика и азбуката. Според него цялостната комуникация на държавните, областните и органите на местното самоуправление трябва да бъдат задължително на сръбски език и на кирилица. Същото се отнася и за образователните и научните институции, както и за медиите с държавен капитал, а също и за електронните медии. \nПредложеният закон определя латиницата като помощна азбука и ако нещо се пише на двете писма, кирилицата задължително е с предимство. \nАко институциите, които имат задължението да използват кирилицата, нарушат това предписание, отговорното лице ще бъде наказано с глоба от 5000 до 100 000 динара (от 42,35 евро до 847 евро). Глобата за фирма, която изпише на латиница името на стока и услуга, упътване за употреба, декларация или гаранционен лист, ще бъде от 500 000 до милион динара (8470 евро). \nЕдва ли Сърбия ще може до края на годината да отвори преговорна глава 31, която се отнася до външната политика, сигурността и отбраната, и причина за това е блокадата от страна на Литва поради отношенията между Белград и Москва, каза сръбският министър за европейската интеграция Ядранка Йоксимович за вестник \"Новости\". \nЙоксимович каза по този повод, че \"трябва да се разбере, че при оценката на всеки въпрос от значение за външната политика и сигурността членките изхождат от собствените си национални интереси и поставят въпроса на ниво обща политика на Евросъюза. От страната кандидат се очаква до членството си в съюза постепенно да хармонизира външната си политика и политиката на сигурност с тази на ЕС\". \nЛидерът на партия Нова Сърбия Велимир Илич обяви, че ще съди президента Александър Вучич за това, че постоянно всява паника и плаши гражданите с конфликти, пише пък вестник \"Данас\". Вучич го направи и с изявлението, че ще трябва да защитаваме Вране, ако не бъде решен статутът на Косово, каза Илич на пресконференция. \"Вучич се държи много странно, защото като президент заявява, че трябва да дадем всичко, което искат от нас, уж за да няма война\", каза лидерът на Нова Сърбия и окачестви това като срамно. Вучич всеки ден повтаря, че всичко е изгубено що се отнася до Косово, каза Велимир Илич и нарече това \"управление чрез страх и натиск\".     \n \t\n", "date": "2018.08.02", "title": "Белград пази кирилицата  "}
{"url": "http://www.duma.bg/node/172328", "text": "За мъките не щем награди... Поетът го е казал най-точно и за себе си, и за всички останали творчески натури и личности. Може ли една грамота, медал, орден, звание да направи от твореца обичана личност, любим актьор, певец, музикант, писател, художник... Той може да се почувства като бучка захар в съд с вода, както би казал Йордан Радичков, може да бъде поласкан от фалшивия поклон дори, но признанието е съвсем друга категория. Признанието не се решава, определя и дава от комисии, журита и упълномощени за това фактори. \nКъм тези мисли ме върна отново писателят и журналистът Пенчо Ковачев с неговите очерци и разкази за любими творци. В случая спомените за Георги Парцалев са уникални и най-вече дават оценката за сиромашкото лято на твореца. \nГеорги Парцалев беше любимец. И досега не е забравен! Почина в края на обявения за престъпен период преди началото на промените, демокрацията и Прехода. Изигра над 40 роли в Сатиричния театър, остави 20 забележителни образа в киното, направи паметни срещи от малкия телевизионен екран, от някогашните младежки увеселения и балове, когато още не бяхме нито участници, нито сме си представяли днешното интернетно общуване, и ни събираха малките уютни зали и естрадните концерти с актьорите на Сатирата. \nА които помнят великолепната двойка с Енчо Багаров, после със Стояна Мутафова, никога няма да изличат спомена за трайно и велико присъствие от съприкосновението с таланта, с природно надарения актьор от град Левски. \nНали не сте чували за награди, дадени му за роли в киното, за телевизионни отличия, за принос в естрадата или в така наречения лек жанр! Доколкото си спомняме, има някакво отличие между другото за мъжка роля във филма на Милен Николов \"Сиромашко лято\", както и орден \"Кирил и Методий\" - І степен. \nИ това е всичко. Не помня някой даже да го е нарекъл приживе и посмъртно легенда като много други. Парцалев става \"Заслужил артист\" на 44-годишна възраст и след още 14 лета, чак на 58, вече е и \"Народен артист\". И умира като такъв почти същата година. Умира, признат и запомнен преди всичко от публиката. \nНе мога да го забравя в една чудесна роля в пиесата \"Сватба за цяла Европа\", където и разсмиваше, и разплакваше публиката. Защото го правеше искрено, играеше себе си. \nИ в \"Тримата от запаса\", и в \"С деца на море\", и в \"Неочаквана ваканция\", и в телевизионните спектакли на Хачо Бояджиев и Младен Младенов Георги Парцалев оставяше свой творчески почерк. Театралните му и естрадните му изпълнения се помнят и сега, тридесет години след като него го няма в нови роли, а за предишните той няма нито отличия, ни награди, ни официално признание на творчески съюзи, Министерството на културата, държавни отличия, каквито сега се дават за щяло и нещяло, без много-много особени заслуги. \nТакова е сиромашкото лято на повечето български творци. Някои посмъртно ги забелязват, други приживе ги глезят и обсипват с почести. А трети са ухажвани най-вече по политически пристрастия и мисии. Вижте само носителите на \"Златен век\", на орден \"Стара планина\", на почетните граждани на столицата и на останалите големи и по-малки градове, и ще се съгласите с мен. \nПризнанието на публиката, наградата на публиката, обичта на публиката е истинското отличие. Последната инстанция е народът. Последната дума е на народа. Така е при всички творци. Такова, уви, е сиромашкото лято на твореца. \n   \n \t\n", "date": "2018.08.02", "title": "Сиромашко лято за твореца  "}
