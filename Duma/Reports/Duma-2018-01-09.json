{"url": "http://duma.bg/node/158422", "text": "Официалното коледно дърво на Рим, обсипано с присмех заради голите клони, може да бъде изложено в музея на модерното изкуство МАХХI. В крайна сметка проскубаният норвежки смърч покори сърцата на жителите на италианската столица и туристите. А градската управа предвижда да го спаси от насичане, съобщи АФП. \n21-метровото дърво все пак спечели симпатиите на римляните и те започнаха да го наричат фамилиарно \"Мизерника\", пише \"Кориере дела сера\". \nКоледният смърч на площад \"Венеция\" струваше 48 000 евро. Много бързо обаче игличките му опадаха и той изглеждаше много жалко в сравнение с величествените елхи на Ватикана или на Милано. Злочестият му вид обаче му спечели поддръжници и то дори се сдоби с акаунт в туитър. А някои хора закачиха насърчителни послания по клоните му.   \n", "date": "2018.01.09", "title": " Проскубаният смърч на Рим влиза в музей"}
{"url": "http://duma.bg/node/158423", "text": "Магнетичната Севдализа (Sevdaliza), както наричат авангардната певица, родена в Иран и пребиваваща в Холандия, ще пее в София на 10 февруари. Изпълнителката ще завладее с присъствието си пространството за съвременен танц и пърформанс - ДНК, което се намира в Националния дворец на културата. Концертът на звездата у нас е част от европейското й Wanderess турне, а билети по 30 лв. се продават в мрежите на Eventim.bg и epaygo.bg. \n30-годишната Севдализа вече има зад гърба си професионална баскетболна кариера, късометражен филм и дебютен албум с 16 напоени с емоция парчета. Тя е певец, текстописец, режисьор и композитор. Напуска Техеран на 5-годишна възраст, а на 16 прекрачва прага на музиката. Благодарение на дисциплината, която й дава спортът, достига висините на изкуството и създава ритми, които трудно може да бъдат описани. Миксира стилове като трип-хоп, пънк, нео соул, алтърнатив арендби и грайм, но не пропуска да добави и други жанрове, с които да изпъстри образа си. Освен чрез музиката, прави голямо впечатление и с визуалните преживявания, в които потапят клиповете й.  \nЛириките на Севдализа почти винаги са повлияни от велики писатели и съдържат голяма доза философски разсъждения с теми като полово разнообразие и възприятие на емоциите. Изпълнителката си играе със симулация на идентичности и фантазии, които трудно може да бъдат разграничени от реалността. Чрез творчеството си певицата създава свят, в който всичко е възможно.     \n", "date": "2018.01.09", "title": "Авангардната иранка Севдализа пее у нас"}
{"url": "http://duma.bg/node/158424", "text": "Звездите на киното и телевизията масово откликнаха на призива да бъдат облечени в черно на церемонията за връчване на наградите \"Златен глобус\". Инициативата е в знак на протест срещу сексуалното насилие и солидарност с жертвите след скандала, който бе отприщен от аферата \"Уайнстийн\" и все още тресе Холивуд, предадоха световните агенции. \nВ черни тоалети на събитието блеснаха Ема Стоун, Джесика Бийл, Кери Уошингтън, Кристина Хендрикс, Октавия Спенсър, Лора Дърн, Клеър Фой и мн. др., отбелязва Ройтерс. \n\"Тук сме за движението \"Тайм`з ъп\" (\"Time`s Up - \"Времето изтече\"), солидарни сме\", заяви Джесика Частейн. \"Целта е да се чуе гласът на онези, които са лишени от тази възможност\", каза Вайола Дейвис, кандидатка за наградата за поддържаща роля във филма \"Формата на водата\", който има най-много номинации - седем. Някои звезди като Мерил Стрийп дойдоха, придружени от активистки на каузата за защита на жените. \nЗаедно с известни актриси като Мишел Уилямс и Сюзън Сарандън на червения килим в х-л \"Бевърли Хилтън\", Лос Анджелис, се появиха участнички в движението против сексуалното насилие, обединени под хаштага #MeToo, включително основателката му Тарана Бърк, посочва ТАСС. В израз на подкрепа в черно дойдоха облечени и мъже като Гари Олдман, Джеймс Франко, Джъстин Тимбърлейк и Рики Мартин. \nГолемият победител на 75-ите награди \"Златен глобус\" в неделя вечерта стана филмът \"Три билборда извън града\", разказващ за нечестността и нехайството на тези, които по силата на своята професия би трябвало да защитават и помагат на обикновените граждани, за произвола и нежеланието да се направи каквото и да е. Лентата триумфира с 4 статуетки: за най-добър филм (драма), най-добър сценарий (на британеца Мартин Макдона), най-добра драматична актриса (Франсис Макдорманд) и най-добър актьор в поддържаща роля (Сам Рокуел). \nГилермо дел Торо взе наградата за най-добър режисьор за \"Формата на водата\". Най-добър в категорията комедия/мюзикъл стана \"Лейди Бърд\". Най-добър актьор е Гари Олдман за ролята си в \"Най-мрачният час\". Отличието за анимация отиде при \"Тайната на Коко\". Статуетката за най-добър филм на чужд език спечели \"Изневиделица\" на германеца от турски произход Фатих Акин. \nЗа най-добър актьор в мюзикъл или комедия бе провъзгласен Джеймс Франко за превъплъщението му в \"Катастрофалният артист\". При жените наградата в тази категория бе присъдена на Сирша Ронан за \"Лейди Бърд\". Най-добра поддържаща роля е направила Алисън Джани в \"Аз, Тоня\". Елизабет Мос получи \"Златен глобус\" за превъплъщението си в драматичната поредица \"Историята на прислужницата\". Никол Кидман спечели отличието за най-добра женска роля в минисериала \"Големите малки лъжи\". Рейчъл Броснахан взе премията за участието й в сагата \"Удивителната мисис Мейзъл\". \n\"Златен глобус\" на името на Сесил Демил бе присъден на Опра Уинфри. Мартин Макдона, Сам Рокуел,    Франсис Макдорманд, Греъм Броудбент и Питър Чернин позират с част от наградите за \"Три билборда извън града\" \n   \n", "date": "2018.01.09", "title": "Протест и блясък на \"Златен глобус\"  "}
{"url": "http://duma.bg/node/158425", "text": "\nСилуетът на човечеството е безкрайна мозайка от дела, спомени, копнежи. Едни от тях са незначителни и времето бързо ги забравя. Други пък, с мащаба на стореното, увенчават създателите си - философи, строители, военачалници, религиозни дейци, еретици, със заслужено безсмъртие. Отразено в епос и химни, картини, литературни произведения, музика. \nНаскоро и у нас художествената литература се обогати с нов исторически роман - \"Спартак, гладиаторът\", роден под талантливото перо на Павлина Павлова и отпечатан в издателство \"Български писател\". \"Ако, докато го четете - споделя авторката - почувствате вълнение и гордост, вероятно в кръвта ви има наследство и от славните ни прадеди като тракиеца Спартак - сина на Родопа планина.\" Наистина, духовната съкровищница на света вече съхранява, осмислено в цветовете на романтизма, емблематичното произведение на Рафаело Джованьоли \"Спартак\". Но двете книги имат общи допирни точки само по отношение на историческата канава, върху която са градени сюжетите. Един от основните акценти в художествената интерпретация на Павлина е върху полумитичния роден край на гладиатора. С достигналите до нас автентични сведения, религиозни вярвания, предания, тайнствени обреди. Споени в ярка художествена монолитност, те се превръщат и в идеен център на книгата, потопявайки читателя в бита, културата, войнствеността и неспокойната красота на тракийската античност. От която щедро са заимствали елини и римляни, по-късно: предците ни и много още народи на Балканите и в Европа. Спомените и изконната гордост от съзнанието, чийто потомък е Спартак, се превръщат в целебен извор за бъдещото оцеляване на главния герой. За ролята му на обединител на нищите и знаме на независимата личност. Защото преди да стъпи на пиедестала си, бъдещият предводител на робите е \"благословен\" да вкуси до дъно от личното страдание. Чрез поуките от него и харизматичното си обаяние да се възвиси до легенда, вълнуваща поколенията с жертвоготовност и осъзната, необичайна за времето човечност. Той е ранен вестител на нов тип обществени отношения - свобода, равенство, братство, залегнали векове след него в републиканските принципи на редица държави. Споени от пролятата кръв в името на независимия дух, строшените окови срещу узаконеното римско \"право\" и любовта, бранена със стиснат меч. Редом до пълководеца са най-близките му бойни съратници, Мирца и Лаодика, а на финала - децата му Бологес и Кайнуха. Легионите на врага, многократно обръщани в бяг, отстъпват пред величавата героика на обезправените, нищите, отритнатите. Сложили кости по италийските полета, за да се възродят в съзнанието на цялата планета. \nДруг важен тематичен пласт в книгата на Павлина Павлова е именно римският. Публий Вариний, Марк Теренций, Варон Лукул, Гай Касий Лонгин, Марк Крас и редица още персонажи са олицетворение на свят, съграждан завоевателно в реки от кръв. Днес градът на Ромул и Рем олицетворява държавност, съвместила лицето на извисената духовност, на политеизма и философското възприятие за реалността с безчовечната жестокост и масовото изтребление на \"низши\" твари. На последователна геополитика, основана върху аргументите на по-силния. На цивилизация, насаждана с огън и меч. При толкова примери за покорени народи, пречупени съдби и изтрити от земята \"варвари\" господството й изглежда ненарушимо, докато на голямата политическа сцена се качва феноменът Спартак. В книгата на Павлина той не е разпнат на кръст и се връща по родните земи, за да започне делото отново. Това е недвусмислено послание, че правдата не може да умре, нито стремежите за независимо съществуване - потъпкани. Над всичко тук се извисява вярата, че роденият свободен, когато се бори, до сетен дъх не може да бъде победен.      \n", "date": "2018.01.09", "title": "Лeтопис за мъдрост и кръв..."}
{"url": "http://duma.bg/node/158447", "text": "Белгия се изправя на ръба на нова правителствена криза, след като зачестяват призивите за оставка на държавния секретар по убежището и миграцията Тео Франкен. Миналата есен Франкен сключи от името на правителството споразумение със Судан за обратно приемане на незаконно пребиваващите в Белгия граждани на африканската държава. Местни медии тогава уточниха, че става дума за 158 суданци, задържани в Брюксел и отведени в център за мигранти от закрит вид. През декември се появиха непроверени съобщения, че част от върнатите суданци били подложени на мъчения. \nБелгийското правителство възложи външна независима проверка и спря временно връщанията към Судан. Опозицията поиска оставката на Франкен, а от началото на януари представители на партии от управляващото мнозинство започнаха да се присъединяват към виждането, че държавният секретар следва да се оттегли. Председателят на партията мандатоносител Нов фламандски алианс (НФА) Барт де Вевер предупреди, че ако управляващото мнозинство поиска официално оставка от Франкен, това ще доведе до оттеглянето на НФА от правителството. В случай че се стигне дотам, вероятно ще се наложат преговори за нова коалиция или нови избори.     \n", "date": "2018.01.09", "title": "Белгия е на прага на нова криза"}
{"url": "http://duma.bg/node/158448", "text": "Вицепредседателят на Бундестага Томас Оперман предложи да бъдат ограничени правомощията на канцлера. Според него правителственият лидер трябва да остане \"зад кормилото\", но не повече от два последователни мандата. \n\"Ди велт\" съобщава, че позицията си Оперман мотивира с това, че канцлерът на Германия има най-тежката работа в страната. Политикът отбелязва, че продължителността на пълномощията може да бъде увеличена до 5 години. \nАнгела Меркел заема поста канцлер на Германия вече 12 години.     \n", "date": "2018.01.09", "title": "Предлагат да отрежат мандата на Меркел"}
{"url": "http://duma.bg/node/158449", "text": "250 военнослужещи бяха мобилизирани в Испания, за да помогнат на хиляди хора, блокирани в снежен капан в автомобилите си. До изпращането на военни се стигна, след като хиляди хора бяха буквално в хватката на снежен капан в колите си на магистрала край Мадрид, съобщи АФП. \nМестни медии определят нощта като много тежка. Обилният снеговалеж в южната страна започна още в събота. На магистралата между Мадрид и Сеговия имало над 3000 закъсали автомобила, на територия от около 70 километра. Повече от хората се прибирали по домовете си след Коледните и новогодишните празници. \n\"Колите бяха премахнати една по една. Имаше автомобили със семейства с бебета, които нямаха нито храна, нито вода\", заяви говорителят на Спешния център при армията на Испания Аурелио Сото. \nВластите в страната предупредиха хората да не предприемат пътувания, освен ако това не е безкрайно наложително. \nВидеоматериали в социалните мрежи показват как войници и полицаи копаят с лопати снега, затрупал колите. \nКритични остават атмосферните условия и на други места в Европа. Бурята \"Елинор\" се отрази сериозно на нивото на река Рейн в Кьолн. Нивото на реката надвиши 8 метра. В Бон Рейн вече преля, съобщават международните агенции.     \n", "date": "2018.01.09", "title": " Снежна буря блокира Испания"}
{"url": "http://duma.bg/node/158470", "text": "Началникът на ДАИ в Пазарджик Владимир Добрев, който заведе подчинените си в затвора като превантивна мярка срещу корумпиране, се разделя с поста от 15 януари, съобщи самият той в телевизионно интервю. ДУМА припомня, че на 12 декември миналата година ръководството на ДАИ му постави ултиматум да напусне по взаимно съгласие срещу обезщетение от 6 заплати или да бъде уволнен заради превишаване с власт.  \nПриех и съм поставил условие това мое освобождаване да стане от 15 януари тази година, каза Добрев. \"Завеждането на служителите в затвора беше с цел превенция. Исках да ги заведа там, за да им проведа инструктаж - не в килиите, а в клуба на затвора. Исках да им обърна внимание, че проблемът е сериозен\", обясни той. Според него е имало индикации, че местната структура на ДАНС проявява интерес към отдела му. Добрев припомни и за хванат с подкуп служител на ДАИ, който бил вкаран в затвора и си излежал присъдата. \nСлед визитата негови подчинени се оплакали, били стресирани от ходенето в затвора. \"Започнаха се проверки от изпълнителната агенция, която не одобри мерките ми, прокуратурата започна проверка след сигнал на зам.-министъра. Бяхме викани в ДАНС и разпитвани\", обясни Добрев. Автомобилният шеф бе наказан дисциплинарно - понижен в длъжност за 6 месеца. В средата на декември обаче Административният съд в Пазарджик отмени заповедта за наказанието и осъди ИА \"Автомобилна администрация\" да му плати 500 лв. съдебни разноски по делото. \n    \n", "date": "2018.01.09", "title": "Шефът на ДАИ в Пазарджик напусна заради визитата в затвора"}
{"url": "http://duma.bg/node/158471", "text": "Антикорупционният фонд сезира прокуратурата по повод изнесените в медиите данни за натиск върху директорката на 164 ДГ \"Зорница\" в Горна баня за надпланов прием на деца, както за съмнения за подобни практики и в други градини. Организацията вижда съмнения за корупционни практики като злоупотреба със служебно положение и за престъпления по служба, в които са замесени директори на дирекции и експерти в Столичната община, както и от районни кметове и служители в районни кметства. \nОт правния център на Антикорупционния фонд напомнят, че досега няма информация за прокурорска проверка по случая, а единствено за вътрешно разследване в Столичната община по изнесените данни. От организацията смятат, че трябва да бъде извършена проверка и дали предоставената при приема на децата медицинска документация не представлява документ с невярно съдържание, и по-специално дали издадените документи от лекарски комисии не са създадени, за да послужат в производството по допускане на надпланов прием. Сигналът е изпратен до Софийската районна прокуратура по компетентност.      \n", "date": "2018.01.09", "title": "Антикорупционен фонд сезира прокуратурата за приема в забавачките"}
{"url": "http://duma.bg/node/158472", "text": "Рилският манастир вече се охранява от частна охранителна фирма от Дупница. Гардовете няма да допускат в манастирския храм хора с неприлично облекло. Те ще следят за спазването на изисквания, като това хората да са със свалена шапка, както и да не се снима в черквата. Преди за това следяха монасите на входа. \nВ двора на манастира е забранено пушенето и за това също се следи стриктно. Въпреки договора с частната охранителна фирма, полицейското присъствие в района на манастира не е намалено. Целият манастирски комплекс е под постоянно видео наблюдение, десетките камери и оборудването, особено при входовете и при манастирския музей, са закупени от светата обител, но се ползват и от полицията.   \n", "date": "2018.01.09", "title": " Частни охранители следят за неприлично облекло в Рилския манастир "}
{"url": "http://duma.bg/node/158473", "text": "Жителите на общините в Бургаско, които пострадаха сериозно при наводненията през есента на миналата година, се заканиха да организират протест. Причината е, че държавата не прави нищо по въпроса за почистването на затлачените дерета в района. Ако не се предприемат действия по отпушването им, хората са готови на протест. Над 300 души са внесли е Областната управа в Бургас подписка, с която настояват за почистването на опасните участъци. Въпреки ремонтираните си домове, жителите на общините, където положението беше най-тежко, са в постоянен страх бедствието да не се повтори. \nЖителите на село Черни връх посрещат всеки дъжд с тревога. По думите на притеснени граждани земята в района е пропита и има реална възможност при малко по-силен дъжд, те да бъдат следващите жертви. \nПрипомняме, при бедствието в област Бургас най-тежко беше положението в община Камено, където беше обявено и бедствено положение. При наводненията загинаха 5 души. Много хора бяха евакуирани от домовете си, като част от тях бяха приютени в общински сгради. В прокуратурата бяха образувани четири производства за жертвите от наводнението в Бургас. \n    \n", "date": "2018.01.09", "title": "Пострадали при наводненията общини в Бургас плашат с протест"}
{"url": "http://duma.bg/node/158474", "text": "На пешеходна пътека на пътя Враца - Оряхово до местен ресторант 60-годишният Ц.Ц. е блъснал трима души. Двама от пострадалите са починали, съобщиха от МВР вчера. Инцидентът станал в понеделник около 16,35 часа. Жертвите са Б.Н., на 64 години, и Р.К., на 58 години от Враца. Третият пешеходец е 83-годишна жена, която е ранена и поместена за лечение в МБАЛ \"Христо Ботев\" във града. Водачът е тестван за употребата на алкохол, като взетата проба е отрицателна. По случая е образувано досъдебно производство. \n    \n", "date": "2018.01.09", "title": "Шофьор уби двама души и рани един на пешеходна пътека във Враца"}
{"url": "http://duma.bg/node/158475", "text": "Акушерките в България през 2016 г. са 3254, сочат данните на НСИ за 2016 г. През същата година в страната са родени  61 014 деца. Най-малко акушерки - 31, са в Ямболска област, следвани от Разградска и Пернишка (по 34) и Видинска (37). Очаквано най-голям е броят на акушерките в област София (столица) - 838. За сравнение през 2015 г. в страната има с 20 повече акушерки, а за периода 2010-2016 г. най-малък е бил броят им през 2014 г. - 3263. \nВ Добричката многопрофилна болница работят 26 акушерки, а средната им възраст е 50-55 г. Това заявява пред \"Дарик\" Мария Димитрова от съсловната организация на акушерите в града. ДУМА припомня, че според НСИ в края на 2016 г. в областта работят общо 61 акушерки. Скоро няма да има достатъчно кадри в професията, защото ще се пенсионират, а това може да доведе и до затваряне на отделения, коментира Димитрова. По думите й не е привлекателно да се упражнява професията, защото образователната подготовка е много добра, но стартовата заплата, която е около минималната за страната, отблъсква хората. Масово завършилите за акушерки заминават в чужбина, най-често в Англия, Германия и Швейцария. По думите на Димитрова е необходимо повишение на заплащането и осигуряване на неговата стабилност, като възнагражденията не бива да зависят от статута на болницата, потока пациенти или решенията и ресурса на НЗОК. Заплатите следва да идват от държавата и да се демонстрира отговорност към националното богатство, което са лекарите и специалистите по здравни грижи, категорична е Димитрова. По думите й съвременният труд на акушерките се променя най-вече заради широката информираност на родилките, заради физически специфики, тъй като все по-често раждат жени на по-голяма възраст, когато се налага секцио. Все повече са и случаите на \"ин витро\" бременност.  \nСпоред подписания през октомври нов Колективен трудов договор в здравеопазването, началните основни заплати в болниците, финансирани от МЗ, началната основна заплата на медицински професионалисти по здравни грижи, в това число и акушерки, трябва да е 700 лв. В университетските многопрофилни болници за активно лечение, както и в болниците с над 51% държавно участие началните основни заплати на тази категория професионалисти трябва да е не по-малко от 750 лв. Поне 730 лв. трябва да е възнаграждението на медицинските професионалисти по здравни грижи центровете за психично здраве и комплексните онкологични центрове. \nПо традиция акушерките отбелязват Бабинден на 21 януари, но на 8 януари (по нов стил) се отбелязва Денят на родилната помощ.   \n", "date": "2018.01.09", "title": "3250 са акушерките в България  "}
{"url": "http://duma.bg/node/158476", "text": "Миньорите от рудниците, ликвидирани през 2017 г., ще могат да се възползват от ранното пенсиониране. Това заяви омбудсманът Мая Манолова на брифинг в Министерския съвет. Заедно с миньори от Бобов дол тя се срещна вчера с премиера Бойко Борисов и с финансовия министър Владислав Горанов. Причината за визитата бе казусът с пенсионирането на миньорите - заради влезлите от 1 януари нови законодателни изменения те не могат да се пенсионират, ако рудникът е ликвидиран. \"Днес в нашите домове ще имаме Нова година и Коледа, благодарение на правителство, премиера и омбудсмана\", доволни са миньорите от Бобов дол след срещата.   \n", "date": "2018.01.09", "title": "Миньорите от ликвидирани рудници ще могат да се пенсионирт по-рано"}
{"url": "http://duma.bg/node/158477", "text": "Ветото върху антикорупционния закон, наложено от президента Румен Радев, ще се гледа на заседание на правната комисия в сряда, преди още да е започнала официално новата пленарна сесия. Ваканцията на депутатите свършва в четвъртък, 11 януари, когато е и първото пленарно заседание. Възможно е обаче след приемането му в комисията, антикорупционният закон да влезе в пленарната зала още тази седмица. \nПрипомняме, че в първия работен ден за 2018 г. държавният глава върна документа за ново обсъждане в НС, той го оспорва по принцип и в неговата цялост. Още преди да бъде гласуван окончателно, Радев обяви, че ще наложи вето на законопроекта. Независимо от това мнозинството в НС го прие на второ четене на 20 декември м.г. \nШефът на правната комисия в НС Данаил Кирилов отбеляза, че мотивите на президента Радев били  абсолютно идентични с аргументите, които БСП изложи срещу законопроекта при второто му четене. \"Има политически мотиви, които са маскирани с правни аргументи. Иначе бих казал, че доминират правно-техническите съображения, но да не забравяме все пак, че Народното събрание е политически орган\", коментира той. Кирилов прогнозира, че ветото ще бъде преодоляно и няма да се стигне до редакция на антикорупционния закон.   \n", "date": "2018.01.09", "title": "Депутатите гледат утре ветото на Радев в комисия "}
{"url": "http://duma.bg/node/158478", "text": "Гербаджиите влязоха в отчаян опит да оправдаят абсурдното подаване и последвало оттегляне на оставката на Делян Добрев като депутат. Шефът на правната комисия в парламента Данаил Кирилов защити съпартиеца си. Според него Добрев бил поставен под силен натиск и затова било логично да подаде оставката си пред парламента. Сега обаче бившият икономически министър вече имал възможност да направи нова преценка и затова се стигнало до новия прецедент. \nПрипомняме, че след разкритията на БСП за шуробаджанащина в Хасково, Добрев беше принуден да подаде оставка като депутат. След скандала \"кумгейт\" той декларира да депозира отново искането за оставка, ако то не бъде уважено. Оставката му беше отхвърлена от мнозинството. Стигна се до прецедент, тъй като обикновено желанието за напускане се уважава без дебат. \nСлед гласуването 62 депутати от БСП поискаха Конституционният съд да се произнесе дали решението на парламента да не приеме оставката на Добрев е противоконституционно и настояха решението за оставането му в НС бъде отменено.\"Обявяването на противоконституционност на този акт на НС има действие занапред, което ще рече, че парламентът отново следва да разгледа проекта за решение, касаещ оставката на господин Добрев и разбира се, да я приеме. Това са единствените негови правомощия, защото оставката на господин Добрев е един личен акт. Така е записано и в Конституцията\", коментира тогава социалистът Филип Попов. \nРешението на НС за отхвърлената оставка не беше публикувано в \"Държавен вестник\". По време на заседанието мнозинството от съдиите са приели, че обнародването на актовете на НС е правомощие на председателя му (тогава Димитър Главчев), а опозицията няма контрол върху това. Докладчикът по делото Константин Пенчев обаче е успял да убеди мнозинството съдии, че КС не може да спестява контрола върху действията на парламента заради собственото му виновно поведение. На 12 декември м.г. КС дoпycнa зa paзглeждaнe делото за ocтaвкaтa нa Дoбpeв. Малко преди коледните празници Добрев размисли и тихомълком оттегли оставката си от деловодството на НС.     \n", "date": "2018.01.09", "title": "ГЕРБ се оправдават за подадената и оттеглена оставка на Делян Добрев"}
{"url": "http://duma.bg/node/158479", "text": "За поредния случай на паднала гранична ограда алармира в социалните мрежи вчера народният представител от \"БСП за България\" Елена Йончева. Тя публикува своя снимка с няколко вестника с вчерашна дата, на която зад гърба й се вижда съборено и лесно за преминаване оградно съоръжение. \"Днес, 8 януари, в района на Малко Търново - паднала ограда. Налага се да документирам събитието с днешни вестници, за да удостоверя достоверността му\", написа тя в понеделник. По този начин Йончева се застрахова от евентуалните оправдания на управляващите, че снимките може да не са актуални. \nЙончева отбелязва, че преградното съоръжение е не само неефективно, но продължава да пропада. Тя припомня, че оградата не е построена според заданието на МВР от 14 януари 2015 г. и че на 20 ноември 2015 г. главна дирекция \"Гранична полиция\" дава правото на областните управители на Ямбол, Хасково и Бургас да променят проекта за ограда. Предоставеното право на областните управители да променят техническите параметри е направено с една единствена цел - корупция, категорична е тя. \nЖурналистката припомня, че за оградата, заедно с прилежащия обслужващ път, са дадени около 1 млн. лева на линеен километър. \"Докладът на Главния инспекторат на МС от април 2017 г., изготвен във връзка с проектирането и изграждането на временното възпрепятстващо съоръжение на българо-турската граница, констатира фрапиращи нарушения. В доклада се казва, че даденото указание на Гранична полиция не кореспондира с утвърденото от министъра на вътрешните работи задание за проектирането на съоръжението, по което областните управители вече са сключили договори за изграждането на съоръжението и обслужващия път. Нещо повече - съгласно утвърдените проекти от представените документи и наличната в тях информация проверяващият екип не е могъл да установи на редица места типа на изграденото съоръжение - едноредово или двуредово\", изтъква отново Йончева. Според нея е абсурдно проверяващият екип на Главния инспекторат на МС да отиде със специална задача да провери дали има изградена ограда и от какъв тип е и да не може да отговори на този въпрос след проверката. \nПрипомняме, че Йончева пусна и филм \"Граница\", в който разкри колко лесна за преминаване е граничната ограда с Турция. Тя направи и паралел с изграждането на оградното съоръжение между Турция и Гърция, което е в пъти по-евтино от харчовете на ГЕРБ и коалиционните им партньори. Управляващите пък се опитаха да засекретят снимките по границата заради разкритията на Йончева. Все още не е ясно дали депутатката няма да отнесе и парична глоба заради \"волността\" да разкрие поредната пробойна. \n  \n   \n", "date": "2018.01.09", "title": "Елена Йончева пак снима паднала гранична ограда  "}
{"url": "http://duma.bg/node/158480", "text": "Харманлийската районна прокуратура е изготвила обвинителен акт спрямо 21 чужди граждани за хулиганство и повреждане на чуждо имущество, съобщиха вчера от пресцентъра на Пловдивската апелативна прокуратура. Обвинени са 17 пълнолетни и 4 непълнолетни граждани от афганистански произход, които са били в основата на бунта в регистрационно-приемателния център за бежанци в Харманли на 24 ноември 2016 г. Тогава на няколко пъти през деня, а след това и вечерта напрежението в лагера ескалираше след спиране на пропускателния режим за настанените. Стигна се до сблъсъци с полиция и жандармерия, при което имаше 20 ранени служители на реда, а близо 400 кандидати за хуманитарен статут бяха задържани. \nОбвинените са извършили непристойни действия, които грубо нарушават обществения ред и се изразяват с явно неуважение към обществото. Деянието по своето съдържание се отличава с изключителна дързост и цинизъм, и е съпроводено със съпротива срещу орган на властта, гласят квалификациите на прокуратурата. Според държавното обвинение повредени и унищожени са сгради, съоръжения и оборудване на стойност 85 094 лева. \n    \n", "date": "2018.01.09", "title": "21 чужденци са обвинени за бунта в бежанския лагер в Харманли"}
{"url": "http://duma.bg/node/158481", "text": "За нови дупки по ремонтирания бул. \"Ал. Дондуков\" в София алармираха от неправителствената организация \"Спаси София\". \"Бойко Борисов, каква е тази работа сега? Този път някой с къртач ли е правил диверсия?\", питат от формацията. Те питат кмета Йорданка Фандъкова дали някой в общината осъзнава безсмислеността на своето съществуване и илюзорността на най-дълбоките си мечти и надежди. От гражданското сдружение очакват кметицата да обяви за пореден път, че булевардът е в гаранция и че всички дефекти ще бъдат отстранени от фирмата изпълнител. \"Ето, скъпи съграждани, как ни се подиграват, докато крадат нашите пари\", заявяват от \"Спаси София\" и прилагат снимки.  \n\"Спаси София\" многократно сигнализира за проблеми при ремонта на бул. \"Дондуков\", която започна през лятото и завърши в края на ноември. Според тях реконструкцията на трасето е направена некачествено и това стана повод организацията да направи протест срещу управлението на кмета Йорданка Фандъкова. В края на ремонта от \"Трейс\" обявиха, че част от новоположения паваж по булеварда е извадена умишлено, а премиерът Бойко Борисов видя в това политическа атака.     \n", "date": "2018.01.09", "title": "Нови дупки по ремонтирания бул. \"Дондуков\""}
{"url": "http://duma.bg/node/158482", "text": "Три варианта за разширение на метрото към Студентския град се разглеждат от направление \"Градоустройство и архитектура\" към Столичната община. Предвижда се продължението на втория метродиаметър да е с четири станции. Линията ще продължи след станция \"Витоша\". \nСпоред първия вариант новият участък ще е 4,056 км, първата станция ще е \"Черни връх\" до ул.\"Димитър Манчев\", втората в кв. \"Витоша\" при комплекс \"Сити Гардън\", третата - на бул. \"Симеоновско шосе\" и ул. \"Асен Разветников, а последната - в Студентския град при блок 24. \nПри втория обсъждан вариант за продължение станциите са пет, а участъкът е малко по-дълъг. Първата станция е на същото място, втората вече е в кв. \"Витоша\" на ул. \"Стефан Савов\", третата - на бул. \"Симеоновско шосе\" и ул. \"Проф. д-р Иван Странски, четвъртата - при Спортен комплекс НСА на ул. \"Акад. Стефан Младенов\" и ул.\"Проф. Атанас Иширков\", а петата - в Студентския град при Студентска поликлиника. \nТретият вариант на метрото е най-къс - 3,67 км. и започва от станция \"Черни връх\". Втората отново е в кв.\"Витоша\" при комплекс \"Сити Гардън\", третата - на бул.\"Симеоновско шосе\" и ул. \"Асен Разветников\", а четвъртата - в Студентския град при Детска градина 79 \"Слънчице\". \nАвторите на проекта са направили проучване на натоварването с пътници на различни видове транспорт и анкета сред жителите на района. Според анализа им при реализацията на втория вариант метрото ще бъде използвано от най-много пътници. Този вариант е най-добър и по показателя за най-малко изразходвано време на пътуване. При него се очакват над 32 000 пътуващи по новия участък през 2020 г. Участъкът обаче ще излезе и най-скъпо заради допълнителната станция. \nВариантите ще бъдат обсъдени на заседание на специализирания състав на Общинския експертен съвет към НАГ в петък.   \n", "date": "2018.01.09", "title": "Разширяват метрото към Студентския град "}
{"url": "http://duma.bg/node/158483", "text": "Бизнесменът Петър Христов, известен с близкото си приятелство с шефа на ПГ на ГЕРБ Цветан Цветанов, показно бе застрелян пред дома си в София. Покушението бе извършено вчера малко след 10 сутринта. 49-годишният мъж излизал от сграда близо до мола на столичния бул. \"България\", когато неизвестен започнал да стреля. Очевидец на инцидента е личният шофьор на Христов, който откарал шефа си във ВМА. Въпреки усилията на лекарите, бизнесменът починал от раните си около половин час по-късно. \nПо Христов е стреляно от строеж близо до офиса му. По него са изстреляни 8 куршума, като са го уцелили 4 - един в главата, другите в областта на гръдния кош. \n49-годишният мъж е един от най-големите бизнесмени в българския млечен бранш. Освен с близкото си познанство с Цветанов, той е известен и като приятел на бившия шеф на ГДБОП Станимир Флоров. Роден е през 1968 г. в Силистра. Завършил е ССВУ \"Георги Измирлиев\" в Горна Оряховица, след което военния университет \"Васил Левски\" във Велико Търново, където се дипломира като инженер. Магистър по финанси в Стопанската академия \"Д.А. Ценов\", Свищов. Ръководи група компании, специализирани в различни бизнес сфери - строителство и инвестиции в недвижими имоти, хранително-вкусова промишленост, търговия, консултантски услуги и др. Член е на Конфедерацията на работодателите и индустриалците в България и на консултативния съвет към МРРБ при първото правителство на ГЕРБ. \n52 са регистрациите на фирми, в чието управление Христов е участвал, сочи справка в ДАКСИ. Бизнесменът е едноличен собственик на строителната \"Велико Търново хилс\" ЕООД и на \"Ай Би Пи мениджмънт\" ЕООД, която се занимава с архитектурни и инженерни дейности и технически консултации. В охранителната \"Дито\" има 40% участие, държи половината от търговската \"Болкан тръст интернешънъл\". Смята се, че е свързан и с управлението на информационния сайт \"Дартс нюз\". \nПрез 90-те години Христов е собственик на охранителната фирма \"Дито\" ООД, която подписва договор със \"Захарни заводи\" ЕООД в Горна Оряховица. Според договора предприятието се задължава да предоставя на фирмата цялата си дневна продукция. Официално едноличен собственик на свързваната с бизнесмена \"Лактима\" е \"Пропъртис мениджмът груп\" ЕАД, регистрирана на дъщеря му Михаела. В Борда на директорите на \"Лактима\" влизат Валентин Милушев, Михаела Христова и Юлиян Николов. \nТвърди се, че Христов печели най-много обществени поръчки във Велико Търново, където и живее. Само преди няколко месеца бившият главен секретар на МВР Калин Георгиев индиректно посочи Христов като човека, допринесъл най-много за разкриването на т.нар. банда за отвличания \"Наглите\". \"МВР получи информация благодарение на Цветан Цветанов, който беше министър. Той ни запозна с един човек, който после направи контакт с друг, от когото получихме информация. Не мога и нямам право да кажа кой е този човек\", заяви през септември Георгиев. На въпрос дали това е \"вътрешен човек\" за \"Наглите\", той отговори положително. Запознати заподозряха, че свръзката е Петър Христов. \nПокрай съдебната сага около бившия шеф на антимафиотите от Велико Търново Орлин Тодоров се разбра, че от МВР към Петър Христов е имало сериозен теч на чувствителна информация и по-конкретно на данни по текущи досъдебни производства. През 2015 г. Тодоров получи 3-годишна условна присъда за изнасяне на класифицирана информация към бизнесмена. Бившият антимафиот системно информирал Христов за хода на знакови разследвания като \"Килърите\", \"Фалшификаторите\" и делото за смъртта на бебето в горнооряховската болница, което в крайна сметка се оказа мъртвородено. От СРС-та става ясно, че полицейските шефове наричали бизнесмена \"шефе\". Петър Христов, заедно с бившия ръководител на ГДБОП Станимир Флоров бе свидетел на Цветан Цветанов по така наречено дело за шестте \"Не\"-та, образувано заради отказа на Цветанов да разреши подслушването на Орлин Тодоров.  През 2007 г. тогавашната фирма на Христов \"Пи ейч финанс\" ЕООД дарява на ГЕРБ 30 000 лв. за евроизборите, което представлява най-крупното дарение в кампанията на партията тогава. \nПрез 2009 г. Росен Плевнелиев като регионален министър отива във Велико Търново да среже лентата за откриването на два блока, строени от Христов. През 2013 г. общинските организации на ГЕРБ във Велико Търново, Свищов и Златарица издигат кандидатурата на бизнесмена за депутат. Той обаче си прави отвод, защото щял да е по-полезен в реалната икономика. \nПрез 2013 г. общинските съветници от БСП във Велико Търново сигнализираха за \"златна\" храна за забавачките в града. Изпълнител на поръчката, дадена от ГЕРБ, бе \"Лактима\". Освен с нагласените цени, тази поръчка се прочу с текста за доставка на тютюневи изделия за забавачките. Млечните продукти и месото в ОДЗ-та се доставят с 30% до 50% по-високи цени спрямо определените от борсовия индекс САПИ, който всеки месец задава средни пазарни стойности за храни на едро, предупредиха тогава търновци. \"Един от най-тъмните периоди в биографията на Петър Христов е началото на 90-те години на миналия век. Тогава е бил представител на СИК в района на Търново. Смята се, че с подкрепата на разстреляния в Аруба Поли Пантев купува местното млекопреработвателно дружество \"Сердика\", сега известно като \"Лактима\". Целта е била през дружеството да се преперат голяма част от мръсните капитали на групировката, придобити от трафик на жени и дрога. Според запознати Христов също се занимавал с продажба на наркотици и контролирал проституцията в Търновския регион. Поради необходимост от чисти пари е изтеглил заеми от различни банки, като за гарант по кредитите ползвал дружеството \"Лактима\", пише за него вестник \"Монитор\" през 2010 г.   \n", "date": "2018.01.09", "title": " Убиха показно приближен на Цветан Цветанов "}
{"url": "http://duma.bg/node/158426", "text": "Името му е добре известно в широките среди на балета. Той е в регистъра на най-търсените и титулувани балетни артисти. Член е на комисията по хореография на Съюза на театралните дейци на Русия. Бил е водещ солист на балета на Болшой театър, заслужил артист на Русия. През 2006 г. е удостоен с една от най-престижните руски премии в областта на балета - \"Душа на танца\" в номинацията \"Рицар на танца\". Природно надарен с изящна пластика, през 1992 г. завършва  Московската академия по хореография като балетен артист и веднага е приет в трупата на Болшой театър. Танцува водещите партии в \"Лебедово езеро\" - Зигфрид, \"Жизел\" - Алберт, \"Дон Кихот\" - Базил, \"Баядерка\" - Солор. През 2007 г. завършва ГИТИС като режисьор-хореограф. През 2000 г. е назначен за художествен ръководител на Марийския държавен театър за опера и балет \"Ерик Сапаев\" в родния му град Йошкар-Ола, Република Марий Ел. Често се срещахме по времето, когато той танцуваше в Болшой театър. Но вече повече от 17 години не бяхме се виждали. След толкова време се срещнахме в Москва в края на миналата година, но този път той присъстваше на форума в качеството си на министър на културата по печата и националностите на Марий Ел. Попитах го как да се обръщам към него, а той ми отговори: \"Наричай ме както преди - Костя.\" Така и започнах разговора. - Костя, приеми моите поздравления за новата длъжност! \n- Благодаря! От 22 дни съм министър на културата по печата и националностите, предстои огромна работа по различни проблеми... \n- Преди доста години по твоя инициатива беше създаден фестивалът \"В чест на Уланова\". Каква е неговата съдба към днешна дата? \n- Фестивалът е жив и се провежда всяка година. Аз не съм бил ученик на Уланова, но творчеството й винаги ще бъде скъпо за нас. Танцувал съм с всички ученици на Галина Сергеевна - и с Нина Семизорова, и с Надежда Грачова... Горд съм, че съм имал възможност да присъствам на репетициите и да дишам въздуха, който диша Уланова - това ще остане в паметта ми за цял живот. Името на Галина Уланова е еталон за служене на изкуството. По време на репетициите с нейните ученици аз точно изпълнявах нейните пожелания. Работил съм в една зала с великите Стручкова, Симеонова и Кондратиева, но над всички беше Уланова. \n- Какво става с Марийския театър? \n- Освен като министър на културата, оставам и като художествен ръководител на този театър. В момента той е на гастроли в Германия. \n- Бил ли си в България? \n- Бях веднъж в България - като солист на Болшой театър, когато още танцувах в неговата трупа. Пътувахме няколко души - по покана за два концерта. В навечерието на новата година ми се иска специално да поздравя читателите на ДУМА. \n    \n", "date": "2018.01.09", "title": "Галина Уланова е еталон за служене на изкуството "}
{"url": "http://duma.bg/node/158427", "text": "Документалната изложба \"Тадеуш Кошчушко. Цената на свободата\" се открива днес в 13 ч. в Историческия факултет на СУ \"Св. Климент Охридски\", Ректорат, I ет. Организатори са Полският институт в София съвместно с Историческия факултет на СУ. Изложбата е във връзка с 200-годишнината от смъртта на националния герой на Полша Тадеуш Кошчушко (1746-1817) и стотната годишнина от възстановяването на независимостта на Полша. Изготвена е от Музея за история на Краков и Комитета на Хълма на Кошчушко в Краков. Състои се от 24 табла, като представя подробна хронология на дейността на Тадеуш Кошчушко. Съдържа изказвания на други хора за него, но също така се спира и на външния му вид, приятелствата и познанствата му и дава оценка на делото и заслугите му към полския и американския народ. Изложбата може да се види до 10 февруари.   \n", "date": "2018.01.09", "title": "Документална изложба за Тадеуш Кошчушко в СУ"}
{"url": "http://duma.bg/node/158428", "text": "За шеста поредна година bTV Cinema ще излъчва на живо най-голямото събитие в света на киното. Церемонията от \"Долби тиътър\" в Лос Анджелис по връчването на наградите на Американската филмова академия се открива на 4 март преди полунощ българско време. А подгряването на феновете започва още на 1 февруари по bTV Cinema с \"Месец на Оскарите\". До 3 март всеки ден от 21 ч. ще бъдат излъчвани продукции, удостоени или номинирани за \"Оскар\". В програмата са общо 60 такива заглавия. Осем са премиерите за българския тв ефир. Специален календар на филмите от 21 ч. ще има на сайта Oscars.btv.bg, информира Даниел Димитров. \n    \n", "date": "2018.01.09", "title": "Гледаме връчването на Оскарите по bTV Cinema "}
{"url": "http://duma.bg/node/158429", "text": "Своята най-нова премиера - \"След репетицията\" от Ингмар Бергман, Театър \"Българска армия\" посвещава на 100-годишнината от рождението на автора. Текста в превод на Васа Ганчева поставя Валентин Ганев. Сценографията е на Красимир Вълканов, костюмите - на Мария Диманова, музиката - на Слав Бистрев (и четиримата гости). В ролите влизат Стефка Янорова, Гергана Плетньова и Веселин Ранков. Първото представление ще се играе на 11 януари от 19.30 ч. на сцена \"Миракъл\". Следващите дати са 15 и 27 януари, научи ДУМА от Деница Димитрова, пиар експерт в ТБА. \nТеатралната критика открива в тази пиеса любовна изповед - \"театър за театъра\", в който актьорите играят актьори, а техните превъплъщения, страсти и илюзии се лутат между живота в реалността и живота на сцената. \nРежисьорът на спектакъла Валентин Ганев споделя: \"Репетицията е повторение, проба, търсене, лутане, откриване, фантазия, бълнуване, страст, пот, смях, радост и мъка... - Живот. Какво идва след репетициите? Представление. Ако погледнем на човешкия живот като на репетиция, след нея идва голямото представяне... пред безкрая... или по-нататък... Къде е това след края на безкрая?...\"                                                              \n\"След репетицията\" е... история за режисьор и две актриси. Би могло да се разкаже и така. Но как да опишеш емоциите на Артиста? Как да обрисуваш тънката граница между реалността, съня, спомена, мечтата..? Дали днешната любов не е просто носталгичен опит да преживеем отново отминалата? Имало ли е любов, или е било само роля? \"След репетицията\" е спектакъл за чувствата, страстта, въжделението и любовта на сцената и извън нея, отбелязват от екипа на постановката.   \n", "date": "2018.01.09", "title": " \"След репетицията\" на Бергман поставя Валентин Ганев в \"Армията\""}
{"url": "http://duma.bg/node/158430", "text": "Издателство \"Жанет 45\" и литературният салон \"Spirt and Spirit\" организират първото издание в новата година на литературния формат за срещи със съвременни български автори. Николай Терзийски ще участва в разговор за дебютния му роман \"Отлъчване\", модератор Александър Секулов, днес, 9 януари, от 19 ч. в клуб \"Петното на Роршах\" в Пловдив, ул. \"Йоаким Груев\" 36. Входът е свободен. \n    \n", "date": "2018.01.09", "title": " Николай Терзийски гостува в \"Петното на Роршах\""}
{"url": "http://duma.bg/node/158431", "text": "Първият сингъл на \"Мистерията на българските гласове\" бе напълно разпродаден дни преди Коледа. Песента се казва \"Pora Sotunda\", със специалното участие на Лиса Джерард, и беше издадена на 7\" винил в ограничените 1000 бройки в цял свят с идеята да се превърне в колекционерска рядкост. Въпреки нестандартния си формат, първоначално предвидените за българския пазар 50 бройки бяха изчерпани за 2 дни, което наложи продуцентите на сингъла и предстоящия албум \"Шуберт мюзик пъблишинг\" да увеличат първоначално предвидената за България бройка с още 60 копия. Сингълът бе официално представен на 8 декември м.г., както ДУМА писа, едновременно в страната и цяла Европа, а промоцията му в САЩ бе на 15 декември. Винилът  вече е напълно разпродаден и извън България. \nБроени дни след официалната премиера на плочата британското списание \"TheArts Desk\" обяви \"Pora Sotunda\" за винил на декември, нареждайки плочата на \"Мистерята на българските гласове\" сред декемврийските издания на артисти като \"Пинк флойд\", Майкъл Джексън, Марая Кери, Грегъри Портър и др.  \nМеждувременно песента беше официално представена и в две от най-слушаните предавания на британското радио Би Би Си 6. Медиите у нас и по света я разпознаха и определиха като \"изключителна\", \"музикално събитие\" и \"прекрасна\". Песента \"Pora Sotunda\" е А страна на сингъла, а като Б страна е вкючена \"Ганка\". Тя е хорова песен и връща към корените и традиционното звучене на световноизвестния хор, а преработката й е дело на композитора Петър Дундаков. Въпреки изчерпването на физическите копия на сингъла, той е достъпен за даунлоуд и стрийминг във всички дигитални платформи. Албумът \"BooCheeMish\" се очаква на пазара тази пролет, научи ДУМА от Радост Пенева.   \n", "date": "2018.01.09", "title": "Първият сингъл на \"Мистерията...\" е изчерпан "}
{"url": "http://duma.bg/node/158440", "text": "Церемонията по раздаването на 75-те награди \"Златен глобус\" ще остане в историята не толкова с победителите в различните категории, колкото с почернелия червен килим. В главна тема на събитието се превърнаха не най-добрите филми и сериали от миналата година, а всичко онова, което беше най-после изговорено на висок глас за най-лошите нрави и обичаи в меката на киното. Десетилетия на порочни и позорни практики на сексуален тормоз и шантаж, разсекретени през последните месеци, не просто преляха чашата на търпението. Те до такава степен окуражиха и сплотиха стотици звезди, че лозунгите им \"Аз също\" и \"Времето изтече\" звучаха на \"Златен глобус\" по-често и по-високо дори от традиционните закачки на актьорската гилдия по адрес на Доналд Тръмп. \nСкандалът с Харви Уайнстийн, обвинен в сексуален тормоз и изнасилване на актриси, всъщност разкри, че този подход за осигуряване на бляскава кариера в Холивуд се прилага отдавна и не само от продуценти с безгранична власт. Не че никой преди това не се е досещал за подобен род \"кастинги\" (макар някои да лансират и такава версия), но слуховете винаги си оставаха слухове, които така и не успяваха да стигнат до открити обвинения и съдебни дела. Факт е обаче, че на темата явно й е дошло времето и от вътрешнозаводска публична тайна тя светкавично изригна до проблем, с който се ангажира цял свят. \nЩом стана ясно, че Холивуд никога няма да е същият, самият Холивуд нямаше как да не реагира на кашата, която с отвращение, но и с гордост забърка. И намери за най-адекватно да превърне бляскавите награди в триумф на черното (не само като цвят на тоалетите). Изобщо няма да им е лесно на сценаристите на \"Оскар\", ако искат да надминат този протест. Защото границата между ефекта и дефекта в случая е почти невидима.     \n", "date": "2018.01.09", "title": "Триумф на черното"}
{"url": "http://duma.bg/node/158441", "text": "Ивелин Попов не е виновен, че пак бе избран за Футболист №1 на България за 2017 г. На този етап в т.нар. развитие на българския футбол няма по-достоен за приза, който през XX в. отиваше при значително по-добри футболисти. Стигнахме обаче дотам наградата да спечели футболист, който има само един гол през цялата година. Попето се разписа при победата на България над Саудитска Арабия (1:0) в контрола в средата на ноември. За клубния си \"Спартак\" Москва офанзивният футболист не успя да се разпише. Независимо от това тимът на българина стана шампион на Русия, заслужи и Суперкупата, а Попов игра в пет от шестте мача на \"Спартак\" в групите на Шампионската лига. Там руснаците завършиха трети и идния месец продължават в елиминациите на Лига Европа. Успехите на \"Спартак\" и участието на Попов в тях са най-доброто представяне на български футболист на терените по света за 2017 г. \nДокъде я докарахме в родната Първа лига, щом не може да отличим качествен футболист, който да заслужи авторитетната награда? Още по-показателно е, че второто място в анкетата беше заето от Мартин Камбуров, който есента ще навърши 38 г. Възраст, на която отдавна нападателят трябваше да е приключил с футбола. Но фактите говорят, че именно Камбуров е най-добре представилият се по родните терени. Другият е Тодор Неделев, който седи в \"Ботев\" Пд само от любов към клуба, но зае третото място според спортните журналисти, участвали в анкетата. \nПри треньорите очаквано награда взе Станимир Стоилов, който отново стана шампион на Казахстан с \"Астана\", но с този си успех не допринесе особено за авторитета на българския футбол. \nПроблемът е, че нищо ново няма да излезе и от следващия цикъл под управлението на Боби Михайлов, който ще започне след малко повече от месец. А футболът ни ще продължава да затъва. Стабилно.   \n", "date": "2018.01.09", "title": "Стабилно затъваме"}
{"url": "http://duma.bg/node/158438", "text": "\n    Днес непрекъснато се говори за връзката наука-производство. От висшите училища и от институтите на БАН непрекъснато се иска едва ли не пряко да създават продукти за икономиката. Но науката и използването на резултатите й са две различни неща. Науката създава процеси и материали в съответните научни организации, а производството използва тези постижения и създава в заводите предмети, машини и съоръжения, които облекчават хората в тяхното всекидневие. \n    Между научните звена и производствените предприятия обикновено се създават специфични организации, които, от една страна, следят за постиженията на науката, а от друга - знаят от какви новости има нужда промишлеността. Тези междинни звена се организират от определен бранш на промишлеността - например за производството на металорежещи машини, железопътен транспорт, металургия и т.н. Те се обслужват от висококвалифицирани технически специалисти в дадена област, които знаят какви са съвременните и перспективни нужди на даденото предприятие или група предприятия, като същевременно познават   необходимите разработки, които научните центрове вече са направили или биха могли да реализират в реално кратки срокове. В България такава организация се нарича \"Център за научна и развойна дейност (ЦНИРД)\". \n    За съжаление у нас тези центрове - приложните научни институти, които бяха над 300, след 1989 г. бяха ликвидирани и това е основната причина за загубата на връзката между научните организации и производствените предприятия. Тази загуба бе задълбочена и от твърде недостатъчните средства, които се отделят за развитие на науката в България. За изминалите години резултатът от това безобразие е ясен - научните организации все по-трудно си представят конкретните днешни потребности на производството, което пък от своя страна не знае към какъв научен център да се обърне, за да потърси помощ. Една твърде малка част от бизнесмените днес имат съзнанието, че само науката, особено българската наука, може да доведе до повишаване на конкурентоспособността им.  \n    Как при това положение да се подобри и възстанови връзката между центровете, създаващи научни продукти и технологии, и промишлеността, която търси съвременни научни разработки за развитието на своето конкурентно производство? Според мен в днешните обстоятелства е необходимо да се създаде един нов \"Център за научна и развойна дейност\", който да преценява, от една страна, кои от сега действащите производства от какви съвременни научни разработки се нуждаят, за да се развиват конкурентоспособно, а от друга страна, - кои от сега работещите научни звена биха могли да предоставят или бързо да разработят и предложат конкретно необходими научни новости. \n    Естествено, този ЦНИРД трябва да е държавен орган, който - за да изпълни твърде сложните задачи, за които е създаден - трябва да бъде комплектован със специалисти, които задълбочено  познават и научната дейност, и работещата промишленост. Разбира се, работещите в този център трябва да получават съответното добро възнаграждение за своя висококвалифициран труд. Ако държавата се отнесе към тях като към учените, на които плаща срамно ниски заплати, тази така важна и възлова организация няма да заработи и изпълни своите задачи - твърде сложни заради ниското ниво на развойната дейност, до което сме се сринали.   \n    \n", "date": "2018.01.09", "title": " Що е ЦНИРД и има ли той почва у нас?  "}
{"url": "http://duma.bg/node/158439", "text": "В четирите медицински университета годишната издръжка на един студент в професионалните направления Медицина, Стоматология и Фармация през тази година се намалява от 6514,2 лв. на 5890,5 лв. Това става ясно от проект за промяна на постановлението за диференцираните нормативи за издръжка на обучението (ПМС 162 от 2001 г.), който е публикуван на сайта на МОН за обсъждане до 22 януари т.г. Според проекта коефициентът, с който се умножава базовият норматив за издръжка в споменатите три направления, се намалява от 9,4 досега на 8,5. \nБазовият норматив за издръжката се определя всяка година с постановлението за изпълнение на бюджета. За бюджет 2018 въпросното постановление бе прието на 22 декември 2017 г., според него базовият норматив за студентската издръжка остава 693 лв. - колкото бе в последните 9 години. Преди Бойко Борисов да направи Симеон Дянков министър на финансите, базовият норматив като сума бе значително по-висок - 963 лв. С идването си на поста обаче Дянков намали рязко норматива с близо 300 лв. - без аргументи и без обосновка. Оттогава всички висши училища се жалват, че са недофинансирани и че хазната не покрива разходите им, необходими за нормалното обучение на студентите. \nВ мотивите към проекта за свиване на парите за Медицина Стоматология и Фармация обаче се посочва, че в държавното финансиране на професионалните направления има съществен дисбаланс - в някои висши училища като медицинските например в края на всяка година остават огромни излишъци, докато в направления като Педагогика, Хуманитарни и Технически науки и Изкуствата дефицитите са съществени. В медицинските вузове издръжката, отпускана от държавата, надвишава себестойността на образователните дейности и това означава, че парите се изразходват нецелесъобразно и неефективно, отбелязват от МОН. Освен това в тези вузове от студентите, особено от приетите срещу заплащане, се събират и високи такси. Ако в края на 2016 г. общо във всичките 33 държавни висши училища (които са към МОН) преходните остатъци (излишъци) са били 266,3 млн. лв., от тях почти половината са били в четирите медицински вуза - 130,3 млн. лв. А до септември 2017 г. тази сума се е увеличила на 151,45 млв. лв., показват отчетите на университетите за касовото изпълнение на бюджета. Намаляването на коефициента за трите медицински направления няма да се отрази на нито една от техните дейности, твърдят от МОН. \nДруг аргумент за подготвения проект е, че в ЕС разликата между най-добре и най-слабо финансираните висши училища е 5:1. Докато у нас на ниво базов норматив (с коефициент 1,0) са Икономика, Администрация и управление и Туризъм, а медицините досега са с коефициент 9,4. От МОН не са отбелязали, че най-високият коефициент (10.57) е за направлението \"Военно дело\", т.е. най-скъпо излиза обучението в това професионално направление. \nОсвен промяната за медицините, в подготвения от МОН проект е предвидено и увеличение на студентската издръжка - за направленията Общо инженерство и Материали и материалознание (коефициентът тук расте от 2,4 на 2,8). Ръст се предвижда и за направленията Теория на изкуствата и Изобразително изкуство - от 5,0 на 5,3. Не е обяснено защо се налага това. Коефициентите на останалите направления не се променят. За специалностите, обявени за защитени, се полагат по 15 000 лв. допълнително за всяка специалност.  \nПромените във финансирането са в рамките на общия бюджет на държавните висши училища за 2018 г. Според Закона за публичните финанси образователният министър има право да променя субсидиите на висшите училища, на които е първостепенен разпоредител. Очевидно, предстои да бъдат направени изменения и размествания в бюджетите на съответните вузове, които вече са гласувани при приемането на Бюджет 2018.  Коефициенти за 2018 г., с които се умножава базовият норматив 693 лв.  Икономика, Администрация и управление, Туризъм - 1,0 \nПедагогика, Педагогика на обучението по..., Теория и управление на образованието - 1,05 \nСоциология, антропология и науки за културата, Филология, История и археология, Философия, Религия и теология, Психология, Социални дейности, Право, Обществени комуникации и информационни науки, политически науки - 1,6 \nМатематика, информатика и компютърни науки, Биологически науки, Химически науки, Физически науки, Науки за Земята, Електротехника, електроника и автоматика, Машинно инженерство, Комуникационна и компютърна техника, Енергетика, Транспорт, корабоплаване и авиация, Архитектура, строителство и геодезия, Полезни изкопаеми, Металургия, Химични технологии, Биотехнологии, Хранителни технологии, Горско стопанство, Обществено здраве - 2,4 \nОбщо инженерство, Материали и материалознание - 2,8 \nРастениевъдство, Растителна защита, Животновъдство - 4,3 \nЗдравни грижи, Музикално и танцово изкуство, театрално и филмово изкуство - 5,0 \nТеория на изкуствата, Изобразително изкуство - 5,3      \nСпорт - 6,2 \nВетеринарна медицина - 6,5 \nНационална сигурност - 7,81 \nМедицина, Стоматология, Фармация - 8,5 \nВоенно дело - 10,57          \n                 \n", "date": "2018.01.09", "title": "МОН намалява бюджета на студентите за медицина"}
{"url": "http://duma.bg/node/158485", "text": "Продължилото с години дезорганизиране на държавата вече стана опасно за самите управляващи. Преди официално европредседателството ни да е факт, девизът \"Нито ден без труп!\" буквално разстила кърваво червен килим за представителите на Брюксел. И докато главният Политик пои народа с триумфи край Босфора, тук, в държавата Му, главните Бизнесмени не сдържат апетитите си. Може и да е прав бившият МВР-шеф Емануил Йорданов, че зад шумните и показни убийства, на които сме свидетели в последния месец, обикновено стоят неуредени финансови отношения. \nВ куршумената тишина, вместо да рецитират целите на европредседателството, управляващите да обяснят какво става в задкулисието. Защо бълбука ъндърграундът? Какво се крие зад стрелбата по данъчния Иво Стаменов, за която МВР вече мълчи? Каква е истината за убийствата в Нови Искър и \"самоубийството\" на предварително обявения за убиец Росен Ангелов? Защо показно убиха човека на Цветан Цветанов, от когото тръгна сагата с \"Наглите\"? \nМафиотски само по почерк ли са изброените убийства? Или зад любовните афери, зад пируетите на МВР и прокуратурата стои неумел опит за прикриване на ужасното нещо, за което вече Европа не мълчи. \nЗа какви приоритети на европредседателството говорят и Цветан Цветанов, и Лиляна Павлова, и Екатерина Захариева, и Бойко Борисов? Не, не просто корупция е прояла държавата. Тук мафията командва, разчиства сметки и не се притеснява, че оставя следи. \nЗабелязвате ли, че Бойко Борисов мълчи? Защо не направи щаб в Банкя заради шесторното убийство? Защо не каза и дума, че куршумите в Нови Искър са изстрели срещу държавността? \nБлизките до властта медии какви версии ще изтипосат за разстрела на бизнесмена Петър Христов? Жалко - любовната афера изгърмя. Твърде рано самоубиха Росен. Ще им се наложи да измислят нещо по`така. Защо главният прокурор, шефът на следствието и главният секретар на МВР този път липсваха от местопрестъплението? Изпратиха по-малките да се оправят. За да не вдигат толкоз шум или... Да не би Цацаров и компания да се страхуват да изрекат на глас онова, което всички мислим? Мафиотски убийства, мафия. Да, ама това означава да признаят, че организираната престъпност е сраснала с властта. \nДокато прокуратурата и МВР се занимават с измислени рейтинги и не разкриват истинските убийци, не търсят издирваните и не залавят извършителите на престъпления, в държавата ще се изпълняват всякакви мръсни поръчки. При това по най-бруталния начин. Здравето и животът на всеки българин на практика са в опасност, защото всеки треторазряден престъпник вече е с ясно съзнание, че няма да бъде търсен и заловен. Има и нещо по-страшно. Дори и да бъде установено кой е той, ако работи за държавата, която по всички характеристики е мафиотизирана, ще бъде прикрит, за да бъде използван при друг удобен случай. Като нищо и ще го възнаградят. Превърнахме се в държава на самоубити убийци и липсващи такива. \nОсветяването и разбиването на порочните, престъпни и всеобхватни по размери и нива схеми, в които е оплетена властта, е истинският приоритет на държавата. А не измислени тези за саботаж на европредседателството, дългата ръка на Путин, втори лифтове и трети полове.     \n", "date": "2018.01.09", "title": "Ъндърграундът бълбука"}
{"url": "http://duma.bg/node/158450", "text": "Премиерът на Унгария Виктор Орбан нарече пристигащите в Европа бежанци \"мюсюлмански завоеватели\" и обяви, че неговата страна няма намерение да приема имигранти, предаде РИА \"Новости\". Според министър-председателя на Унгария притокът на мюсюлманско население ще доведе до появата на \"паралелни общности\" в държавата. \"Не смятаме тези хора за мюсюлмански бежанци. Разглеждаме ги като мюсюлмански завоеватели\", заяви Орбан за в. \"Ди велт\". \nТой призова лидерите на водещите европейски държави да проявят уважение към Унгария. Според него много страни от Европа обвиняват властите в Будапеща, че получават средства от Кохезионния фонд на ЕС (Фонда за сплотеност), но отказва да приема бежанци. Орбан отбеляза, че отделянето на пари за Унгария по никакъв начин не е свързано с въпроса за бежанците, тъй като има справедлив баланс тъй като унгарската икономика вече е открила своя пазар за свободна конкуренция. \nВ края на миналата година ЕК подаде съдебен иск срещу Унгария, Чехия и Полша заради отказа им да приемат бежанци в рамките на програмата за пренасочване на мигрантите. \nБившият чешки президент Вацлав Клаус подкрепи Орбан. \"Продължаващата масова миграция от мюсюлмани е сериозен въпрос. Тя може да унищожи Европа\", заяви Клаус, цитиран от унгарския в. \"Модьор хирлап\". \n\"Ако продължаваме да поддържаме миграцията на хора с чужда култура, ще допринесем за унищожаването на Европа. Културата на имигрантите не е родена в Европа. Предложението на френския президент Еманюел Макрон за задълбочаваща се интеграция ни води по грешен път\", подчерта Клаус.     \n", "date": "2018.01.09", "title": "Орбан видя бежанците като \"завоеватели\""}
{"url": "http://duma.bg/node/158451", "text": "Иран забрани преподаването на английски в началните училища, след като иранският върховен водач аятолах Али Хаменей заяви, че ранното изучаване на този език създава условия за западно \"културно нашествие\", предаде Ройтерс. \n\"Преподаването на английски език в официалния курс на обучение на държавните и частните начални училища е против законите и правилниците\", заяви по иранската държавна телевизия ръководителят на държавния Висш съвет за образованието Мехди Навид-Адхам, цитиран от агенцията и от в. \"Ню Йорк таймс\". \nПо думите му в този етап на образованието трябва да се положат основите на иранската култура в програмата на учениците. \nНякои начални училища в страната преподават английски, но обикновено това се случва в средния етап на образованието, на възраст между 12 и 14 г. Някои деца учат език на допълнителни уроци извън учебната програма. \nВ реч през 2016 г. върховният водач на Иран аятолах Али Хаменей предупреди за опасностите от \"културна инвазия\" в страната и изрази гнева си от \"преподаването на английски дори в предучилищните учреждения\". Той каза, че макар да няма нищо против да се учат чужди езици, става дума за \"разпространяването на чужда култура в страната между деца, младежи и млади възрастни\". \nМежду съобщението на Техеран и протестите в страната няма изрично упомената връзка. Според Революционната гвардия на Иран, както и според самия Хаменей, безредиците се подхранват отвън, от враговете на ислямската република. \nМеждувременно външният министър на Иран предупреди съседните страни да не разпалват несигурност в страната му, имайки предвид антиправителствените протести, които заляха Иран през последните две седмици, съобщи Асошиейтед прес. Мохамед Джавад Зариф говори пред конференция за сигурност в Техеран, повтаряйки позицията на иранските власти, които твърдят, че чужди държави са предизвикали размириците. Зариф подчертал, че \"никоя страна не може да създаде сигурна среда за себе си за сметка на създаването на несигурност сред съседите си\". \nОфициалната агенция ИРНА цитира Зариф, че \"подобни опити\" само и единствено ще се провалят. \nИранските власти заявиха през последните няколко дни, че протестите са утихнали. Те първоначално бяха заради икономическите проблеми в страната, но по-късно протестиращите призоваха за сваляне на правителството. \nВчера властите освободиха 70 души, арестувани за участие в антиправителствените протести. Те бяха освободени, след като парламентът проведе специално заседание за демонстрациите, предаде ДПА. \n\"Тази тенденция (на освобождаване) би трябвало да продължи\", освен в случаите, които включват подстрекатели и хулигани, каза генералният прокурор на Техеран Абас Джафари-Долатабади. \nЕдна от главните теми на специалното заседание на парламента, свикано от депутати реформатори, е била свързана с това да се осигури на задържаните демонстранти, особено студенти, приемлива правна помощ и преглед и незабавно да се поправят арести, сметнати за \"грешка\".     \n", "date": "2018.01.09", "title": " Иран се отказва от английския "}
{"url": "http://duma.bg/node/158452", "text": "КНДР не чества рождения ден на лидера \nСеверна Корея не отпразнува рождения ден на лидера Ким Чен-ун, който вчера навърши 34 години. Досега рождените дати на предшествениците му Ким Ир-сен (дядо му) и Ким Чен-ир (баща му) се отбелязваха като държавни празници. Третият Ким пое властта през декември 2011 г., когато почина баща му. Междувременно южкорейски специалисти установили, че той има проблеми с бъбреците, анализирайки новогодишното му обръщение към нацията. Проследявайки вибрациите, шумовете и амплитудите в произнасянето на редица съгласни звуци, те стигнали до извода, че той може да има проблеми с бъбреци, за разлика от сърцето и дробовете.      \n Осуетена атака с дронове срещу руска база \nРуските военни в сирийската база Хмеймим предотвратиха нападение с дронове, които са били свалени. Безпилотниците принадлежали на ислямистка фракция. Те били домашно производство, но понеже били много, можели да да нанесат значителни щети на техниката в базата.  \n В Украйна се краде повсеместно \nИзвестният руски певец Алексей Лебедински (с артистичния псевдоним Професор Лебедински) охарактеризира с една дума живота в Украйна - кражби. Във фейсбук той сподели впечатленията си от няколкото месеца, прекарани в Киев. Там той е живял в скъп район, в който живее елитът. В един момент жителите на района поставили сферични огледала на завоите по пътищата. Но огледалата изчезнали буквално за един ден. През 2014 г. певецът напусна Русия и се пресели в САЩ по политически причини.   \n Пожар в Тръмп тауър   \nПокривът на Тръмп тауър пламна вчера. На видеозаписите се виждаше гъст дим, които се издигаше от покрива, но пламъци нямаше. Според местни медии най-вероятната причина за инцидента е късо съединение в електрическата мрежа. Няма данни за загинали и пострадали.  \n \n \nИма опасения за екологична катастрофа в Източнокитайско море, след като от танкер продължава да изтича петрол, два дни след като той се сблъска с товарен кораб. Китайските власти уточниха пред държавните медии, че танкерът \"Санчи\" има опасност да експлодира и да потъне. Екипажът на танкера, 30 иранци и двама бангладешци, остава безследно изчезнал, въпреки международните спасителни усилия   \n", "date": "2018.01.09", "title": "Кратки новини"}
{"url": "http://duma.bg/node/158453", "text": "Турският парламент създаде комисия за разследване на случаите на ислямофобия в 4 държави на ЕС, съобщи агенция Belga. \nСтава дума за държави, в които \"са най-силно изразени проявите на ислямофобия\" - Австрия, Германия, Франция и Белгия\". Турските депутати се надяват да получат от тези страни разрешение да извършват разследвания на място. Комисията започва работа още тази седмица. \nСпоред агенцията инициативата на парламента в Анкара е отговор на многобройните расистки изказвания на австрийски граждани, направени след новината, че първото дете, родено през 2018-а, е момиче от турски произход. \nАвстрия не за пръв път е обвинявана в обиди към мюсюлманите. В края на юни мюсюлманската общност разкритикува тогавашния външен министър Себастиян Курц, който предложи да бъдат закрити мюсюлманските детски градини. Междувременно след изборите в Австрия през октомври Себастиян Курц стана премиер.   \n", "date": "2018.01.09", "title": " Турски депутати разследват ислямофобията в ЕС"}
{"url": "http://duma.bg/node/158454", "text": "Президентът на САЩ Доналд Тръмп започва работния си ден по-късно в сравнение с първите дни на президентството си, провежда по-малко срещи, отделя повече време за гледане на телевизия, публикации в туитър и обаждания по телефона. \nТова разкри порталът Axios, който се позовава на източници. Обикновено Тръмп започва същинската работа в 11 часа с брифинги по въпроси на сигурността и разузнаването. Дотогава, от 8 до 11 часа, в разписанието му фигурира  \"време за решаване на административни въпроси\" в Овалния кабинет. В тези три часа той се намира в резиденцията, гледа телевизор, говори по телефона и изпраща съобщения в туитър.  \nВ Овалния кабинет президентът работи до 18 часа. През това време провежда една или две срещи, но като цяло звъни по телефона и гледа новините в столовата, която е до президентския кабинет. След края на работния ден Тръмп се връща в резиденцията си в Белия дом, където отново гледа телевизия или се обажда по телефона.   \nПорталът отбелязва, че в първите дни Тръмп е започвал по-рано работния си ден и го е приключвал по-късно. До 10:30 часа той вече е имал срещи и брифинги на разузнаването. \nИзданието добавя, че Барак Обама е започвал работния си ден между 9 и 10 сутринта, а Джордж Буш-младши влизал в Овалния кабинет в 6.45 сутринта.    \n", "date": "2018.01.09", "title": " Тръмп съкратил работния си график"}
{"url": "http://duma.bg/node/158455", "text": "Гърция може да приеме ново наименование на Република Македония, съобщиха гръцките медии. Според телевизиите \"Скай\" и \"Антена\", както и според печатните издания \"То Вима\", \"Катимерини\" и \"Естиа\" името \"Нова Македония\" се очертава като най-вероятно за разрешаването на дългогодишния спор между властите в Скопие и Атина. В информациите се твърди, че тази позиция е била изразена от Панос Каменос, лидер на партията \"Независими гърци\", която е коалиционният партньор на партията СИРИЗА и премиера Алексис Ципрас. \nТази нова позиция на Панос Каменос показва обрат в отношението му към въпроса. Миналия месец самият той твърдеше, че партията му няма да приеме наименование, в което присъства името \"Македония\". Отделно заместникът му по партийна линия Панайотис Сгуридис предложи като приемливо за партията наименование \"Централна република на Балканите\". Плюс че партията \"Независими гърци\" предложи референдум по въпроса, за който обаче има възражения, дори от страна на международния посредник Матю Нимиц. \nВ същото време гръцка позиция остава неясна, защото пак миналия месец правителството заяви, че за Атина е неприемливо към името \"Македония\" да се добавя прилагателното \"Северна\",\"Горна\" или \"Нова\", защото загатвали за наличието на две или повече Македонии. Гръцкото правителството обаче е положително настроено към предложението  \"Македонска република Скопие\". \nНа фона на тези разногласия опозиционната гръцка партия \"Нова демокрация\" призова наскоро правителството в Атина да излезе с единно предложение за името на Македония. \nВсе пак Алексис Ципрас изпраща насърчителни послания за разрешаването на спора. \"2018 е важна година за Гърция, не само защото след цели осем години се отваря един важен прозорец за намиране на решение за името. Убеден съм, че е дошло време да вземем необходимите решения, за да оправдаем ролята на Гърция като водеща сила на Балканите, но и като опора на стабилността в един по-широк регион\", изтъкна той в интервю за гръцко издание. \nСходни са и изявленията на македонския премиер Зоран Заев. Първата половина на 2018 година е отличен период за окончателното решение на спора за името и Македония да направи крачка напред - да получи дата за започване на преговори за членство в ЕС и автоматично да официализира поканата от НАТО за членството, изтъкна Заев при визитата си в град Прилеп в самия край на 2017 г. \"все още не се водят преговори по същество за името\", добави той. Ден преди това вицепремиерът Кочо Ангюшев заяви, че за него са еднакво приемливи наименованията като: Горна, Северна или Нова Македония. Премиерът е категоричен, че по въпроса за името трябва да има референдум. \nТози месец се очаква Матю Нимиц да посети Скопие и Атина, където ще обсъжда възможните предложения. Отделно се очаква визита и на генералния секретар на НАТО Йенс Столтенберг в Скопие, на която също ще се разисква този въпрос. \n    \n", "date": "2018.01.09", "title": "Гърция скланя за \"Нова Македония\" "}
{"url": "http://duma.bg/node/158464", "text": "Повече от половината клиенти на EВН България са потребили до 300 киловатчаса електроенергия през декември 2017 г. Това показват данните на дружеството за потреблението в Югоизточна България. Средната стойност на фактурите за всички битови клиенти на EВН за декември 2017 г. е 61,49 лв. с ДДС, което е 4,63% по-ниска стойност спрямо средната фактура от декември 2016 г., когато е била 64,47 лв. с ДДС. Тази разлика следва по-ниското средно потребление, което през декември 2017 г. е 325 kWh, или със 7,7% по-малко спрямо средното потребление от декември 2016 г. от 352 kWh. \nКонсумация на електроенергия до 300 киловатчаса имат 57,5% от клиентите. Средната стойност на фактурата за декември 2017 г. при тези клиенти е 22,89 лв. Консумация на електроенергия от 301 до 1000 киловатчаса имат 38,8% от клиентите. Средната стойност на фактурата за декември 2017 г. при тези клиенти е 100,56 лв. Консумация на електроенергия над 1000 киловатчаса имат 3,7% от клиентите, като тяхната средна фактура е 251,84 лв. \nВъв всяка фактура за електроенергия се съдържа конкретният период, за който е отчетена електроенергията, количеството консумирана електроенергия, срокът на следващо отчитане, срокът на следващо плащане, припомнят от дружеството.      \n", "date": "2018.01.09", "title": "61 лв. е средната сметка за ток за декември в Югоизточна България"}
{"url": "http://duma.bg/node/158465", "text": "Притеснително е, че голяма част от резервите на българската икономика са изчерпани. Това каза доц. Григор Сарийски от БАН пред \"Блумбърг тв България\". Според него лихвите са понижени до рекордно ниско равнище. \nАко трябва да направим кратко обобщение на икономическата 2017 г. за България, въпреки че при всяко обобщение се рискува да се изпусне нещо важно, можем да кажем, че се движехме по силен наклон с попътен вятър, каза още Сарийски. \"Годината бе хубава и това става ясно от резултатите. Доказателство са устойчивите темпове на заплатите. БВП към третото тримесечие нарасна с 3,9%. Износът се увеличава с двуцифрени темпове - около 11%-12%, показват данните към месец септември. Вече имаме и положителни темпове за кредитите\", каза експертът. По думите му изминалата година е била положителна за повечето сектори в икономиката на България. Според него факторите за растежа са инерционните модели в икономиката, които не започват отскоро, а по-скоро преди няколко години. При недвижимите имоти през последните 2 години имаме устойчиви темпове на растеж. Търговията с имоти нараства с около 6% през този период, но строителството се засили едва през последните 3 месеца на 2017 г., обясни икономистът. \n    \n", "date": "2018.01.09", "title": " Голяма част от резервите на икономиката ни са изчерпани"}
{"url": "http://duma.bg/node/158466", "text": "Между 10 и 20% от потребителите са прибегнали до ползването на бърз кредит през декември, съобщи вчера председателят на Комисията за защита на потребителите (КЗП) Димитър Маргаритов, цитиран от \"Фокус\". Той допълни, че се очаква през януари отново да има засилено търсене на такива заеми. \"Когато говорим за такъв тип кредити, най-често между 500 и 1000 лева са сумите, които потребителите получават. Става въпрос точно за тези оборотни и бързи кредити, за които, както разбираме, ежедневно се сключват десетки хиляди договори\", каза Маргаритов. Той посъветва, когато взимат такъв кредит, хората да се убедят, че съответната институция е регистрирана в БНБ. Също и на потребителите да бъде предоставен стандартният европейски формуляр с предварителната информация и при самото подписване то да се прави само там, където е необходимо. \nПредседателят на КЗП каза, че всеки такъв договор за бърз кредит може да бъде развален от потребителя в 14-дневен срок след сключването му. Той поясни, че в такъв случай е необходимо да бъде върната единствено взетата сума, заедно с минималния процент лихва, който се дължи за този период. \n    \n", "date": "2018.01.09", "title": "Дневно се сключват десетки хиляди договори за бързи кредити "}
{"url": "http://duma.bg/node/158467", "text": "Увеличението на цената на тока на свободния пазар с до 60% от  февруари най-вероятно няма да се отрази на цените на млечните продукти за крайния потребител. Това прогнозира вчера председателят на Асоциацията на млекопреработвателите Димитър Зоров пред БНТ. Според него повечето производители от неговия бранш ще оставят разликата за своя сметка. \n\"Най-засегнати са производствата, които имат повече електрическа консумация. В млечния бранш между 5 и 10% от общата себестойност, от общите разходи, са разходите за електрическа енергия. Ако повишението е с 30%, това ще доведе някъде между 2 до 3% отражение в себестойността на продукта, не казвам в крайните цени, защото смятам, че българският преработвател в тази ситуация може би една голяма част от тях биха оставили за собствена сметка тези повишения. Друг е въпросът, че ние в момента не можем да отчетем реалното повишение какво ще бъде, защото преработката е свързана с други косвени суровини, каквито са опаковките. В опаковките също се използва доста електрическа енергия и ние не знаем дали нашите доставчици ще променят цените и как ще се отрази това при тях\", коментира Зоров. \nСпоред експерта Антон Иванов от Българския енергиен форум повишението е шоково и трябва да се увеличат правомощията за регулатора, за да се избегне спекула и пазарът да бъде предвидим за бизнеса. По неговите думи цените на борсите са се повишили спрямо миналата година с около 5 до 10 процента. Но се получава увеличение с 30 до 60 на сто, защото нашият пазар е ограничен, неликвиден и няма механизми, които да контролират спекулативното повишение на цените на електрическата енергия, каза той. По думите му там, където има повишение над 30%, се търси бърза печалба. Според него може да се говори дори и за спекулация при взаимоотношенията между клиент и търговец.     \n", "date": "2018.01.09", "title": "Млечните продукти няма да се повишат заради тока"}
{"url": "http://duma.bg/node/158468", "text": "Възможно е повишение на цените на горивата през следващите месеци, ако се запази тенденцията за поскъпване на цената на петрола. Това прогнозира вчера изпълнителният директор на Софийската стокова борса (ССБ) Васил Симов. Поскъпването на петрола през миналата година е около 16 на сто. През юни миналата година тя е била около 45 щатски долара за барел, а през декември е достигнала 67 долара. Това е тенденция към непрекъснато повишаване на цената на петрола и ако се задълбочи, ще очакваме и поскъпване на горивата - на бензина, на дизела, прогнозира Симов. \nМиналата година в ССБ е имало много запитвания от търговци на горива, които настояват да се изработи борсов индекс на цените на гривата и да се формира средна базисна борсова цена.  Търговията с горива и нефтопродуктите са присъствали най-силно в търговията на ССБ с дял от 97% от общия оборот на борсата през миналата година. \nОборотът на ССБ се е увеличил 4 пъти през 2017 г., в сравнение с 2016 г. - от 66 488 607 лв. до 266 030 197 лв., а броят на сключените сделки са нараснали внушително до 704 броя спрямо предходната година, като от тях 694 са от сектор \"Нехранителни стоки\". Увеличението се дължи на съживяването на някои отрасли и на активността на търговците, обясни още Васил Симов. През миналата година има спад от над 50 на сто на сделките със зърно, които са били едва 7 на брой. Но производството на пшеница е над потреблението и запасите за 2017 - 2018 г. са рекордни. Затова няма причина цената на пшеницата у нас да расте, категоричен бе Симов. \nПрез миналата година цените на пшеницата бяха стабилни - около 180 долара за тон, имаше рекордно производство в добива, заяви другият изпълнителен директор на ССБ, Антонина Белопитова. В момента увеличението е минимално, от около 5%. Нашите конкуренти в износа са Русия и Украйна. При тях също нямаше големи разлики на цените - около 190 - 200 долара за тон. В България годината завърши с цени от около 300 лева за тон. Агресивен е износът на пшеница и ще продължи да бъде такъв, защото в Русия има рекорден добив на пшеница и е на първо място в света по този показател, а САЩ са вече на трето място, коментираха експертите. Цената на царевицата също стабилизира цената си - около 160 - 170 долара за тон на международния пазар, появи се търсене и на био царевица през изминалото лято, появиха се и продавачи от България. Така през октомври бе сключена сделка на цена 469,40 лева за тон био царевица, обясни още Антонина Белопитова. \n\"Отказано ни е да участваме в търговията с ток, за съжаление, въпреки че 15-20 години каним енергийната борса да станат наши партньори. Българската борса за търговия с електроенергия не ми прилича на борса, защото тя е и държавна\", заяви Симов. Според него у нас няма либерализиран пазар на този отрасъл. Търговията с ток не минава през стоковата борса може би защото сме прекалено публични, прозрачни и коректни, допълни той. \n    \n", "date": "2018.01.09", "title": " Поскъпването на петрола ще повлече цените на горивата"}
