{"url": "https://duma.bg/sportat-po-televiziyata-balgariya-igrae-s-paragvay-n203447", "text": "19.00 България - Парагвай 18.30 ЦСКА Москва - Салават Юлаев 14.45 и 20.45 Открито първенство на Северна Ирландия 16.00 и 20.00 Финален \"Мастърс\" в Лондон", "date": "2019.11.14", "title": "Спортът по телевизията, България играе с Парагвай"}
{"url": "https://duma.bg/vitseprezidentat-otkri-izlozhba-s-detski-risunki-ot-fonda-na-zname-na-mira-n203419", "text": "Илияна Йотова откри в София изложба с фотографии и детски рисунки от фонда на международната асамблея \"Знаме на мира\". Експозицията е посветена на 40-годишнината от провеждането на първата асамблея, а вицепрезидентът е патрон на юбилейните чествания. \"Тази изложба е по-ценна от всеки архив, защото показва света отпреди 40 години през погледа на тогавашните деца. Оттук, от българската столица София, с творчеството си те изпращаха към целия свят своите послания за мир, разбирателство и приятелство\", отбеляза вицепрезидентът. \"Международната асамблея \"Знаме на мира\" имаше висока цел - бъдещето на децата. За да имат бъдеще, трябва да живеят в мир\", посочи в приветствието си Илияна Йотова и подчерта, че въпросът за мира и сигурността е по-актуален от всякога. Вицепрезидентът цитира данни, според които едно от десет деца по света живее в конфликтен регион, a едно от двеста деца е бежанец. Само за 2018 г. около 13 хиляди деца са дошли в Европа без родители, близо 15 хиляди са разселени в ЕС, 30 хиляди деца са дошли в Италия, България, Испания и Гърция. Вместо мечти, детство, игри и приятелство, децата живеят в свят на войни, бедност, заличено бъдеще, обобщи Йотова. Вицепрезидентът поздрави Евгения Живкова и нейната фондация \"Людмила Живкова - Знаме на мира\", които поддържат живи не само спомена, но и идеята на асамблеята. Йотова е убедена, че инициативата трябва да продължи да живее, защото подобна дипломация успява там, където световните сили, правителствата и политиците не.", "date": "2019.11.14", "title": "Вицепрезидентът откри изложба с детски рисунки от фонда на \"Знаме на мира\""}
{"url": "https://duma.bg/levitsata-pomaga-za-obmyana-na-opit-mezhdu-sofiyski-i-kitayski-bolnitsi-n203422", "text": "Начало на обмяна на опит между София и китайската провинция Фудзиен в сферата на здравеопазването бе поставено чрез съдействието на лидера на БСП в столицата Калоян Паргов и председателя на РС на БСП в район \"Искър\" Борис Цветков. Те организираха срещи между шестчленна китайска делегация и ръководствата на Първа многопрофилна болница за активно лечение \"Св. Йоан Кръстител\" и УМБАЛ \"Царица Йоанна - ИСУЛ\". \"Запознахме нашите китайски гости с два типа болници - общинска и държавна, и им показахме нашата система на здравеопазване, обясни Калоян Паргов. Китайската делегация се е поинтересувала от медицинското образование и от начина, по който завършилите студенти успяват да се реализират професионално в здравните заведения в страната. След срещата стана ясно, че и в Китай има недостиг на финансиране на здравните заведения.  Лидерът на столичните социалисти изрази увереност, че ще последва връщане на визитата от страна на българска делегация, съставена от медицински специалисти, в китайската провинция Фудзиен. ", "date": "2019.11.14", "title": "Левицата помага за обмяна на опит между софийски и китайски болници"}
{"url": "https://duma.bg/dve-pensii-shte-izlizat-po-malko-ot-edna-n203421", "text": "Бъдещите пенсионери, задължени от държавата да се осигуряват допълнително в пенсионен фонд, са ощетени - те ще получават \"две пенсии\", които обаче общо ще са по-ниски от една, изплащана изцяло от НОИ. За това предупреди икономическият съветник на КТ \"Подкрепа\" Ваня Григорова. Ден по-рано това стана ясно и от думите на социалния  министър Бисер Петков. На кръгла маса за пенсионната реформа той обясни, че първите кохорти пенсионери след 2021 г., които ще получават въпросните добавки от пенсионни фондове, ще са ощетени. Защото добавките няма да могат да компенсират онези 20%, които се намаляват от пенсията им в НОИ. Ваня Григорова твърди, че до 2060 г. тази несправедливост няма как да бъде поправена. \"Две пенсии\" ще са по-малко от една, категорична бе тя. Вторият пенсионен стълб би бил по-добър вариант за тези, които 40 години са се осигурявали на заплата, по-висока от средната. Григорова смята, че системата е сбъркана. Частните фондове не са създадени хората да получават по-високи пенсии, а да осигуряват печалба на някого, категорична е тя. В двата законопроекта за възрастните хора, които се гледат в социалната комисия, няма почти нищо, което да заслужава да се отделя в отделен законопроект, смята експертът. Според нея, ако депутатите искат да увеличат социалните помощи за възрастните, могат да го направят през Закона за социалното подпомагане. Сега, за да се покажат като защитници на възрастите, го отделят в отделен закон. Това е чист популизъм, категорична е Григорова. По думите й отделянето на различни групи български граждани в отделни закони е изключително порочно. Ваня Григорова смята, че е възможно депутатите да се договорят за минимална пенсия от 250 лева.", "date": "2019.11.14", "title": "Две пенсии ще излизат по-малко от една"}
{"url": "https://duma.bg/za-deset-dni-11-zaginali-i-242-raneni-v-katastrofi-n203418", "text": "Само за 10 дни от началото на ноември у нас са станали 182 тежки пътни катастрофи с 11 загинали и 242 ранени, съобщи инспектор Мария Ботева от \"Пътна полиция\". За този период на пътя са издадени 17 314 фиша за нарушения, отделно са съставените 19 776 електронни фиша за превишена скорост. От КАТ отчитат увеличаване на нарушенията в сравнение с миналата година, като най-масовите са за превишена скорост. При засилените проверки в рамките на кампания \"Зима\" са налагани и глоби на пътници и пешеходци, съставяни са фишове за необорудван автомобил, невключени светлини и непоставени колани, а на велосипедистите - за техническа неизправност и липса на светлоотразителна жилетка. До 20 ноември акция \"Зима\" ще е с акцент върху пешеходците. Полицията ще следи правилно ли пресичат те и дали шофьорите отнемат предимството им. Междувременно стана ясно, че шофьорът на камиона, който във вторник прегази 5-годишно момиченце в Русе и избяга от местопроизшествието, има 7 провинения на пътя. 76-годишният Петко С. е осъждан два пъти за ПТП - в единия случай за причиняване на смърт на друг човек, а в другия - за причиняване на средна телесна повреда. Сега е привлечен като обвиняем от Окръжната прокуратура в Русе за причиняване на смърт на 5-годишната Рая.", "date": "2019.11.14", "title": "За десет дни 11 загинали и 242 ранени в катастрофи"}
{"url": "https://duma.bg/mon-shte-bori-otsastvieto-ot-lektsii-sas-strategiya-n203420", "text": "Министерството на образованието и науката подготвя Стратегия за висшето образование след 2020 г., с която ще бори масовите отсъствия на студенти от лекциите. С нея ведомството ще въведе и дуалната форма на обучение в средното образование, съобщи образователният министър Красимир Вълчев, който участва в кръгла маса на тема: \"Висшето образование в България - предизвикателства и решения\", организирана от Софийския университет.  Ден по-рано министърът съобщи, че близо 80 на сто от студентите в държавните вузове не посещават лекции. \"Ако искаме да имаме по-качествено образование и да придобият повече знания и умения, студентите трябва да са по-въвлечени в образователния процес\", заяви Вълчев. Той припомни преструктурирането и намаляването на приема през последните години. В над 25 професионални направления приемът беше нулиран, намалени бяха бройките и в социалните, стопанските и правните науки. Статистиката сочи още, че сега само 30% от завършващите средно образование са се включили в системата на висшето образование, докато преди 2-3 години този процент е бил 83 на сто.", "date": "2019.11.14", "title": " МОН ще бори отсъствието  от лекции със стратегия"}
{"url": "https://duma.bg/darzhavata-nyama-da-poluchi-neustoyka-za-skandalniya-remont-na-largoto-n203424", "text": "Изпълнителят на скандалния ремонт на Ларгото няма да изплати неустойка за забавянето на проекта. Срещу консорциума от фирмите \"Пътстрой - Варна\", \"Реставрация\", \"Пътища и Мостове\" и \"Финанс груп 2013\" Министерството на културата заведе дело през 2017 г. и поиска 753 000 лв. неустойка. Искът бе заради забавянето на ремонта, който трябваше да завърши на 20 януари 2016 г., но се забави с повече от месец. Проектът беше на стойност 12 млн. лева. Искът на културното ведомство беше отхвърлен на две инстанции - от Софийския градски съд и от Софийския апелативен съд. Единствената възможност на МК бе да обжалва пред ВКС. Делото обаче така и не стигна до съда, тъй като се оказа, че държавната институция е изпуснала срока, в който е трябвало да подаде жалбата си. Министерството обжалва окончателното прекратяване на делото пред ВКС, но съдът отхвърли и тази жалба. Освен това Министерството на културата ще трябва да плати над 73 000 лв. разноски по процеса. ДУМА припомня, че през декември 2016 г. Агенцията за държавна финансова инспекция установи нарушения на обществените поръчки по проекта, както и неспазване на сроковете. В началото на 2019 г. депутатът от БСП Елена Йончева публикува запис от оперативка при Боил Банов от 2016 г., който по това време е зам.-министър. От записа става ясно, че Банов е съдействал за опрощаването на неустойка от 700 000 лева на изпълнителя на изпълнителя по проекта \"Антична Сердика\" заради забавяне. Тогава Боил Банов нарече записа \"евтин компромат\" и отрече да има опростени средства. През април  Специализираната прокуратура отказа да образува разследване, тъй като не можело да се докаже, че записът е автентичен.  Сега собственик на обекта е Столичната община, която има сериозни проблеми с поддръжката му.  ", "date": "2019.11.14", "title": " Държавата няма да получи неустойка    за скандалния ремонт на Ларгото"}
{"url": "https://duma.bg/lekari-iskat-poveche-pari-za-220-pateki-n203425", "text": "Българският лекарски съюз ще настоява в Националния рамков договор за догодина да бъдат увеличени цените на 220 клинични пътеки. В същото време съсловната организация настоява да бъдат намалени с 10% обемите на медицинските дейности, съобщи председателят й д-р Иван Маджаров. Медиците смятат, че само при такова увеличение при клиничните пътеки ще има и приличен ръст на възнагражденията на работещите в болниците. От съсловието искат в НРД 2020 да се запише, че дипломиран лекар, макар и без специалност, може да работи, като се консултира при необходимост дори по телефона със специалист. БЛС смята, че би трябвало да се гарантира на лекари и специалисти по здравни грижи минимум 30% от заработката на болницата, платена от НЗОК, а ако бъдат включени и параклиничните звена, трябва да се отделят поне 34-35% за възнагражденията на квалифицираните кадри. Д-р Маджаров поясни, че в някои болници, които работят добре и сега се дава и по-голям процент на лекарите и сестрите. Но има и такива, които отделят по-нисък процент.  Прогнозните хоспиитализации за 2020 г. ще бъдат 2 млн., вместо тазгодишните 2,2 млн., защото намалява населението на страната. Според БЛС е необходимо да се работи и за оптимизиране на болничния престой, който от свръхдълъг преди години, сега има диагнози, по които пациентът престоява в лечебното заведение твърде кратко - примерно 2 дни и се изписва недоизлекуван. От БЛС ще настояват освен предвиденото увеличение в бюджета за семейните лекари от 19 млн. лв., да се добавят още 18 млн. лв. от резерва за първичната и специализираната извънболнична помощ, както и за изследванията. За таксите за деца от БЛС се мотивираха, че те са необходими, защото някои от общопрактикуващите лекари са педиатри и на практика не получават допълнителни доходи от прегледите на непълнолетни. Лекарите настояват за деца да се плаща 1 лев потребителска такса, а остатъка да поеме държавата, както е при пенсионерите.", "date": "2019.11.14", "title": "Лекари искат повече пари за 220 пътеки"}
{"url": "https://duma.bg/zachenata-v-gryah-n203428", "text": "Ще има ли втора пенсия и каква ще е тя? С първите пенсионери на реформата ще дойде ли срив на доверие в системата? Ще признае ли държавата това, че  ? Всичко това изправя косите на родените след 1959 г. бъдещи пенсионери, осигурени задължително в частните пенсионни фондове, в които  бяха разджуркани.   Две пенсии са по-малко от една, призна за първи път социалният министър Бисер Петков. Причината за тази аномалия се корени в началото на реформата, когато от парите на НОИ бе взета част и бе дадена за \"вторите\" пенсии, т.е. от общите ни осигурителни вноски 5% отидоха към частните пенсионни фондове. За да се окаже сега, че сметките са направени криво и трябва да бъдат ревизирани, защото според експертите по тази схема всички, родени след 1959 г., ще получават с 20% по-ниска държавна пенсия заради отчисленията към частните фондове. Нещо повече - под въпрос изобщо може да се окажат парите на всички, които са в списъците на частните фондове. До това докара прословутата реформа, родена някога в грях и предопределила ощетяването на милиони българи. Още тогава се роди приказката, че след Костовата реформа ще останат само кожа и Костов.   За първите от въпросните нови пенсионери - около 4000 жени, цифрите в техните партиди не са актуални, много от тях са кухи, защото са правени единични вноски или пък работодатели са си ги спестявали некоректно. По сметки на социалното министерство, 70% от пенсионерите за 2021-2027-а по натрупаните пари в личните им партиди в частните фондове биха взели при пенсиониране по 50, даже 30 лева пенсия. Да припомним, че частните пенсионни фондове ще изплащат три вида пенсии срещу вноските, които НОИ им превежда и те ги разпределят по партиди. Трите вида зависят от парите, натрупани в партидата на всеки осигурен - пожизнена, разсрочено плащане и еднократно.  Тази перверзия започна с благовидния предлог, че така ще се подобри системата и ще нараснат бъдещите пенсии. Вятър и мъгла, в които и до днес тънат основното и допълнителното осигуряване. Предложените промени (за кой ли път) в Кодекса за социално осигуряване не решават многото проблеми, не предвиждат гаранции, че събрани заедно, двете пенсии ще са поне равни на пълна пенсия от ДОО. Знаеха го, министърът сега го призна. И прехвърли топката в полето на частните осигурители, които имали много по-ниска доходност от първоначално предвижданата за управляваните от тях 15 млрд. лв. Частните осигурители пък контрират, че ниската доходност се дължи на закона, който ги задължава да инвестират парите в дейности като фондовата борса, държавни ценни книжа и пр. - недотам носещи приходи. От 2002 г. до 2016 г. реалната доходност е отрицателна. Все още не се е разсеяло в обществото и съмнението, че това са поредните пирамиди и сумите в тях лесно може да изчезнат. Навремето синдикални лидери предложиха даже вторият пенсионен стълб да се закрие.  От 2002 г. до 2015 г. родените след 1959 г. задължително се осигуряваха за пенсия както в Държавното обществено осигуряване (НОИ), така и в частен пенсионен фонд (втори стълб). След пенсионирането на първите през 2021, 2022, 2023 г., за следващите отпада възможността да избират ДОО или частен фонд и ще останат с по-малката двойна пенсия. Абсурд.", "date": "2019.11.14", "title": "Зачената в грях"}
{"url": "https://duma.bg/ochakvat-tol-sistemata-otnovo-da-se-zabavi-n203417", "text": "През март 2020 г. няма да има готовност за внедряване на тол системата у нас. Това мнение изрази Димитър Димитров от Камарата на автомобилните превозвачи в България пред  Bloomberg TV Bulgaria. Според Димитров има необходимост от свиване на обхвата на системата и покриване единствено на магистралите и пътищата I клас, които са част от международни коридори. \"Такъв е и европейският пример\", коментира той. Според Димитров всички държави в Европа започват да въвеждат тол системата с доста по-малък обхват. 6 хил. км, които за момента е предвидено да се обхванат у нас, са около 20% от републиканската пътна мрежа. Гостът посочи, че системата би трябвало да бъде въведена за всички превозни средства. Съседните на България страни, с изключение на Унгария, имат тол система, но тя е валидна за всички -  и леки, и тежкотоварни автомобили, твърди браншовикът. Както е известно, стартът на \"печатницата за пари\" беше отложен от 16 август 2019 г. за 1 март 2020 г. Причината бе, че все още не се знае какъв ще е обхватът на платените пътища и таксите за тях. А сега се оказва, че и нормативно държавата не си е свършила работата с промени в наредби съгласно изискванията на закона. Не са готови и дигиталните карти за таксуване. Това стана ясно от писмен отговор на министъра на регионалното развитие Петя Аврамова до депутатите от БСП Георги Свиленски, Димитър Данчев и Любомир Бонев, даден преди месец. Дигиталната карта за таксуване на камионите и автобусите все още не е готова. Причината за това се оказват поставените пътните знаци за начало и край на населеното място (№11 и №12). Направена проверка на терен установила, че голяма част от тях се намират на места, които не съответстват на действащия общ или подробен устройствен план. Освен това предстои да се въведат нови пътни знаци, за които ще се изисква плащането на е-винетка или тол такса. За целта е предприета промяна в Наредба №18 от 23 юли 2001 г. за сигнализация на пътищата с пътни знаци. Те ще се поставят на мястото, от което възниква задължението за плащане на такса, и съответно имат отношение към цялостната организация по въвеждането на електронната система за събиране на пътни такси. Промените в наредбата за пътните знаци бяха публикувани на 9 септември и тепърва предстоят да бъдат приети. След това ще трябва да се обяви поръчка за изработването им. Към момента регионалното министерство няма яснота колко пари ще са нужни за това, защото не знае обхвата на платените пътища за тировете. Освен това изпълнителят на тол системата, австрийската фирма \"Капш\", се бави с преоборудването на съществуващите рамки по пътищата, през които ще се засича тол таксуването. Съгласно договора \"Капш\" трябва да ги дооборудва до 9 февруари 2020 г. От тези 95 трафик рамки около 50 са на автомагистрали. Това означава, че тестването на самата система не е в пълен обхват.", "date": "2019.11.14", "title": "Очакват тол системата отново да се забави"}
{"url": "https://duma.bg/skandalni-bitki-za-vlastta-v-bfs-n203429", "text": "Президентът на Славия Венцеслав Стефанов коментира най-новия скандал в родния футбол. Първият вицепрезидент на БФС Йордан Лечков пусна жалба срещу вписването на Михаил Касабов в Търговския регистър за временен президент на централата. Бившият кмет на Сливен подаде оставка заедно с останалите членове на Изпълкома след оттеглянето на президента Борислав Михайлов, за да може да участва отново в изборите в града на 100-те войвода. След като не успя да стигне дори до балотажа за поста, Лечков отрече да е подал оставка с колегите си и изрази амбиции да седне на горещия стол в БФС. Стефанов обаче твърди обратното. \"Подаде си оставката пред Изпълкома и всички я разписахме. След това не знам какво е станало, може нарочно да не е сложил подписа си. Учуден съм от това, което се случва. Ситуацията е малко странна. Позволихме му да участва в местните избори и се разбрахме Михаил Касабов да бъде временно президент на БФС. А сега излиза това нещо... Лечков явно си е правил някакви планове. Определено не постъпва мъжки\", коментира Венци Стефанов пред БЛИЦ. \"За мен не е редно вписването в съда Касабов да управлява БФС и да назначи извънреден конгрес. По устав не трябва да се случат така нещата. Внесъл съм жалбата си пред Софийския градски съд в срок. Не съм си подавал оставката и не съм правил писмен отказ от длъжността ми! По устав трябваше аз да поема БФС. Всеки трябва да си понесе последствията за нередностите“, обяви Лечков, който посети националите на лагера им в Бояна. ", "date": "2019.11.14", "title": " Скандални битки за властта в БФС"}
{"url": "https://duma.bg/predi-vtoro-chetene-bsp-shte-vnese-alternativni-razcheti-n203426", "text": "Между първо и второ четене на бюджета БСП ще внесе свои алтернативни разчети, обяви Корнелия Нинова. Председателката на БСП обвини управляващите, че гледат на бюджета като на счетоводна сметка. Нинова бе категорична, че приетата финансова рамка не решава основни проблеми и даде пример с демографската криза. Няма стимул за младите да отглеждат деца, не им се дава възможност да правят бизнес и да остават в България, смята тя. БСП отново настоя за преизчисляване на пенсиите. 2 милиона българи остават под прага на бедност, напомни Нинова и изтъкна, че мерките в бюджета задълбочават бедността. В бюджета няма никакви стимули и за икономиката, критични са от БСП. Недоволството на социалистите бе провокирано и от факта, че правителството свива капиталовите разходи, което пречи да има ръст на БВП. Мерките в бюджета не само не са достатъчни, те задълбочават проблема с бедността, отварят ножицата между бедни и богати и гарантират увеличаване на неравенството, категорична бе Нинова. Социалистите са против продължаването на принципа \"парите следват ученика\", което води до закриването на училища в малките градове и по селата.", "date": "2019.11.14", "title": " Преди второ четене БСП ще внесе алтернативни разчети"}
{"url": "https://duma.bg/viktoriya-udari-tsyala-gartsiya-n203406", "text": "Затворени училища, наводнени улици, паднали дървета и свлачища в много части на Гърция предизвика бурята \"Виктория\", която удари страната. Особено потърпевш е остров Корфу. Поради силните ветрове корабите на острова останаха закотвени в пристанищата, а силен дъжд предизвика наводнения и проблеми с улиците. Кметовете на общини на Корфу на извънредно заседание и в координация с директорите на училищата, решиха да затворят основните и средните училища. Бурята засегна и други острови в Йонийско море, Закинтос и Кефалония, причинявайки проблеми и щети по улиците и на домовете. Най-голямо количество дъжд беше регистрирано на остров Итака, където за около 8 часа паднаха 71 сантиметра на квадратен метър. Бурята засегна остров Крит и Атина късно вечерта във вторник. Проливен дъжд вчера сутринта пък създаде проблеми по улиците на гръцката столица.", "date": "2019.11.14", "title": "\"Виктория\" удари цяла Гърция"}
{"url": "https://duma.bg/vlastta-prie-byudzhet-na-zastoya-n203427", "text": "Бюджетът за 2020 година бе приет на първо четене в парламента с гласовете на ГЕРБ, \"Обединени патриоти\" и Воля - със 126 гласа \"за\" и 92 \"против\". БСП и ДПС бяха против и нарекоха изготвената от правителството финансова рамка \"бюджет на застоя\". Между първо и второ четене БСП ще внесе свои алтернативни разчети, обяви Корнелия Нинова. Тя обвини управляващите, че гледат на бюджета като на счетоводна сметка. Нинова бе категорична, че приетата финансова рамка не решава основни казуси като демографската криза, здравните и образователните проблеми.  Мерките в бюджета не само не са достатъчни, те задълбочават проблема с бедността, отварят ножицата между бедни и богати и гарантират увеличаване на неравенството, предупреди Нинова. Ресорният министър Владислав Горанов се впусна в обяснения колко е балансиран бюджетът и как в него са заложени буфери срещу \"неблагоприятни икономически обстоятелства\". Точно срещу \"балансирания\" бюджет говориха депутатите от левицата и от ДПС. Според тях ГЕРБ предлагат \"повече от същото\", но без реални възможности за реформи и развитие особено в социалната сфера. \"В определени сектори има малки увеличения, но няма разчети какъв ще бъде ефектът от всеки един лев, похарчен в сектора. Липсата на реформи е очевидна, защото няма как да се съгласим, че бюджетът не трябва да финансира реформи. Напротив, той трябва да финансира политиките на правителството, ако то има желание за реформи\", заяви при дебатите зам.-председателят на ПГ \"БСП за България\" Драгомир Стойнев. Той отхвърли тезата, че правителството харчи толкова, колкото събере, защото събира повече от това, което парламентът гласува. \"Всяка година приходите се намаляват изкуствено, за да се покаже колко голямо преизпълнение има и премиерът да може да харчи това, което българският народ е произвел. Този бюджет е поредното доказателство, че реформите няма да се финансират. Такива няма, защото правителството го е страх от реформи\", категоричен бе Стойнев. Той добави, че БСП няма как да не подкрепи увеличаването на заплатите на учителите, но е нужна цялостна политика, за да се води борба за подобряването на нивото на образованието и срещу неграмотността. Проф. Румен Гечев от БСП попита защо правителството намалява капиталовите разходи наполовина, след като навсякъде капиталовите разходи се увеличават. \"България е уникална страна и заради съотношението между преки и косвени данъци. Приходите от косвени данъци са значително по-високи отколкото в другите страни членки на ЕС, което е за сметка на бедните и на средната класа\", добави той.  Във финансовата рамка е заложено икономиката да отбележи ръст от 3,3 на сто, безработицата да продължи да спада, а ръстът на инфлацията да се забави. Най-сериозният риск пред осъществяването на прогнозата е неблагоприятната външна среда. През 2020 година се предвижда възможността за изтеглянето на нов дълг от 2,2 млрд. лева, което е и един от буферите в бюджета, заяви финансовият министър Владислав Горанов. Попитан дали има опасност отново да актуализираме бюджета заради еднократно голямо плащане, Горанов не изключи подобна възможност.", "date": "2019.11.14", "title": " Властта прие бюджет на застоя"}
{"url": "https://duma.bg/skopie-chaka-pokana-ot-es-prez-may-n203407", "text": "Северна Македония очаква през май 2020 г. да получи покана за започване на преговори за присъединяване към ЕС. Това стана ясно след среща в Париж между северномакедонския президент Стево Пендаровски и държавния глава на Франция Еманюел Макрон. Пендаровски е заявил, че страната му няма интерес към какъвто и да е специален статут, освен пълноправно европейско членство. Макрон от своя страна е информирал Пендаровски, че очаква до март идната година ЕС да има нова методология за присъединяване на нови страни членки. Това означава, че през месец май може да бъде отправена покана към Скопие за преговори.", "date": "2019.11.14", "title": " Скопие чака покана  от ЕС през май"}
{"url": "https://duma.bg/uvelichavat-se-molbite-za-ubezhishte-v-belgiya-n203408", "text": "Броят на молбите за убежище, подадени през октомври в Белгия, се е върнал до равнището от 2015 г. В последните месеци се наблюдава постоянно увеличение в бройката на заявленията за получаване на международна закрила. Основно молби внасят граждани на Афганистан, Сирия и Салвадор, се уточнява в съобщенията. Медиите съобщават също, че белгийската прокуратура е започнала разследване за престъпление по расови подбуди за причиняването на пожар в бъдещ център за мигранти край границата с Германия и Холандия. Посочва се, че докато сградата е горяла, зяпачи са ръкопляскали. Постройката се предвиждаше да приема стотина мигранти, докато чакат решение по молбите им за закрила. Местните власти са настояли за засилено полицейско присъствие около друг подобен център надалеч от изгорялата преди дни сграда.", "date": "2019.11.14", "title": "Увеличават се молбите  за убежище в Белгия "}
{"url": "https://duma.bg/mini-shengen-skara-tirana-i-prishtina-n203409", "text": "С противопоставянето си на инициативата за създаване на балкански \"Мини Шенген\", косовските политици заплашват външната политика на Албания заради своите вътрешнополитически интереси. Това заяви албанският премиер Еди Рама пред тиранската телевизия \"Топ ченъл\". Рама разкри, че е обяснявал на Албин Курти, лидерът на Движение \"Самоопределение\" и най-вероятен следващ премиер на Косово, защо е важен \"Мини Шенген\" и би бил много изненадан, ако той не е разбрал, защото, както добави Рама, Курти е доста интелигентен. Партията \"Самоопределение\" победи  на състоялите се наскоро предсрочни парламентарни избори и се очаква Албин Курти да стане следващия косовски премиер. \"Ако той се преструва, че разбира или не разбира, това е негов избор, но изглежда, че използва външната политика с Албания във вътрешната политика\", добави Рама. Коментирайки изявлението на Курти за отваряне на границите между Албания и Косово, той каза, че подобно нещо не може да стане без съгласието на Сърбия. Еди Рама заяви също, че ръководството в Прищина не е поискало становището му, когато е взело решение да наложи 100-процентови мита върху стоките от Сърбия, но подкрепя това решение от политически, а не икономически съображения.  Премиерът на Албания \"Еди Рама обяви война на Косово от името на Сърбия\" бе отговорът на Прищина в лицето на проф. д-р Енвер Битичи, цитиран от електронното издание на прищинския в. Bota Sot (\"Светът днес\"). Коментирайки срещата в Охрид за инициативата \"Мини Шенген\", проф. Бетичи припомни, че Косово не бе сред поканените, а и най-младата държава на Балканите (както и Челна гора) е била изключени от първите разговори по темата, проведени по-рано в Нови Сад. \"Еди Рама се договори с президента на Сърбия Александър Вучич да създаде общност от три държави - Сърбия, Албания и Северна Македония. Споразумението е постигнато по време на среща на тримата лидери на тези страни в кулоарите на Общото събрание на ООН през септември тази година. Те се срещнаха за първи път в Нови Сад и за последно през почивните дни в Охрид. Косово и три други страни от региона бяха изключени. След това Еди Рама заяви по отношение на Косово, че сме се \"самоизключили\"! Неговото високомерие се превърна в открита враждебност срещу Косово и неговите институции. Той обяви война на Косово от Охрид. Не в името на Албания, а в името на Сърбия и на сръбския президент Вучич\", категоричен бе Битичи. В Прищина дори се чуха призиви Еди Рама да бъде обявен за персона нон грата.", "date": "2019.11.14", "title": "\"Мини Шенген\" скара  Тирана и Прищина "}
{"url": "https://duma.bg/bnb-evrozonata-e-kashta-bez-pokriv-n203413", "text": "Критериите за влизане в Еврозоната са прекалено прости, проблемът е в тези, които пускат във валутния съюз дали смятат, че изискванията са достатъчни. Така коментира зам.-управителят на БНБ Калин Христов за готовността на България да влезе в т. нар. клуб на богатите по време на лекция на тема \"30 години пазарна икономика\" в УНСС. По думите му критерии от Маастрихт са изпълнени. Влизането на България в монетарния съюз зависи от отговора на въпроса какво е бъдещето на Еврозоната, смята Христов: \"Ако стигнеш до извода, че бъдещото му е светло, тогава трябва да се запиташ дали структурата на икономиката ти като развитие е на нужното ниво\". Подуправителят на БНБ смята, че Еврозоната е къща, построена от покрива надолу, не е оптимална структура. Затова и в нея ще протече реформа. \"Две неща не са решени, едното е дали ще има фискална централизация и фискален капацитет\". За успешен функциониращ модел Христов даде САЩ, \"които имат централен бюджет и при необходимост данъците, събрани в Калифорния, да бъдат дадени за спасен друг щат. Такъв механизъм в Еврозоната няма, подобен бюджет не е дефиниран как ще се финансира в текущия договор и да се въведе механизъм за едностранни трансфери\". Деградацията на демокрациите практически не дава възможност за предоговаряне на договора на ЕС, затова се върви към \"задната врата\" - да се разтегли вече договореното. По думите на Христов президентът Еманюел Макрон иска малък процент от бюджета на ЕС да се обособи за фискален капацитет, които да започне да се преразпределя. Класическото разделение в позициите по темата отново е на север и юг. \"И да има подобен бюджет, той няма да е както италианците си го представят, ако безработицата е по-висока в Италия и веднага се взимат централизирани средства и започват да се правят социални политики. Германците никого няма се съгласят. Ако има подобни трансфери, те ще бъдат с условия\", обясни подуправителят. Еврозоната, за да бъде устойчива, ще трябва да реши освен проблема с фискалната децентрализация, но и с хармонизацията на данъците. Промяна, поискана наскоро от Франция. Възможна ли е нова криза като 2008 г.? По думите на  Христов след 1997 г. ние знаем как да управляваме икономиката си и рискът остава само от външен шок. Разликата преди 10 години и сега е, че тогава светът е задлъжнявал бързо, с голям принос на потреблението, много висок процент на нерационални инвестиции. ", "date": "2019.11.14", "title": "БНБ: Еврозоната е къща без покрив "}
{"url": "https://duma.bg/himko-otnovo-se-prodava-n203411", "text": "Врачанският торов завод \"Химко\" отново се продава. Този път заради дългове на купилото го преди три години дружество към Инвестбанк и на цена двойно по-висока от постигнатата в предишния търг, съобщи вестник \"Капитал\". През юни 2016 г. след два провалени търга, довели до сваляне на цената, химическата мощност бе продадена от синдика на фалиралото предприятие за малко над 11.7 млн. лв. на създадената за целта \"Метахим Импекс\". В нея акционери са Иван Жиров, чийто бизнес е с вторични суровини, и дружеството \"Фертекс България\" на кредитния милионер Георги Пиримов, бивш шеф на фалиралата Частна земеделска и инвестиционна банка през 90-те години на миналия век. Сделката бе финансирана със заем от \"Инвестбанк\" за 9 млн. евро като остатъкът от парите трябваше да бъде използван за оборотни средства за развитието на предприятието.  Плановете на Жиров бяха  високотехнологични компании да заменят остарелите мощности на торовия завод. Имаше дори твърдения, че чужди компании за производство на автомобилни части имали интерес. Единственото, което обаче се случи в завода, бе нарязване на оборудване за 4 млн. лв. за скрап. В началото на 2017 г. като акционер в \"Метахим Импекс\" влезе Камелия Кулева като представител на \"Инвестбанк\" след просрочена от собственика вноска по кредита за 300 хил. евро. В момента като Жиров държи 32% от \"Метахим Импекс\", \"Фертекс България\" - 33%, а  и Кулева - 35%, пише \"Капитал\".", "date": "2019.11.14", "title": "\"Химко\" отново се продава  "}
{"url": "https://duma.bg/goranov-podkrepi-ekodanak-za-samoletnite-bileti-n203412", "text": "България се е присъединила към декларация, която призовава Европейската комисия (ЕК) да предложи законови мерки за данъчно облагане на авиобизнеса заради въглеродните емисии. Освен нашата страна искането е подкрепено още от Швеция, Германия, Франция, Италия, Дания, Люксембург, Белгия и Холандия. Френското правителство вече обяви през юли, че от 2020 г. въвежда екотакса от 1.50 до 18 евро върху самолетните билети за всички полети, които излитат от френски летища, освен за полетите за връзка към Корсика или отвъдморските територии. Планира се приходите от 180 млн. евро от този налог догодина да отиват за инфраструктурни проекти на страната. Въвеждането на СО2 данък за самолетните билети в целия Евросъюз  ще се дискутира занапред и ще се изяснява с колко ще се повишат цените им. Това е първата стъпка на един дълъг законодателен процес и все още е рано да се каже дали ще се увеличат цените на авиобилетите и с колко, коментира в сряда в парламента финансовият министър Владислав Горанов, който е подписал документа от името на България. Според евродепутата Радан Кънев мярката ще ограничи възможността за свободно движение на българите поради липса на развита железопътна и пътна свързаност със Западна Европа. \"Изненадващо и потайно, г-н Горанов, като министър на финансите, е подписал, от името на България, \"Общо политическо изявление\", в което е призовал ЕК да предприеме действия за данъчно облагане на самолетните полети\", написа Кънев във Фейсбук. Според него въвеждането на \"данък мобилност\" директно ще засегне правото на свободно придвижване, и в немалка степен - правото на труд на българите в други страни от ЕС.\"Най-засегнати от мярката ще бъдат икономически активните млади хора, студентите и хората, които полагат сезонен труд, т.е. - и най-бедните българи\", посочва Кънев.", "date": "2019.11.14", "title": "Горанов  подкрепи екоданък за самолетните билети "}
{"url": "https://duma.bg/firma-pecheli-27-mln-lv-zlatna-lokva-na-granitsata-n203414", "text": "За последните пет години фирмата \"ПиЕфСи\" ЕООД е спечелила 27 милиона лева след неправомерно възлагане на публична дейност за дезинфекция на границата с Турция от страна на Българската агенция по безопасност на храните. Това установява разследване на Генка Шикерова и Антикорупционния фонд. Мястото на граничните пунктове \"Капитан Андреево\" и \"Лесово\" на границата с Турция, където се дезинфектират колите, нашумява с прозвищата \"златната локва\" и \"златният гьол\" още през 2013 година. Въпросът е защо държавната агенция се е отказала от една доходоносна дейност, която й е възложена да изпълнява със закон. Дейността по дезинфекцията трябва да се извършва от ветеринарен лекар, който е назначен от агенцията по храните. Отговорът на този въпрос Българската агенция по безопасността на храните не дава, се казва в журналистическото разследване. Договорът с частната фирма е сключен от агенцията в последния ден от първия кабинет \"Борисов\". Фирмата \"Пи Еф Си\" е създадена пет дни по-рано, без да има опит и капацитет за дезинфекция, но още от първия момент започва да генерира чудесни печалби. През първата година печалбата е 1.3 милиона лева. След пет години печалбата се увеличава до 8.7 милиона лева годишно. Общо за последните пет години печалбата е близо 27 милиона лева. Разходите за дейността на компанията са 10 пъти по-ниски от приходите. Проблемът е, че фирмата прибира такса на границата с Турция, която по закон може да бъде вземана само от публичен орган. Таксите трябва да се прибират на равностойност, а това не е така, защото се генерира голяма печалба. Не е ясно и защо изобщо трябва да се плаща такса за подобно обслужване.", "date": "2019.11.14", "title": "Фирма печели 27 млн. лв \"златна локва\"  на границата"}
{"url": "https://duma.bg/tramp-izkushava-erdogan-s-oferta-za-100-miliarda-n203410", "text": "Президентът на САЩ е предложил на турския си колега Тайип Ердоган търговска сделка на стойност 100 милиарда долара и \"решение\" на ситуацията със санкциите, която Вашингтон обеща да наложи срещу Анкара за закупуването на руски системи за ПВО С-400, съобщи \"Вашингтон пост\".  Източници на изданието съобщават, че подобни предложения на американския лидер за подобряване на отношенията между САЩ и Турция се съдържат в писмо, изпратено до турския президент миналата седмица. Според вестника, предложенията на Тръмп вероятно ще \"вбесят\" поне някои законодатели в Камарата на представителите на САЩ, които миналия месец подкрепиха налагането на санкции срещу Турция за военната й операция \"Мирна пролет\" в Сирия. Турският президент Тайип Ердоган бе в Съединените щати на 12-13 ноември и обсъди с американския си колега Доналд Тръмп покупката на най-новите изтребители Ф-35, руски и американски системи за противовъздушна отбрана С-400 и \"Пейтриът\", както и ситуацията в Сирия.  Матю Хоу, старши сътрудник в Центъра за международна политика във Вашингтон, изтъква, че срещата ще се проведе на фона на притесненията, изразени от медиите и американския конгрес по отношение на политиката на Турция. Тази тревога обаче е свързана само външно с дейността на Ердоган. \"В действителност това са по-скоро атаки срещу президента Тръмп, отколкото към всичко, което наистина е свързано с Турция. Разбира се, има проблеми, които трябва да бъдат решени с Анкара. Тези проблеми трябва да бъдат решени, но те няма да бъдат решени сега\", каза експертът, служил в Пентагона и Държавния департамент повече от десет години. \"По-скоро предполагам, че преговорите ще се отнасят преди всичко до продажбата на американски оръжия, за да се предпази Турция от по-тесни връзки с Русия и ще се даде възможност на САЩ да контролират и разработват нефтените и газовите находища в Източна Сирия\", прогнозира Хоу. \"Мисля, че Тръмп спокойно ще продължи косвено да подкрепя военната операция на Турция срещу YPG, а тя ще остане в рамките на предложената зона за сигурност в Сирия\", заяви Али Демирташ, анализатор от университета в Южна Каролина. \"Тръмп с неохота прекрати участието на Турция в изтребителната програма Ф-35. Той гледа на света от гледната точка на бизнесмен и иска да продаде самолети, които струват милиарди долари. При положение, че Турция иска да купи 100 Ф-35, американският президент е готов да въведе отново Турция в програмата. Очаквам, че по отношение на С-400 и Ф-35 той ще запази статуквото до ноември 2020 г. Ако бъде преизбран, той вероятно ще позволи на Турция да придобие F-35, независимо от ситуацията със С-400\", каза турският експерт. Сега американската администрация настоява С-400 да не бъдат въвеждани в експлоатация, за да нямат достъп до средствата за комуникация и защита на Ф-35.", "date": "2019.11.14", "title": " Тръмп изкушава Ердоган  с оферта за $100 милиарда"}
{"url": "https://duma.bg/bul-vitosha-sred-nay-skapite-targovski-ulitsi-n203415", "text": "Столичният булевард \"Витоша се изкачи в класация за най-скъпите улици в Европа според листа на американска компания за недвижими имоти. С месечен наем от 56 евро за квадратен метър софийската търговска улица достигна 46-о място в проучването, придвижвайки се с едно място по-нагоре спрямо миналогодишното класиране.  Изследването обхваща 448 търговски дестинации в 68 страни по света. За последната година наемните цени на магазините на бул. \"Витоша\" са нараснали с 12%, което затвърждава присъствието на булеварда в Топ 50 на най-скъпите търговски зони в света. Други балкански столици в извадката са Белград с \"Кнеза Михаила\" на 36-а позиция с 90 евро/кв. м месечен наем и Загреб с улица Ilica - на 40-а позиция с наем от 75 евро/кв. м. Румънската столица Букурещ остава на 49-о място с Calea Victoriei и месечен наем от 50 евро/кв. м. В Европа най-скъпата търговска локация остава New Bond Street в Лондон с месечен наем, равняващ се на 1352 евро/кв. м. Следват я Avenue des Champs Elysees в Париж с 1166 евро/кв. м и Via Montenapoleone в Милано с 1142 евро/кв. м. Сред източноевропейските столици най-високи цени на търговските площи поддържа Прага с 235 евро/кв. м месечен наем и 18-а позиция в класацията. Най-скъпата търговска улица в света за поредна година е Causeway Bay в Хонконг с месечен наем равен на 2164 евро/кв. м. Втората позиция е за Ню Йорк с горната част на 5th Avenue и цена, равняваща се на 1775 евро/кв. м.", "date": "2019.11.14", "title": "Бул. \"Витоша\"  сред най-скъпите търговски улици"}
{"url": "https://duma.bg/inflatsiyata-otnovo-tragna-nagore-n203416", "text": "Инфлацията за октомври спрямо септември е 0.8%, съобщи НСИ. Поскъпването на живота от началото на годината (октомври 2019 г. спрямо декември 2018 г.) е 2.5 на сто, а годишната инфлация за октомври 2019 г. спрямо октомври 2018 г. е 2.4 на сто. Средногодишната инфлация за периода ноември 2018 - октомври 2019 г. спрямо периода ноември 2017 - октомври 2018 г. е 3 на сто. През септември НСИ отчете дефлация от 0,3%, като предишните месеци инфлацията се ускоряваше. Данните за индекса на потребителските цени се следят под лупа, тъй като именно ниската инфлация е един от критериите за влизането ни в еврозоната. България трябва да поддържа ниска инфлация, която не надхвърля с повече от 1,5% средногодишното поскъпване  в трите страни от ЕС с най-ниска положителна инфлация. Само за месец цените на стоките и услугите в потребителските групи отбелязват ръст, като най-съществен е той при облекло и обувки - увеличение с 9%. По-скъпи са хранителни продукти, безалкохолни и алкохолни напитки и тютюневи изделия - увеличение с 0,5%. Ръст в цените има при жилища, вода, електроенергия, газ и други горива с 0,2%; жилищно обзавеждане, домакински уреди и принадлежности и обичайно поддържане на дома - увеличение с 0,3%; здравеопазване - увеличение с 0,4%.  Поскъпват развлеченията и билетите за култура с 4,9%, а образованието с 0,2%. При храните през октомври с най-висок ръст са цените на пипер - с 9,8%, малотрайни и трайни колбаси - съответно с 4,4% и 2,5%, домати - с 3,7%, грозде - с 3,4%, и бира - с 2,9%, мляно месо (кайма) - с 2,6%, риба - с 1,9%, извара и захар - с 1,4%, оцет - с 1,3%, хляб - с 1,2%, сирене - с 1%. Сред нехранителните стоки и услугите  през октомври е регистрирано най-голямо увеличение на цените  на обувки - с 10,7%, и облекло - с 8,3%, въглища - с 1,9%, мебели - с 1,4%, хладилници - с 1%.", "date": "2019.11.14", "title": "Инфлацията отново тръгна нагоре "}
{"url": "https://duma.bg/kratki-novini-n203405", "text": "Новоизбраният председател на Еврокомисията Урсула фон дер Лайен промени противоречивото наименование на ресора \"Защита на европейския начин на живот\" на фона на критиките. Фон дер Лайен се съгласи да промени ресора на \"Насърчаване на европейския начин на живот\". Постът ще бъде поверен на Маргаритис Схинас. Премиерът на Полша Матеуш Моравецки обяви пред Сейма, че подава оставка заедно със своето правителство. Пред новия състав на парламента той направи равносметка на 2-годишното си управление, съобщи Полското радио. Преди това депутатите избраха за председател на Сейма представителката на управляващата партия \"Право и справедливост\" Елжбета Витек. Арктическа въздушна маса донесе рекордно ниски температури в голяма част от източните райони на САЩ. Студеният фронт, дошъл от Сибир, стана причина за ранни обилни снеговалежи. В Канзас и Илинойс бяха поставени нови температурни рекорди за това време на годината. А синоптиците прогнозират, че до края на седмицата може да бъдат отчетени стотици рекордно ниски стойности.", "date": "2019.11.14", "title": "Кратки новини"}
{"url": "https://duma.bg/slavni-vremena-otkriva-festivala-na-frenskoto-kino-n203398", "text": "\"Киномания\" в партньорство с Френския културен институт представя най-новите и утвърдени заглавия от френското кино. Началото на панорамата ще постави на 15 ноември от 19 ч. в \"Люмиер Лидл\" комедията \"Славни времена\" на Никола Бедо, с участието на Фани Ардан, Даниел Отьой и Гийом Кане. Сред акцентите е трилогията на Клод Льолуш \"Един мъж и една жена\", \"Един мъж и една жена - 20 години по-късно\" и \"Най-хубавите години от един живот\". Филмите проследяват любовната история между Жан-Луи и Ан, в чиито роли се превъплъщават Жан-Луи Трентинян и Анук Еме.  Последният филм на режисьора и сценарист Селин Шиама - \"Портрет на момиче в пламъци\", ще ни отведе в края на XVIII в. Младата художничка Мириан пристига с мисия на ветровитото крайбрежие на Бретан - тайно да нарисува портрет на Елоиз, така че евентуален съпруг в Милано да реши дали да се ожени за нея. Във филма \"Стая 212\", след поредния скандал Мария се озовава в хотела, който гледа към апартамента, който тя споделя със съпруга си Ришар. Докато се чуди какво да прави, призраците на предишните й любовници изпълват стаята, карайки я да премисли романтичните си триумфи и провалите си.  Най-новият филм на японския режисьор Хирокадзу Корееда - \"Истината\", събира Катрин Деньов, Жулиет Бинош и Итън Хоук. \"Вълчият зов\", режисиран от Антонен Бодри, съчетава трилър и екшън с подводница, която се оказва в критична ситуация. Присъствието на Жан Габен като италиански патриарх, класата на Делон като отмъстителен мафиот, естествеността на Вентура като упорито ченге и една от най-красивите музикални партитури в историята на киното превръщат \"Кланът на сицилианците\" на Анри Верньой в квинтесенция на френския криминален филм. Другият криминален филм - \"Клетниците 2019\", е пример за киното на новото поколение френски кинематографисти, наречено от критичката Клер Диао \"двойната вълна\": режисьори, които са смели и различни, и искат да променят традиционните очаквания към френското кино.", "date": "2019.11.14", "title": "\"Славни времена\" открива  Фестивала на френското кино"}
{"url": "https://duma.bg/koreyska-baletna-kompaniya-s-dve-predstavleniya-v-stara-zagora-n203396", "text": "Аплодираната в различни точки на света корейска балетна компания K-Arts Dance Company ще представи днес и утре (14 и 15 ноември от 19 ч.) на сцената на обновената зала на Синдикалния културен дом в Стара Загора две свои продукции. Спектакълът \"Love or Hate it\" (Обичай или мрази) е създаден на базата на музикалната история от мюзикъла \"Уестсайдска история\", популярна като \"съвременната \"Ромео и Жулиета\". С уважение към творбата на Стивън Сондхайм, който описва конфронтацията и конфликта между враждуващите групи с танци и пеене чрез любовта на местните и имигрантите от Уестсайд на Ню Йорк, хореографията е адаптирана и насочена към изцяло танцова интерпретация на вълнуващата любовна история от прочутия мюзикъл. Въпреки че оригиналната версия на \"Уестсайдска история\" е създадена през 60-те години, хореографът Джухиун Джо вярва, че това е възможност да сподели красивата история, която все още е жива, със съвременната публика. Музиката е на Ленард Бърнстейн, костюмите са на Бохва Сонг. \"Bow/Between/No comment\" е съставена от три съвременни танцови миниатюри по хореография на изтъкнатите корейски хореографи Мисук Джеон - \"Bow/Between\", и Чанхо Шин - \"No comment\".", "date": "2019.11.14", "title": "Корейска балетна компания с две представления в Стара Загора"}
{"url": "https://duma.bg/prof-ivan-gazdov-gostuva-v-galeriya-akademiya-s-knigi-n203395", "text": "Проф. Иван Газдов ще представи пред публика две от своите книги - \"Двама в Алабама (Алабала)\" и \"Графичествен\", днес, 14 ноември, от 18 ч. в галерия \"Академия\". За изданията ще говори доц. Георги Лозанов. \"Двама в Алабама (Алабала)\" е роман за раждането и социализирането на изкуството, за различния му смисъл... при това с текстуална плътност, изключителна живописност на \"вътрешното въображение\" и с ирония от третия постмодерен вид, която му дава съвременни философски измерения\". \"Графичествен\" е единствената у нас рисувана биография от 111 анотирани (с обяснения) рисунки, изпълнени с лекота и удивителния хумор на автора. \"Графичествен\" е книга, събрала образни случки от живота на художника, които са любопитни и ни карат да бъдем съпричастни към странния \"паралелен\" живот, наречен \"изкуство\", който все пак е доста езотеричен (само за посветени).\"", "date": "2019.11.14", "title": "Проф. Иван Газдов гостува в галерия \"Академия\" с книги"}
{"url": "https://duma.bg/blazhe-minevski-shte-predstavi-romana-si-mishena-n203394", "text": "Македонският писател Блаже Миневски ще представи романа си \"Мишена\" (издание на \"Изида\", превод Мариян Петров) днес, 14 ноември, от 18.30 ч. в Македонския културно-информационен център в София на ул. \"Оборище\" 7. Това е вълнуваща книга за живота и смъртта, за смисъла и безсмислието на войната, за любовта и омразата, за свят, разделен на две, който само любовта и хуманността могат да помирят. На двата бряга на реката двама млади снайперисти - мъж и жена, християнин и мюсюлманка, се дебнат един друг, но се и влюбват. Любовта им е странна, прекрасна и невероятна, защото се случва през оптичните мерници на оръжията им и трае само толкова, колкото продължава полетът на куршумите от единия бряг на реката към другия. В същото време символно натоварени маркери на срещуположните враждуващи брегове са джамията и църквата.", "date": "2019.11.14", "title": "Блаже Миневски ще представи романа си \"Мишена\""}
{"url": "https://duma.bg/30-godini-prehod-30-godini-skandali-n203400", "text": "В навечерието на Коледа през 2015 г. министърът на правосъдието Христо Иванов обяви оставката си от парламентарната трибуна, след като всички партии с изключение на част от Реформаторския блок бламираха предложената от него съдебна реформа и гласуваха конституционни промени, утвърждаващи \"върховенство на главния прокурор\". Веднага след това лидерът на \"Демократи за силна България\" и съпредседател на РБ Радан Кънев съобщи, че минава в опозиция на правителството, въпреки че неговата партия имаше представители в кабинета. След Веселин Вучков Христо Иванов стана вторият министър, който си тръгна заради липса на подкрепа за предложени от него реформи. На негово място бе избрана Екатерина Захариева. Няма и два месеца след това Борисов уволни и министъра на образованието Тодор Танев, също от квотата на т.нар. Реформаторски блок. \"Заради системно появяващите се проблеми в министерството и сектора, смятам, че ресорът трябва да бъде поет от друг\", писа тогава пресцентърът на МС от името на премиера. Мястото бе заето от готовата за всякакви лупинги и длъжности Меглена Кунева. А за отстраняването си Танев обвини съпартиеца си Радан Кънев. Възможно е да съм ядосал Радан Кънев, защото не му вдигам телефона. Може да се е вбесил, че преместих една жена от една стая в друга, поясни тогава Танев. През май 2016 г, след решението на АБВ да оттегли подкрепата си за ГЕРБ представителят на партията в правителството Ивайло Калфин напусна постовете на вицепремиер и на социален министър. Неговия стол зае Зорница Русинова. Някъде по това време десните с негласна поддръжка от властта с просташки доноси срещу Ирина Бокова опропастиха шанса българка да оглави ООН, избран бе Гутериш.    Задаваха се президентски избори. ГЕРБ ги загуби и Борисов за втори път сдаде премиерското кресло. В него седна служебният министър-председател Огнян Герджиков. Едно от първите неща, които той направи, бе да отмени прословутото постановление 208 на предшествениците си, което предвиждаше прииждащите към България бежанци да бъдат разселвани и интегрирани в малките населени места у нас. Този кабинет ще се запомни и с отмяната на концесията на летище София. След него обаче процедурата бе стартирана отново и в момента е на финалната права. Освен това кабинетът на Герджиков обяви, че конкурсът за купуването на нови многоцелеви изтребители е спечелен от шведската компания \"Грипен\". Нещата обаче се промениха с идването на третото правителство на Борисов и то вече плати осем самолета Ф-16.  На 4 май 2017 г. Бойко Борисов се закле за трети път като премиер на България. В най-новата ни история той е единственият политик, който заема поста за трети път. И с това Борисов е на път да постави няколко рекорда. Ако сегашното му правителство успее да изкара пълен четиригодишен мандат, той почти ще догони рекордьора от социалистическия ни период Станко Тодоров с 3597 дни управление. Борисов вече изпревари Стефан Стамболов, който е най-дълго управлявалият министър-председател, дошъл на власт след демократични избори. Стамболов е бил начело на държавата 2464 дни. Ако пък правителството \"Борисов 3\" оцелее до 2020-а, да речем, когато еврофондовете ще намалеят, Борисов ще надмине дори своя патрон и учител Тодор Живков, който е заемал премиерския пост 3146 дни (от 27 ноември 1962 до 9 юли 1971 г.). Но казаното дотук е в сферата на предположенията и статистиката.  Така или иначе мандатът вече е преполовен. Изминалото време бе характерно с много приказки и обещания. Те са резултат от основната сюжетна линия в това управление - нарастваща вътрешнополитическа агресия и конфронтация, както и противопоставяне в обществото. Други отличителни черти са минималните реални действия, но най-вече скандалите - от категорията \"Суджукгейт\" и разследването на ремонтите на НДК за предстоящото ни европредседателство, частната детска градина в Перник, разположила се в сградата на общината, \"Грипен\"-ите и Ф-16, протестите заради защитената зона на Калиакра, както и тези на полицаите за по-високи заплати, безпардонното искане за отнемане на лиценза на \"Дунарит\" и т.н. Всички тези скандали създаваха нелицеприятен имидж на българската държава. Стана очевадно, че почти във всеки град има по един дерибей, близък до управляващата партия, който \"коли и беси\". А този управленски модел силно напомня феодална структура и има малко общо с реалната демокрация. Всъщност, усещането е, че този кабинет е своеобразно продължение на \"Борисов 2\" и че този филм вече сме го гледали. Що се отнася до прочутия управленски стил на премиера, няма нищо ново в сравнение с предишните два, така и незавършени мандата. Отново станахме свидетели на незачитане на правилата на институционалната демокрация, на рушене на държавността и на разделението на властите. Новото е, че партиите, поели властта, нямаха абсолютно никаква готовност да управляват, както и  визия какво ще се прави и накъде ще върви страната. Затова парламентът два месеца буквално бездействаше поради липса на законопроекти. Самата формула на структуриране на кабинета беше необяснимо раздута с четирима вицепремиери. Наложи се впечатлението, че са търсени постове за хора, а не хора за постове. Много бързо пролича, че и стиковката между коалиционните партньори е доста хлабава, екипността също куца, доста от наблюдателите забелязаха хаотичност в действията на този кабинет. Премиерът, министрите му и представителите на коалиционния му партньор \"Обединени патриоти\" сякаш копаят в собствените си градинки. Красимир Каракачанов се е вглъбил във военното министерство, Валери Симеонов (докато не го изгониха) се вихреше из крайморските дискотеки, мереше децибели и конфискуваше озвучителна техника, дори създаваше понякога усещането, че изземва функциите на вътрешния министър. Томислав Дончев не се знае за какво точно отговаря и какво прави.  Борисов се хвали, че нивото на безработицата е спаднало драстично. Но остава другият проблем - за работещите бедни, за нарастващата бедност. И засега не се забелязва да се прави нещо, свързано с доходите на българските граждани. Но причините, поради които Борисов не довърши предишните си два мандата, са налице и сега. ГЕРБ очевидно няма никакво намерение да прави радикални реформи в която и да е област. В здравеопазването например. Премиерът непрекъснато се хвали с милиардите, които \"се наливат\" в този сектор. Но да наливаш пари в нереформираното ни здравеопазване е все едно да наливаш вода в пясъка. И въпреки увеличените средства, недоволството се увеличава и сред пациентите, и сред работещите в системата. А доплащанията хвърчат нагоре. В края на октомври 2017 г. пръв от третия кабинет на Борисов си тръгна именно здравният министър Николай Петров. Това стана след журналистическо разследване, според което Петров като началник на ВМА е възлагал обществени поръчки на мъжа, с който дъщеря му живее. Тогава неговото място зае финансистът Кирил Ананиев.  На 25 август 2018 г. автобус катастрофира на пътя Своге-София при разклона за село Лесковдол. До 8 октомври 2018 г. жертвите на катастрофата стигнаха 20. Основната причина се оказа лошо ремонтираният път. След произшествието трима министри - на регионалното развитие Николай Нанков, на транспорта Ивайло Московски, на вътрешните работи Валентин Радев подадоха оставки. Техните места бяха заети съответно от Петя Аврамова, Росен Желязков и Младен Маринов. Последва червен картон за министър Цецка Цачева (правосъдието) заради \"апартаментгейт\". Преди нея под обществен натиск бе освободен и вицепремиерът Валери Симеонов. Това стана, след като той обиди протестиращите майки на деца с увреждания и ги нарече \"кресливи жени на уж болни деца\". За овакантения пост парламентът избра съпартийката на Симеонов Марияна Николова.  Няма да бъде истина, ако се каже, че през последните 10 години само изпълнителната власт се е тресяла от скандали. Не й отстъпваха и другите две власти - законодателната и съдебната. Искра Фидосова, Живко Суджука, Лъчо Мозъка, Делян Добрев, телефонните разговори между съдийките Владимира Янева и Румяна Ченалова, където ставаше дума и за някаква къща в Барселона, Красьо Черния, прокурорът Николай Кокинов, постоянният ремонт на ремонтите в София са само върха на айсберга, който се вижда. Тук, разбира се, трябва да прибавим и \"апартаментгейт\", и терасите на Пацо, които според самия Борисов са разбили партията му.                                 ", "date": "2019.11.14", "title": "30 години преход - 30 години скандали"}
{"url": "https://duma.bg/denyat-na-demokratsiyata-n203401", "text": "Начетох се, наслушах се и се нагледах на исторически фрагменти от деня 10 ноември 1989 г... И потърсих веднага нещата от деня след 30 години. Почти юбилейни. И знакови. На 10 ноември 2019 г. нямаше пленум на ЦК на БКП в резиденция \"Бояна\". И не беше сменен генералният секретар Тодор Живков. Нямаше я вече берлинската стена. Мавзолея на Георги Димитров - също. Други бяха табелките по улиците, имената на площади, училища. Нямаше ги стотици заводи, нямаше я и фабриката за илюзии... А по пазарите - тъпкано с банани, китайски и турски дреболии. Денят е белязан и от турски сериали във всички формати и по всички  платформи. Край кофите за смет - множество потребители на безплатни остатъци от храна  и отпадъци за вторични суровини, в магазините - стоки и най-вече дрехи по 3 до 5 лева на килограм, които се зареждат седмично. Още се събират капачки за кувьози за детското здравеопазване. А Христо Ковачки гори сред природата всякакви отпадъци от чужбина. Канадци търсят златото ни. В Боянския сарай се пее \"ти си земен рай\"... Еднопартийният модел на БКП е заменен от политическа партия ГЕРБ, която напоследък е фаворит на всички избори, а купеният вот е в култ. Охранителят на царя и Тато е партиен лидер, безалтернативен премиер и повелител на Западните  Балкани. Мигранти, чужди военни, обитаващи безплатните си бази, по пътищата - катастрофи. Тук-там - запалени леки автомобили в знак на протест.  От синдиката в сянка на телефонните измамници искат увеличение на пенсиите на възрастните хора с цел незаконно обогатяване и нови парични потоци, а германското разузнаване е оповестило, че около 20-30 българи освен, че източват ДДС, крадат годишно над пет милиарда лева. А не като останалите - само по хиляда от банков клон... В метрото е оживено от все още останали тук млади граждани за европейско развитие на България, всички с таблети, айфони и смартфони и билети с места. Правостоящите са предимно майки с деца и възрастни хора. Отвън продължават ремонтите на ремонтите. Освен велоалеи откриват и алеи за каруци по крайните квартали. Като благодарност за правилната избирателна активност. На нашата улица тридесет години няма осветление. На тъмно стават и други неща - обществени поръчки, шуробаджанашки назначения, на тъмно броят и бюлетините. Тук-там се търкалят все още \"мазди\" 323 отпреди тридесет години, както и москвичи, и лади. Проституцията, наркоманията, хазартът са напълно достъпни. Няма руска телевизия. Има руски шпиони. Чакаме изтребителите, предварително предплатени, ще дойдат след 4-5 години.  Някога летяхме в Космоса. Сега летим предимно от Терминал две еднопосочно. Чалгата властва. Отшумява споменът за Суджукгейт, Апартаментгайт, Кумгейт, за гей парада. Продължава да е на мода и силиконът. Показват го телевизионните оператори и формати. А по автобусната линия 78 и тролей 1 са пуснали и джипове и други лъскави автомобили до сградата на най-новата кабелна медия и партия. Там партийците и шоумените са едни и същи, но конфликт на интереси не може да има, пък и у нас той не е наказуем. Някои се чудят вече кой ще участва в молитвените закуски в Белия дом... От създаденото през декември 1989 г. СДС са останали само \"бившите деца и внуци на червената номенклатура\", заявиха бивши деца на същата, бивши членове на БКП и ДКМС. Препоръчаха на Мая Манолова   като кметица да привлече в своята бъдеща гражданска инициатива Христо Иванов, Атанас Атанасов и Радан Кънев... Останалите бивши деца и внуци като Бойко Борисов, Росен Плевнелиев, Красимир Велчев, Цецка Цачева, Лиляна Павлова, Менда Стоянова, Данаил Кирилов, Цветан Цветанов, Цветелина Бориславова, Спас Гърневски, Антон Биков, Методи Андреев, Антон Тодоров, Соломон Паси си имат своя партия като членове и симпатизанти на управляващите... На днешния 10 ноември празнува единствено Росен Плевнелиев и неговият състудент, с които са били на митинга преди 30 години във връзка с падането на Тодор Живков със собственоръчно направени от тапети  плакати... Издирват се и други участници в този несъстоял се митинг. А Антон Тодоров подготвя по документи ново издание от поредицата \"Шайка\"... Очакват се бъдещи коледни подаяния от щедрите Борисов и Горанов за най-бедните пенсионери, които са и най-много на брой. А за Никулден освен банани щели да пуснат и нови шарани, е изчислил математикът Михаил Константинов. В изобилие...", "date": "2019.11.14", "title": "Денят на демокрацията"}
{"url": "https://duma.bg/saprotivata-prez-ochite-na-edin-partien-eretik-n203402", "text": "Върбан Ангелов,   Военноиздателски комплекс \"Св. Георги Победоносец\", 1993 г., предговор Върбан Тодоров Не съм чел други такива спомени и размисли като тези на Върбан Ангелов. Премълчавани и пренебрегвани са и вчера, и днес, но искаме да напомним, че по някои (дори по най-важните) моменти от съпротивата срещу фашизма в България съществуват и \"еретични\" мнения, които не се съобразяват с каквито и да било партийни догми. Ангелов не се страхува да изрече тежки думи  и за най-високостоящите в йерархията на комунистическата партия като Георги Димитров и Васил Коларов. Защото бай Върбан е съратник на Георги Кирков и Димитър Благоев, защото за цял живот си остава \"тесняк\".  И след 1944 г. Тъст е на известния учен историк акад. Николай Тодоров, председател на VII Велико народно събрание (1990-1991). Върбан Ангелов (1887-1974) е известен адвокат безсребърник, който защитава, без да им вземе и лев, обвинени по Закона за защита на държавата по време на фашисткия терор у нас.  Преследван, затварян, измъчван, \"критикарят на партията\" не предава своя идеал и му остава верен цял живот. Главен народен обвинител е на Втори състав на Народния съд над депутатите. Той не изпълнява съветското нареждане за максимален брой смъртни присъди и иска само 15, с което съдиите не се съобразяват и издават 67. По този повод пред Съдебната палата се провежда митинг, на който е издигнат лозунг за смърт на народните обвинители. Никак не е случайно, че най-добрият му приятел е известният деец на Съпротивата Йонко Панов, опозиция на Тодор Живков, на чието погребение през 1962 г.,  въпреки забраната свише, той произнася траурно слово. Някои ще кажат, че четивото, което ви предлагаме днес с огромни съкращения, е вредно за Партията и Идеята. Не мисля така, вредни винаги са били лъжите и замитанията под килима на историята, защото, колкото и удобни в даден момент да са те, червеят на съмненията ще продължи да дълбае в съзнанието на стотици привърженици на лявата идея. Все пак, има думата един честен до последната фибра на душата си комунист, при това за факти, макар и болезнени, които е трудно да се оспорят. Като например избиването в първите дни след 9 септември на полицейски началници, които притежават документи за сътрудничество на видни дейци на БКП с фашистката полиция. Да добавим, че немалка част от екзекуциите след Девети, които десните днес демонизират до възбог, са дело на агент-провокатори от Гешевата ДС, промъкнали се до високи постове в партията. Ще се досетите и  по ожесточението им на партийни форуми години по-късно, с което те окалват опазили душите си комунисти. Но за това друг път. Никой не е длъжен да споделя тезите на Върбан Ангелов и изнесените факти от него, но ми се струва, че е време да се поизтупа потъналият в прах килим на забравата над тях. След 9 септември 1944 г. трябваше да се организира Б. Ком. Партия, за която се знаеше, че тя ще ръководи съдбините на страната. Народният фронт беше само апаранс (видимост - б.а.), по-скоро за външна консумация, защото у нас много скоро всички бяха наясно каква роля той ще играе. Организирането на партията беше изненада за всички нас, които вземахме непосредствено участие в живота и борбите на партията до 9 септември 1944 г. ...Като голям фактор изпъкна например Трайчо Костов. Обстоятелството, че го осъдиха и екзекутираха, следвайки сталинския курс на престъпления, не намалява неговите грехове от миналото. За мен е положително, че той беше известен на полицията още през 1939 г., когато от Дирекция на полицията съобщиха на Христо Михайлов в Златоград всичките имена на членовете на ЦК и функциите, които всеки от тях изпълнява в ЦК. Когато на следната - 1940 г., 19 юни, ни арестуваха и интернираха, и Трайчо Костов беше между арестуваните. Ние всички бяхме интернирани за неопределен срок, т.е. до 6 месеца, само той беше с определен срок  - 1 месец, до 19 юли. И когато в Рибарица го освободиха, едва тогава полицията разпространи, че е сгрешила, не знаела кой бил той (какъв пост заемал в партията) и се разтича да го търси под дърво и камък. Факт е, че той имал в двореца някаква близка жена, която може би му е спасила живота в 1942 г. по процеса, по който бяха обесени негови съподсъдими, заемащи по-малки постове в партията, и делата, за които бяха осъдени, бяха част от общата дейност, направлявана от секретаря на партията. Той, както и другите членове на партията тогава, имаха сериозни основания да отстранят интелигентните другари далеч от ръководството на партията и държавата. Това ръководство провеждаше у нас  прогерманска политика от 1939 до 24 юни 1941 г., т.е. до два дена след нахлуването на Хитлеровите пълчища в Съветския съюз. Аз все още не мога да усвоя мисълта, че тази политика беше наредена от нашето ръководство в Москва. Тя беше толкова грубо в полза на Хитлера, че едва ли в СССР би се намерил наш или руснак, който да мисли, че тя би могла да бъде усвоена от една комунистическа партия. Какво значеше то да одобряваш влизането на България в Тристранния пакт (оста Берлин, Рим, Токио)? Какво значеше то да подканяш нашето правителство да извърши мобилизация и да се опълчи срещу \"агресора\" - Англия и Франция? Какво значеше то да подканяш партийните хора да посрещат германските войски като братя? А това бяха главните лозунги на нашето партийно ръководство до нахлуването на германците в СССР... Нашите по-стари кадри, главно интелигенцията, решително атакуваха тая политика и ЦК ги третираше като вражески настроени против него. Те (хората от ръководството начело с Трайчо Костов) много основателно са се опасявали да не бъдат критикувани от тия партийни хора. Тази критика не можеше да бъде упражнена от тия другари при условие, че те бъдат отстранени от центъра. Обстановката не позволяваше да се разисква тогава по тия грешки и престъпления публично - нито в печата, нито на събрания. А ако се заговореше поединично в  низините - можеше да се отиде в затвора. Това ръководство имаше и други големи грехове - опитите да се \"разтурят\" лагерите \"Гонда вода\", \"Св. Никола\", \"Ени-кьой\"... Тия акции можеше да произхождат само от Дирекция на полицията, а можеше да  бъдат проведени от партийно ръководство, което се състои от кръгли глупаци, или от агенти на полицията; или най-после от една системно подготвена смес на глупаци и агенти. Нашият ЦК след 9 септември 1944 г. не счете за нужно да направи разследване по тия... \"акции\"... Но Г. Димитров и В. Коларов и всички други емигранти, които се върнаха след 9 септември 1944 г., нали те не бяха свързани с тая политика на вътрешното ръководство? Как те позволиха да бъдат подведени, да бъдат настроени против местните интелигентни  дейци и да се съгласят последните да бъдат отстранени от ръководството на  партията и държавата? Колкото и това обстоятелство да е странно, все пак и то е напълно обяснимо. Всички тия герои имаха големи грехове спрямо партията и нашето движение. Та това са героите от Септемврийското въстание от 1923 г.; това са ония, които цялата 1924 г. обявиха и водиха \"курс на въоръжено въстание\"; това са най-после политиците, които наредиха от хиляди километри далеч атентата в \"Св. Неделя\", който коства живота на много отлични другари. Във връзка с атентата беше избит елитът на нашата интелигенция - интелектуалци, работници, селяни и др. Колкото и да се крият виновниците за това страшно престъпление, положително се знае кои са те. Ако се подири каква социалистическа идеология  е ръководила другарите, които решиха и наредиха този акт, ще излезе, че това не са никакви ръководители - комунисти, а най-лекомислени авантюристи, които, като се хвалиха няколко години пред другарите в странство със силата на революционното движение в България, нямаха куража да се откажат от фразеологията и неразбирането си освен с цената на огромните жертви, които партията, народът трябваше да понесат вследствие на тяхната престъпна лекота. Много естествено, тия герои се бояха от разкриването на фаталната роля, която изиграха в историята, в нашето движение. Те се опасяваха от живите свидетели на техните скъпи глупости... Те бяха опасни и затова отстранявани. Не случайно Г. Димитров разпредели партийните членове на 4 категории и постави тия живи свидетели, особено адвокатите, в последната 4-та категория. \"Те\", според него, \"стояли в канторите си и печелели пари\". Нищо по-лъжливо и по-отвратително не може да се измисли от това. И то от оня, който никога не е изпитвал лишения, живял е като принц. Нима той не знаеше как ние гладувахме, но защитавахме 20 години подсъдимите безплатно. Нима за него беше тайна, че бяхме постоянно арестувани,  интернирани, бити и убивани? Ония, които избягаха, т.е. емигрираха, минават за големи герои, а ония, които се сражаваха 20 години на нашия фронт и ежедневно излагаха своя живот - те бяха класирани в последната четвърта категория. Обяснимо е тогава отношението към тях. То тежи над тях и до днес... Oсвен от свидетелите и критикарите из средата на собственото ни движение, този кадър се постара и с нужната ревност се освободи от друг вид свидетели, които можеха да му бъдат много опасни с установяването на ред конкретни компрометиращи факти за много от ръководните личности в партията. Много от явните и тайните полицаи и агенти бяха избити веднага при заемането на властта. Други бяха съдени от народния съд и въпреки съображения (поне за някои от тях) да бъдат оправдани или по-леко осъдени, бяха наказани с най-тежкото наказание - премахване от света. Много пък, както например Кирил Славов, се \"самоубиха\". По този начин заинтересуваните герои се справиха с всички ония, които можеха да установят компрометиращи факти за \"героите\" на движението. (Трайчо Костов, който беше безспорно хитър и амбициозен човек, наблюдаваше със спокойствие и благоволение разправиите с този сорт свидетели. А той заемаше място, от което можеше да упражни влияние за запазването им, или най-малко за едно подробно и обективно разпитване. Нима той не знаеше защо те са избивани, често без съд, а и защо на съда се влияеше от заинтересуваните \"герои\"? Той знаеше, виждаше, разбираше, толерираше!...) Знаменателно е и унищожаването на писмените доказателства, каквито имаше много, било в Дирекция на полицията, било в полицейските учреждения на областите и околиите. Всякой деец на нашата партия там си имаше досие, в което старателно са били отбелязани всички дела на партийния деец. Отбелязано е било и отношението на лицето към полицията, с какви задачи е било товарено и какво възнаграждение е получавало. Всички тия ценни документи бяха старателно унищожени (изгорени) в първите дни след 9 септември 1944 г. Някои от досиетата бяха пречистени от \"лошото\" им съдържание и оставено само онова, което говори хубаво или нищо не говори. И това стана със знанието на Централния комитет, най-малко с онова на най-отговорните му лица... Впоследствие не се потърси отговорност за всички тия \"акции\" на ръководството на горните служби, нито пък се взема акт от делата на респективните \"ръководители\" в движението, които по този начин заличиха следите на много \"герои\" от периода преди 9 септември 1944 г. И Г. Димитров, и В. Коларов, и всички други дошли от СССР имаха донесения за тия \"акции\" за унищожение на доказателствата, но не вземаха никакви особени мерки за разследване фактите и за очертаване личностите, на които бяха гласували доверие в миналото и което доверие, вижда се, не искаха да компрометират даже и в собствените си очи. Може би вярваха, че ще могат да обезвредят, да поправят и да предварят партията и държавата от съмнителния кадър, с който се обграждаха, на който освен партията, за в бъдеше поверяваха и държавата.  А имаха достатъчно много сведения, които им даваха основание да се отнесат по-сериозно към тия факти. Чуваше се, че Коларов например учудено се запитвал: \"Защо убиха Кирил Славов?\" Разбира се, че само това сантиментално съмнение и запитване не е достатъчно за един държавник, който заемаше най-високите постове в новата република и в ЦК на партията... Системно се унищожиха и пречистиха досиетата в Обществената безопасност в София и във всички окръжни центрове. Системно бяха избити всички директори на полицията, важни полицаи и др. такива, от които можеше да се узнае много нещо за личностите, които бяха функционери-ръководители на движението в страната. Местното ръководство се задоволи да убие няколко: Петко Стоев, Марин Чолаков, Никола Милев и др. по-дребни личности, без даже да направи едно повърхностно разпитване на тия нещастни подозрителни личности. С тяхното физическо унищожение се счете, че партията е очистена от бившите агент-провокатори и шпиони. Сега виждаме, че тази мярка е взета за предпазване на истинските агент-провокатори, които премахнаха полицаите и разкритите предатели, за да няма кой да свидетелства против тях... Много досиета бяха пренесени в Дирекция на милицията и там унищожени. С военното разузнаване беше натоварен др. Петър Вранчев, който не би се съгласил да ги унищожи. В Дирекция на милицията се изредиха лица, които можеха да свършат тая работа, а може би и бяха заинтересувани. Особено Раденко Рангелов Видински. Въпреки моето упорство другарят Георги Станкулов иска да ме увери, че и другият тогава директор Е[нчо] Стайков - тоже може би е бил заинтересуван  в изгарянето. Ноември 1959 г.", "date": "2019.11.14", "title": "Съпротивата през очите на един \"партиен еретик\""}
{"url": "https://duma.bg/datata-n203399", "text": "СВЕТОВЕН ДЕН ЗА БОРБА С ДИАБЕТА. Отбелязва се от 1991 г. с решение на Световното събрание по здравеопазването в Женева, Швейцария. Инициативата е на Международната федерация за борба с диабета (IDF) с подкрепата на Световната здравна организация (СЗО). На 14 ноември 1891 г. се ражда Фредерик Бантинг - канадски физиолог, откривател на инсулина. През януари 1922 г. инжектира за първи път инсулин на умиращ от диабет юноша и спасява живота му. 1263 - УМИРА АЛЕКСАНДЪР НЕВСКИ, ВЕЛИК КНЯЗ НА ВЛАДИМИРСКО-СУЗДАЛСКОТО КНЯЖЕСТВО (Р. 1220 Г.). Смятан за една от най-важните фигури на средновековна Русия. Изследователи разглеждат управлението му като начална точка на формирането на руския етнос. Канонизиран е от Руската православна църква през 1547 г. През 1725 г. императрица Екатерина I създава орден \"Александър Невски\" като едно от най-високите руски военни отличия. 1840 - РАЖДА СЕ КЛОД МОНЕ, ФРЕНСКИ ХУДОЖНИК (УМИРА 1926 Г.). Основател, водач и непоколебим защитник на стила импресионизъм. Смятан е за модел на импресионист, тъй като отдаването на идеалите на импресионизма не се променя през цялата му кариера. За това допринася и фактът, че една от неговите картини (на снимката) - \"Импресия: Изгряващо слънце\", Париж, 1872 г., дава и името на движението. 1866 - РАЖДА СЕ ВАСИЛ ЗЛАТАРСКИ, АКАДЕМИК, ИСТОРИК (УМИРА 1935 Г.). От 1900 г. е действителен член на Българското книжовно дружество (дн. БАН), ректор на СУ (1913-1914 и 1924-1925), подпредседател на УС на БАН (1926-1935), един от основателите на Българското историческо дружество и негов председател (1911-1935). 1885 - ЗАПОЧВА СРЪБСКО-БЪЛГАРСКАТА ВОЙНА. Сърбия, недоволна от осъщественото Съединение на Княжество България с Източна Румелия, обявява война на България. Българският триумф в тази кратка война, в която \"капитаните побеждават генералите\", е предпоставка за международното признаване на Съединението на Княжеството с Източна Румелия. Мирният договор е подписан на 19 февруари 1886 г. в Букурещ. 1889 - РАЖДА СЕ ДЖАВАХАРЛАЛ НЕРУ, ИНДИЙСКИ ПОЛИТИК (УМИРА 1964 Г.). Водач на социалистическата фракция на Индийския национален конгрес (ИНК) по време и след индийската борба за независимост от Британската империя. Първият министър-председател на независима Индия. Дъщеря му Индира Ганди го наследява на лидерската позиция в ИНК и на премиерския пост. От 1959 г. 14 ноември се отбелязва в страната като Ден на детето. 1920 - В БЕРКОВИЦА СЕ РАЖДА ГЕОРГИ БЛИЗНАКОВ, АКАДЕМИК, ХИМИК (УМИРА 2004 Г.). Работи в областта на кристалите, абсорбацията и катализата, неорганичния синтез и научните проблеми на опазването на околната среда. Създател и директор на Института по обща и неорганична химия при БАН. Главен научен секретар и зам.-председател на БАН, ректор на СУ.", "date": "2019.11.14", "title": "Датата"}
{"url": "https://duma.bg/teodor-ushev-sas-spetsialno-videoposlanie-kam-balgarskite-si-pochitateli-n203397", "text": "Теодор Ушев и екипът от Япония, който ще пристигне за вечерта, посветена на българския аниматор в рамките на \"Киномания\", отправиха специално видеообръщение от Токио. В момента Теодор е в Япония, а в България ще пристигне за киноконцерта, който ще премине под наслов \"Нарисувай ми тъга\". Събитието ще се проведе в зала 1 на НДК на 17 ноември от 19 ч. Преди това, от 17 ч. в \"Перото\" ще се състои дискусия за идеите без граници. Във видеото Теодор е в компанията на екипа от Токийския университет в Япония, които споделят и първите научени думи на български език, сред които са \"Здравей, София\" и \"доскоро\". Продуцентите от Токио ще осигурят специален софтуер за киноконцерта по \"Четирите годишни времена\" на Вивалди, който ще синхронизира ритъма на картината и живата музика, която се изпълнява. Музикалното удоволствие за публиката в зала 1 ще поднесат музикантите от ансамбъл \"Кварто\" със солист Иван Пенчев. Във втората част от вечерта зрителите ще могат да гледат единствената прожекция за България на най-новия филм на Теодор Ушев - \"Физика на тъгата\" (по едноименния роман на Георги Господинов). Филмът вече има 6 награди от 4 престижни световни фестивала в Торонто, Ванкувър, Отава и Монреал. /", "date": "2019.11.14", "title": " Теодор Ушев със специално видеопослание към българските си почитатели"}
{"url": "https://duma.bg/na-kogo-da-vyarvame-n203404", "text": "До 10 г. стандартът на живот у нас трябва да е достигнал високите равнища на развитите държави, е записано в Стратегията за развитие до 2030 г., на МФ, представена оня ден в тристранката. И всичко щеше да бъде много добре, ако в началото на лятото икономистите на БАН не бяха огласили годишния доклад за родната икономика. Те бяха категорични, че ако държавата ни продължава да се развива с ръст от 3-4% годишно, ще бъде необходим половин век, за това, за което хората на Горанов предвиждат само 10 години. На кого да вярваме в случая? Отговорът е прост - на джоба си. Според Глобалния индекс на Световния икономически форум покупателната способност у нас е на половината от средната за Европа, като за последните години тя се е увеличила едва с 2,5%. Това само подкрепя тезата на учените. Според световната класация за ръст на цените Worldwide Cost of Living 2019 на Economist Intelligence Unit София е втора по поскъпване на живота. По-голям ръст на цените отбелязва само град Нумеа в Нова Каледония. Според проучването в столицата цените на хранителните стоки започват да се доближават до западноевропейските градове. Нищо не се казва обаче за доходите у нас. Както е известно, при тях за подобно доближаване изобщо не може да става дума. Напротив, те и в момента се различават средно 4-5 пъти. За ножицата между цени и доходи има понятие - бедност. А новата партия ръководителка ни втълпява, че под нейните грижи непрекъснато забогатяваме, защото заплатите се увеличават. Явно там не разбират, че едно е да ти расте заплатата, а съвсем друго е да ти се увеличава банковата сметка. Второто, в днешни условия за обикновените граждани е невъзможно. Статистиката обяви вчера, че официалната инфлация от началото на годината е 2,5 %, но всеки вижда в магазина, че цените летят нагоре с 30-40%. После иди, вярвай на стратегии. ", "date": "2019.11.14", "title": "На кого да вярваме"}
{"url": "https://duma.bg/klasicheski-shedovar-s-prozhektsiya-na-veslets-13-n203393", "text": "Ново студийно енотечно кино и Красимир Симеонов представят отново в четвъртък, 14 ноември, отново в 19 ч. в Българския културен център в София на улица \"Веслец\" 13, филма, с който Харолд Лойд изпревари Бъстър Кийтън и Чарли Чаплин - \"Сигурността на последно място\", 1923 г. За първи път с български титри. На пианото - маестро Валентин Стамов. Смехът и адреналинът са 100% гарантирани. За членове на СБФД - вход без куверти.", "date": "2019.11.14", "title": "Класически шедьовър с прожекция на \"Веслец\" 13"}
{"url": "https://duma.bg/poveche-ot-nahalno-n203403", "text": "Кой спекулира с темата за предстоящо поскъпване на самолетните билети - министър Горанов или всички останали, които стигнаха до този логичен извод, след като се разбра какво е подписал. Това се опита да обясни самият Горанов вчера, попилян от нажежените до червено социални мрежи. Рано било, спекулативно било да се каже дали подписаната и от него декларация за данъци върху самолетните билети,  инициирана от холандското правителство, ще се отрази на цената им, твърди той. Тепърва щяло да се правят анализи и да се предлагат решения, после следвала дългата съгласувателна процедура с всички държави в ЕС.  Странно, как така българското правителство с лека ръка се включва в нещо, което би ударило милиони българи. От обърканите оправдания на министъра излиза, че едва ли не се надява ЕП да не го приеме и да не се стигне до въпросното поскъпване. А за да няма много шум, всичко се решава на ниво министерски съвет, с \"вътрешно обсъждане\", после не го огласяват публично, ясно защо. Защото интересът на хората е точно обратният на подобни политики. За много от бедните ни сънародници самолетният билет и сега е лукс, камо ли като се въведе новият данък. Ударени ще бъдат всички наши студенти зад граница и онези 2 милиона, които властта прогони от страната да търсят реализация навън, защото не виждат перспектива и бъдеще в собствената си родина. А може би и затова други големи страни замърсители като Полша например не са в този \"отбор\", който се опитва да пробута документа \"срещу замърсяването\", за разлика от България. Все пак само 9 страни засега са в това \"изявление\". И ние като по-католици от папата сме между тях. Смехотворно е да се редим до Холандия или Германия... Те вдигат таксите, но понижават цените на билетите на влакове и автобуси и инвестират в тях, не в апартаменти и асансьори като у нас. А има ли въобще място за сравнение между техния транспорт и нашия? Питам риторично. Защото едно време с граници ни спираха да пътуваме, сега ще ни спират с все по-високи цени. ", "date": "2019.11.14", "title": "Повече от нахално"}
{"url": "https://duma.bg/prase-uspokoyava-patnitsi-na-letishte-v-san-frantsisko-n203388", "text": "Прасе помага на пътници на аеропорта в Сан Франциско да преодолеят страха от летенето. Лило е част от програмата за терапия с животни, която цели да развесели пасажерите и да облекчи тревогите им при пътуване. Прасето носи пилотска шапка, вдига копито за поздрав, позира за селфи и забавлява заминаващите с мелодия, изсвирена на пиано играчка. А когато не радва пътуващите, Лило живее в апартамент в центъра на Сан Франциско, наслаждава се на диета от зеленчуци, спи в собствено легло и ходи всеки ден на разходка.", "date": "2019.11.14", "title": "Прасе успокоява пътници на летище в Сан Франциско"}
{"url": "https://duma.bg/rezultati-n203385", "text": "Тенис Финали на АТП в Лондон Група \"Бьорн Борг\", II кръг Доминик Тийм (Ав, №5) - Новак Джокович (Сърб, №2) 6:7 (5), 6:3, 7:6 (5);  Роджър Федерер (Швейц, №3) – Матео Беретини (Ит, №8) 7:6 (2), 6:3. \"Чалънджър\" в Анталия ($15 000), I кръг Димитър Кузманов (№417) - Дуже Айдукович (Хърв, №629) 6:3, 7:6 (4). \"Чалънджър\" в Орландо, САЩ ($25 000), I кръг Адриан Андреев (№677)- Жорди Арконада (САЩ, №434) 6:1, 6:2. Футбол по БНТ 3 19.00 България - Парагвай по Нова спорт Хокей на лед 18.30 ЦСКА Москва - Салават Юлаев по Евроспорт 1 Снукър 14.45 и 20.45 Открито първенство на Северна Ирландия по Макс спорт 1 Тенис 16.00 и 20.00 Финален \"Мастърс\" в Лондон", "date": "2019.11.14", "title": "Резултати"}
{"url": "https://duma.bg/kotka-urezhda-byagstva-na-zhivotni-ot-priyut-n203389", "text": "В тексаския приют за домашни любимци \"Приятели за живот\" котка на име Куилти била изолирана в \"самостоятелна килия\", след като пуснала на свобода други, насила държани свои побратими, пише \"Мирър\". Непослушното животно няколко пъти на ден освобождавало от специална стая котки, живеещи с него. Затова било решено да се изолира в друго помещение. \"Куилти не може да бъде контролиран. И той няма срам\", се казва на страницата на приюта във фейсбук. Но много потребители на социалната мрежа призоваха котката да бъде пусната. \"Той иска свобода!\", \"Надявам се скоро да го вземат от приюта!\" и \"О, боже, бих искал да имам такава котка\" са само част от коментарите в мрежата.", "date": "2019.11.14", "title": " Котка урежда бягства на животни от приют"}
{"url": "https://duma.bg/despodov-i-iliev-na-liniya-za-paragvay-n203387", "text": "Двама от твърдите титуляри в националния отбор Пламен Илиев и Кирил Десподов са излекували травмите, които ги мъчеха и са готови да играят в приятелския мач срещу Парагвай довечера от 19.00 ч. на националния стадион \"Васил Левски\". Срещата се явява дебют на новия селекционер Георги Дерменджиев начело на \"лъвовете\".  \"Имаше какво да ми кажат играчи и какво да им кажа аз. Кирил Десподов е добре. Пламен Илиев също ще бъде на линия. Знаете какъв отбор е Парагвай. Силен отбор и съм доволен, че ще играем срещу него. Всичко остава зад гърба ни и гледаме напред. Имаме право на шест смени в първия мач. Мисля, че Недялков също е в много добра форма. Той ще липсва на националния отбор, но има момчета, които ще го заместят. Трябва да бъдем реалисти и да знаем за какво става въпрос. Не е добре, когато губиш, но не е и добре, когато те хокат постоянно. Разговаряме много на тази тема. Ситуацията не е лека. Всеки национален отбор си има тежка загуба. Има и добри моменти. Футболистите преживяват тежката загуба, но най-лошото е, че има едно много сериозно психологическо натоварване заради класирането на националния отбор. Искам така да направя така това да отмине по-бързо. Аз обичам да се играе комбинативен футбол, но ще се съобразя с възможностите на играчите. Който е в добра форма, той ще бъде в националния отбор\", заяви Дерменджиев.", "date": "2019.11.14", "title": "Десподов и Илиев  на линия за Парагвай"}
{"url": "https://duma.bg/vtoriyat-konkurs-za-dizayneri-veche-zapochna-n203390", "text": "Започна второто издание на международния конкурс за млади модни дизайнери на Нов български университет Ideamoda. До участие в конкурса ще бъдат допускани творци (до 35 години), които работят за собствена или друга марка, както и студенти от бакалавърска или магистърска програма по мода в последната си година на обучение. Амбицията на организаторите на състезанието е отново да се даде шанс на талантливи творци от България и чужбина, които да покажат своите способности и визия. Финалистите от конкурса ще представят колекциите си на специално събитие в началото на май, на което ще бъдат наградени и най-добрите проекти. И тази година работата на талантливите творци ще бъде оценявана от впечатляващо жури от модни дизайнери, стилисти, журналисти и фотографи от България и чужбина. https://www.facebook.com/IdeaModaCompetition/ https://www.instagram.com/idea.moda.competition", "date": "2019.11.14", "title": "Вторият конкурс за дизайнери вече започна"}
{"url": "https://duma.bg/yunoshite-slomiha-cherna-gora-s-31-n203386", "text": "Юношеският национален отбор по футбол до 19 години стартира с победа в предквалификационния турнир в група 1 в Турция. На терен в спортния комплекс Арслан Зекъ Демирджъ в курорта Манавгат, на 76 км от Анталия, възпитаниците на Ангел Стойков надиграха връстниците си от Черна гора с 3:1 в първия си мач. Халфът на Ботев Пд Димитър Тонев (4) откри, но черногорците изравниха след 10 минути чрез Никша Вуянович. Срещата продължи равностойно, но нашите стигнаха до успеха в последните 10 минути. Ключовият момент бе реализираната дузпа от нападателя на Септември Владимир Николов (83). В добавеното време славистът Филип Кръстев (90+3) оформи успеха с 3:1. В събота от 12.00 ч. България играе срещу Армения, а на 19 ноември от 14.00 ч. е последният сблъсък срещу домакина Турция. Първите два отбора в крайното класиране в групата продължават в елитните квалификации за Евро 2020. Отборът с най-добри показатели сред третите в класирането във всички предквалификационни групи също ще продължи напред. Съставът на България: Виктор Николов, Християн Петров, Александър Ганчев, Александър Тодоров, Емануел Мирчев, Мартин Д. Петков (70-Денислав Ангелов), Димитър Тонев (89-Христо Радков), Владимир Николов, Филип Кръстев, Мартин Атанасов (61-Йоан Бауренски), Асен Дончев.", "date": "2019.11.14", "title": "Юношите сломиха Черна гора с 3:1"}
{"url": "https://duma.bg/9-godishen-shte-poluchi-universitetska-diploma-n203391", "text": "Най-младият притежател на диплома за висше образование ще стане 9-годишният Лоран Саймънс от Холандия. След няколко месеца му предстои да завърши Техническия университет в Айндховен, съобщи Би Би Си. Момчето учи във факултета по електротехника. В университета постъпва през 2018-а. 6-годишната гимназиална програма за обучение детето чудо завършва само за 18 месеца. Дипломата за средно образование получава, когато е на 8. След лятната ваканция Лоран Саймънс постъпил в университета, чиято програма минал много по-бързо от своите съкурсници. Детето има IQ 145 и притежава фотографска памет. Споделя, че математиката е любимият му предмет, тъй като включва в себе си статистика, геометрия и алгебра. Разкрива, че желанието му е да стане кардиохирург. Още докато е в училище, изкарва курс в медицинския факултет на Университета в Амстердам. Мечтата му е да открие средство за удължаване живота на хората. Майката на Лоран Саймънс е от Холандия, а бащата е белгиец. Родителите му са разбрали много рано, че в семейството им расте вундеркинд. Детето не се интересувало особено от играчки, за разлика от своите връстници. \"Ако утре реши да стане дърводелец, за нас няма да бъде проблем. Стига това да го прави щастлив\", заяви бащата на момчето преди година, когато синът му започна да следва в университета.", "date": "2019.11.14", "title": "9-годишен ще получи университетска диплома"}
{"url": "https://duma.bg/festival-na-hranata-zavladyava-stolitsata-n203392", "text": "Първият български фестивал, който говори открито за проблемите с хранителния отпадък, ще завладее българската столица. В рамките на цял месец - от 15 ноември до 15 декември, ще се състои Don`t waste, taste - кампания, която цели да обедини възможно най-много участници и да даде пример за устойчиви практики по темата за хранителното разхищение. Фестивалът адресира конкретните нужди за осведоменост и начини за справяне на проблема със загубата на храна на регионално ниво с фокус върху повишаване на хранителната култура и осъзнатост на потребителите. Мисията е да се информират гражданите на София относно проблемите на хранителното разхищение и последиците, които то създава за човека, икономиката и околната среда, както и да се дадат практични примери за неговото намаляване на територията на българската столица - от общинските регулации, през частния бизнес до гражданина и неговото лично домакинство. В първото си издание Don`t waste, taste се провежда под формата на едномесечен фестивал, включващ богата програма от събития - кулинарни, културни и социални, в които ще се обменя опит и решения за намаляването и оползотворяването на хранителния отпадък в партньорство с над 30 ключови заведения в София, лекции, дискусии и обучения, тематични кулинарни събития с гост готвачи от България и света, музикални прояви и развлекателна програма. Една трета от храната, отглеждана в световен мащаб, никога не се изяжда - това е срамна загуба на земя, вода и ресурси. Редуцирането на хранителните отпадъци има огромен потенциал за намаляване на ресурсите, използвани за производство на продуктите. По-голяма ефективност ще спести храна за консумация от човека, ще икономиса финансов капитал и ще намали въздействието върху околната среда.  ", "date": "2019.11.14", "title": "Фестивал на храната завладява столицата"}
