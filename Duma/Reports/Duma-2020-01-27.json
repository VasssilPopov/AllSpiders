{"url": "https://duma.bg/kolektorskite-firmi-s-nova-izmama-n207732", "text": "Появи се нова измамна схема на колекторски фирми. Събирачите на дългове започват дело срещу човек, който не си е плащал сметки или вноски към банка, телеком, топлофикация и т.н, а после техен представител се обажда на длъжника и му обяснява, че е неговият \"служебен защитник\", назначен от съда. (Много често банки, телекоми, фирми за бързи кредити прехвърлят цели пакети с несъбрани вземания от клиенти на колекторска фирма, която ги купува с голямо намаление и после търси начин да събере каквито суми може).   За измамата предупреди адвокат Десислава Филипова, която е председател на гражданската организация \"Център за европейска интеграция на България и за защита правата на човека\". Законът не предвижда по такива дела да се назначават служебни адвокати, коментира адв. Филипова пред Segacom.bg. Юристката разяснява каква е целта на схемата. Мнимият служебен адвокат ви предлага да направите плащане още преди съдът да се е произнесъл, за да избегнете осъждането за допълнителни разноски. Това е подвеждане.  В края на миналата година Гражданският процесуален кодекс бе променен. Преди това банката например показваше в съда копие от счетоводната книга и само на това основание се сдобиваше с изпълнителен лист, а длъжникът дори нямаше време да възрази и да обясни, че банката е надула лихвите. Сега вече всеки кредитор, който иска да получи от  съда заповед за принудително изпълнение, трябва задължително да представи договора, а съдът да провери дали този договор не е в ущърб на клиента - т.е. дали не съдържа неравноправни клаузи. И ако има такива клаузи или други нарушения, съдиите отказват да издадат заповед в полза на кредитора. Повечето хора обаче още не знаят, че законът ги защитава, ако са жертва на някакви уловки в договора. Именно за да заобиколят тази защита и да ви накарат да платите още преди съдът да е разгледал заявлението им, колекторите са измислили този номер, пояснява адв. Филипова. Нейният съвет е -  не се подвеждайте и не плащайте. Ако искате наистина да се защитите, сами си изберете адвокат - \"служебният\" защитник, предложен от колектора, иска да вземе пари, не да защити вашия  интерес. Ако възразите в съда, че събирачът на дълга ви иска недължими суми и спечелите делото, съдът ще разпореди всички направени от вас разноски, включително и за адвокатски хонорар, да бъдат платени от кредитора, припомня юристката.", "date": "2020.01.27", "title": " Колекторските фирми с нова измама"}
{"url": "https://duma.bg/plahcheta-n207738", "text": "Българските работодатели  . Явно правени с много препотявания. Защото \"приоритетите\" им все опират до орязване на още социални права. Посягат и на най-святото - майчинството, пред което немеят и най-големите тъпанари. Нашите чорбаджии, на които днешната власт помпа самочувствието, са се взели много на сериозно и са зейнали да глътнат не само Кодекса на труда, но и Конституцията. Чиито принципи заковават, че жената майка се ползва от особената закрила на държавата. Бизнесът има нахалството да иска отпадане на платения отпуск за майчинството. Забравя, че зад него стои демографска политика на една обезлюдяваща държава, която не може повече да обслужва егоистични интереси. Иначе щял да пострада техният чист и честен бизнес. Не ги е еня, че хората не могат да си платят дори тока. Ама нали ще ги заменят с работници от чужбина... Пък и що за бизнес е това, щом ще се срути от едните майчински. Зад правните норми на КТ се крият конституционни, а не законодателни промени. Те са голяма хапка за домораслите ни богаташи, които все търсят вратички, за да задоволяват своя нагон за власт и върховенство в една опоскана държава. Юнаци на вид с душици на плъхове, които първи ще напуснат кораба на потъващите.   ", "date": "2020.01.27", "title": "Плъхчета"}
{"url": "https://duma.bg/vidin-i-pleven-opredeleni-za-tsentrove-na-rastezh-v-severozapada-n207730", "text": "Видин и Плевен са предложени да бъдат общините, двигатели и основни центрове на растеж в Северозападния район в програмния период 2021-2027 г. Това съобщи заместник-министърът на регионалното развитие и благоустройството Деница Николова, която участва в регионално заседание на Националното сдружение на общините в Република България, което се проведе в гр. Вършец за представители на местната власт от Северозападния район. Акцент в срещата бе и представянето на концепцията за изпълнение на бъдещата политика за регионално развитие, промените в Закона за регионално развитие, както и програмирането на новата оперативна програма за развитие на регионите, информират от МРРБ. Двата общински центъра са част от десетте големи града в страната, които се очаква да са бенефициенти на мярката за градско развитие в бъдещата програма за развитие на регионите, за която ще бъде насочен около 6% от общия ресурс. Средства през програмата ще получат и общините Монтана, Враца и Ловеч с всички населени места в състава си, а останалите населени места в региона ще имат достъп до финансиране от програмата за развитие на селските райони. По отношение на транспортната свързаност на Северозападна България зам.-министър Николова подчерта, че разширението на транспортния коридор Видин-София, както и модернизацията на ж.п. линията по това направление ще доведат до икономическо развитие за цялата периферия на района. Завършването на АМ \"Хемус\" пък ще допринесе за икономическото съживяване на Плевен, Ловеч и Троян. Сериозен потенциал за развитие на района има река Дунав.", "date": "2020.01.27", "title": " Видин и Плевен определени за центрове на растеж в Северозападa"}
{"url": "https://duma.bg/gerb-klatyat-valutniya-bord-n207733", "text": "Валутният борд, една от малкото теми, по които в обществото има пълно съгласие, може да бъде съсипан от управляващата коалиция начело с ГЕРБ. Шефката на бюджетната комисия Менда Стоянова тихомълком е внесла в парламента поправка в закона за БНБ, която предвижда от датата на влизането ни в чакалнята на Еврозоната официалният валутен курс на лева към еврото да бъде равен на централния курс между еврото и лева, договорен с останалите страни от еврозоната, Дания и ЕЦБ. На практика това означава, че всички тези държави ще имат право да искат промяна на курса, който е 1.95583 лева за едно евро. Така левът може да се окаже под натиск, който да доведе до неговата обезценка.  От 20 години насам властта за пръв път се кани да промени законовия текст, регламентиращ валутния курс на лева към еврото, без да изменя сегашното съотношение 1.95583 лева за едно евро. Причината е, че това е задължително изискване за членството на България в преддверието на еврозоната - Валутно-курсовия механизъм II (ERM II), което финансовият министър Владислав Горанов очаква да се случи до неговия рожден ден 30 април 2020 г. Председателката на бюджетната комисия Менда Стоянова от ГЕРБ предлага в закона за БНБ да се запише, според който от датата на участие на България в ERM II официалният валутен курс на лева към еврото е равен на централния курс между еврото и лева, договорен с останалите държави в ERM II (страните от еврозоната плюс Дания) и ЕЦБ по съответните резолюции и споразумения. Новият регламент не води до директна промяна на курса, който дори при този текст може да остане непроменен до влизането на България в еврозоната, когато и да стане това. Преди година сегашният управител на БНБ Димитър Радев, както и министър Владислав Горанов публично обещаха тъкмо това - че България ще влезе в ERM II и еврозоната със сегашния курс на лева към еврото. \"За нас това е религиозен въпрос\", заяви гуверньорът Радев по време на годишната среща на правителството с бизнеса през януари 2019 г. Независимо от това, новият текст не изключва промяна на курса в бъдеще, колкото и този риск да е само теоретичен и да има голяма вероятност никога да не се реализира, както например не се реализира в Литва, Латвия и Естония. При Словакия дори се стигна до ревалвация на кроната, тоест до увеличаване на спестяванията на хората при приемането на еврото. При други държави обаче е имало девалвация на местната валута и обезценка на влоговете.. Валутният курс на лева към еврото в съотношение 1.95583 лв. за едно евро е фиксиран в чл. 29 от Закона за Българска народна банка, който не е променян от 1999 г. насам. Според него левът е вързан към германската марка в отношение 1:1, а след като Германия влезе в еврозоната, курсът на лева към еврото ще се получи, като се умножи по курса, по който марката се конвертира в евро. Целта на записването на курса в закон е да не може той да се променя набързо и без съгласието на парламента. Предложението на ГЕРБ ще се добави като нова възможност. Предложението, за което съобщи сп. \"Икономист\", е внесено без \"излишен\" шум на 23 януари, между първо и второ четене на стандартни промени във Валутния закон.", "date": "2020.01.27", "title": "ГЕРБ клатят валутния борд"}
{"url": "https://duma.bg/rabotodateli-bez-otpusk-za-dnite-v-maychinstvo-n207731", "text": "Отмяна на правото на платен годишен отпуск за периоди, в които не се полага труд, предлагат работодателите. Това означава, че ползващите дълго време болничен отпуск и майките няма да могат да трупат дни за отдих, стана ясно по време на пресконференция, на която Асоциацията на организациите на българските работодатели (АОБР) представи своите приоритети за 2020 г. Освен отпадането на отпуска при болнични и майчинство пък, от АОБР отново изтъкнаха, че настояват първите три дни от болничния да не се плащат от предприятията. По други теми обаче работодателите не постигнаха съгласие. На въпрос какво е мнението на АОБР за внесените от ВМРО промени, които ще дадат на непушачите 2 дни повече годишен отпуск, председателят на БСК Радосвет Радев отвърна, че би назначил само пушачи. \"За равен труд трябва да се плаща равно възнаграждение\", отвърна пък шефът на Асоциацията на индустриалния капитал (АИКБ) Васил Велев. Председателят на КРИБ Кирил Домусчиев обяви, че освен по тази тема бизнесът няма единно мнение или коментар и  по последните проблеми около хазарта. Приоритетите на едрия бизнес през тази година са в три посоки  - подобряване на бизнес средата, решаване на проблемите с недостига на кадри и цялостна реформа в енергетиката. За по-добра икономика работодателите искат  електронно правителство, ще водят борба със сивата икономика и корупцията и ще настояват за отмяна на данъка върху дивидента и намаляване с 5% на данъка върху доходите на едноличните търговци.", "date": "2020.01.27", "title": " Работодатели: Без отпуск за дните в майчинство"}
{"url": "https://duma.bg/balgariya-zabarka-nov-skandal-s-rusiya-n207736", "text": "Отношенията между България и Русия продължават да се обтягат, след като страната ни обяви нови двама дипломати за шпиони. От посолството на Москва видяха провокация, а острото си възмущение от поведението на властите изрази бившият външен министър и настоящ зам.-председател на НС Кристиан Вигенин. Обявените публично основания за изгонване на двамата руски дипломати звучат почти комично, коментира той. В петък българските власти решиха да експулсират един от осемте първи секретари на мисията на Москва, както и служител в Търговското представителство. По-късно посланикът на Русия у нас Анатолий Макаров получи нота от МВнР, в която Дмитрий Михайлович Ярошенко и Александър Александрович Хватов се обявяват за \"персона нон грата\". На двамата бе даден срок от 48 часа да напуснат страната.   Прокуратурата публикува на сайта си съобщение за образувани досъдебни производства срещу двамата за шпионаж. Държавното обвинение твърди, че в обхвата на тяхната незаконна дейност са били изборите и енергийният сектор. В съответствие с разпоредбите на Виенската конвенция за дипломатическите отношения наказателното производство срещу двамата руски граждани е спряно, но според прокуратурата има основания за привличането им като обвиняеми. Вигенин определи действията на властта като краен, но допустим ход, стига да има достатъчно сериозни доказателства, които засега не са известни. Вигенин видя проява на лош вкус в решението на властите да информират първо медиите, а после засегнатото посолство. По думите му подобни действия биха могли да се разглеждат като намеса едновременно и във вътрешната, и във външната политика. \"В противен случай се създава впечатление, че сме някакъв подизпълнител, който очаква одобрение за свършената работа. Но дори и така да е, този факт трябва елегантно да се прикрива, не е умно изрично да се подчертава\", подчертава Вигенин. Все пак достойнството и суверенитетът трябва да се отстояват във всички посоки, за да бъдем уважавани като народ и държава, категоричен е той.  Министерството на външните работи на Русия смята изгонването на руските дипломати от София като недружелюбно и провокативно действие и предупреди българските власти за огледални мерки, предаде ТАСС. \"Ходът на София е открито недружелюбен и провокативен, който противоречи на конструктивния и традиционно взаимноуважителен характер на руско-българските отношения. Запазваме правото да предприемем ответни мерки\", заявяват от руското МВнР. Посолствата на САЩ, Канада и Великобритания изразиха задоволство от действията на българското правителство за защита на независимостта и суверенитета на страната срещу злонамерено влияние, включително експулсирането на двамата служители на руското посолство.", "date": "2020.01.27", "title": "България забърка нов скандал с Русия"}
{"url": "https://duma.bg/shefat-na-mvf-ni-preporacha-progresivno-oblagane-n207728", "text": "Управляващият директор на МВФ Кристалина Георгиева препоръча на управляващите в България да помислят за въвеждането на прогресивното подоходно облагане. В обширно интервю за БНР тя посочи, че разумно прогресивно облагане не пречи, а даже помага, защото намалява неравенството в обществото.\"Страните, които са избрали плосък данък, имат причини да го изберат и трябва много внимателно да преценят дали тези причини все още диктуват това да бъде правилният избор\", каза Георгиева. \"В България неравенството е относително по-високо, отколкото много други страни в ЕС, затова България трябва да мисли как да го решава този проблем. Не искам да правя никакви изявление в едната или другата посока, защото тази оценка трябва да бъде направена много внимателно, като се поставят на баланс ползите и рисковете. И дали няма други инструменти, с които страната разполага, да кажем как използваме разходната страна на бюджета\", посочи тя. Според шефа на МВФ най-важно за България е да инвестира в хората. В образование на децата от 0 до 5-годишна възраст, когато много от това, което те ще бъдат един ден, се формира. Кристалина Георгиева предупреди, че България не трябва да изостава от зелените политики, защото нисковъглеродната икономика ще даде нов тласък на инвестициите и ще спомогне за създаването на нови работни места. \"Търсим \"сребърен куршум\", с който да убием ниския растеж, ниските лихви и ниска инфлация. Може би го имаме в ръцете си този куршум и той се нарича трансформиране към ниско въглеродна климатично устойчива икономика\", допълни Георгиева.", "date": "2020.01.27", "title": " Шефът на МВФ ни препоръча прогресивно облагане"}
{"url": "https://duma.bg/popravyame-popalnenite-ot-nap-deklaratsii-n207729", "text": "За първи път декларацията за доходите на физическите лица ще бъде попълнена от приходната агенция. Единственото, което трябва да направим, е да влезем със своя персонален код в сайта на НАП, за да потвърдим информацията за данъчните си задължения. За хората без персонален код или електронен подпис данъчната декларация ще се подава на гише, в офисите на НАП или по пощата. Всеки сам трябва да попълни обаче доходите от наеми или от сделки с ценни книжа например. Декларациите ще бъдат попълнени от данъчната агенция през март, защото до края на февруари фирмите са длъжни да подадат информацията в НАП. Всеки, който желае, може да попълни данните и сам. \"Порталът за електронни услуги има две услуги. Едната е ръчно човек да си попълни данъчната декларация, което работи и в момента, но в нея няма предварително попълнените данни, и друга отделно, в която най-общо е казано предварително попълнената декларация. В нея се влиза с персоналния код или с електронен подпис и вижда две неща, които НАП предварително е попълнила, това са доходите от заплата, т. нар. трудови правоотношения, там са и хонорарите и доходите от граждански договори\", обясни говорителят на НАП Росен Бъчваров пред БНТ. Той уточни, че хората могат сами да редактират декларациите си, \"в малко вероятния случай на някаква грешка.\" ", "date": "2020.01.27", "title": "Поправяме попълнените от НАП декларации"}
{"url": "https://duma.bg/13-godishnata-dashterya-na-brayant-sashto-e-sred-zaginalite-n207746", "text": "13-годишната дъщеря на Кобе Брайънт – Джиана, също е сред загиналите в катастрофата с хеликоптер в Калабасас, Калифорния, съобщава американското издание TMZ. Те са били на път към Академия Мамба за тренировка, когато е станала катастрофата. Академията е в близост до мястото на инцидента. Общо загубилите живота си са петима. Причината за катастрофата е мъгливото време и лошата видимост около хълмовете в района, съобщи в. \"Ню Йорк Таймс\". Според в. \"Лос Анджелис Таймс\" машината се е запалила във въздуха, като аварията е станала в задната перка на опашката, в резултат на което хеликоптерът е паднал в спираловидна траектория на земята. Няма оцелели, а горящата маши а е направила и трудна ситуацията за работата на екипа. Все още се очаква окончателното съобщение от полицията за причината за инцидента. Брайънт имаше общо четири дъщери със съпругата си Ванеса – Джиана, която вече играеше баскетбол, Наталия, Бианка и Капри, която се роди през юни 2019 г.", "date": "2020.01.27", "title": "13-годишната дъщеря на Брайънт също е сред загиналите"}
{"url": "https://duma.bg/spestyavaniyata-na-horata-izostavat-ot-kredite-n207727", "text": "През 2019 година спестяванията на домакинствата се увеличават с 8 процента, а кредитите - с 9.5 на сто, отчита Българската народна банка. В края на декември 2019 г. депозитите на неправителствения сектор са 85.155 млрд. лв. (71.3 на сто от БВП), като годишното им увеличение е 9.7 на сто, съобщава БНБ. Депозитите на нефинансовите предприятия в края на декември 2019 година са 26.494 млрд. лв. (22.2 на сто от БВП). В сравнение със същия месец на 2018 г. те се увеличават с 14.3 на сто. Депозитите на финансовите предприятия нарастват през 2019 година с 2.4 на сто и в края на декември достигат 3.017 млрд. лв. (2.5 на сто от БВП). Депозитите на домакинства и нетърговските дружества обслужващи домакинства /НТООД/ са 55.645 млрд. лв. (46.6 на сто от БВП). Те се увеличават през декември с 8 на сто спрямо същия месец на 2018 г. В края на декември 2019 г. кредитите за неправителствения сектор са 62.696 млрд. лв. (52.5 на сто от БВП). През декември 2019 г. те се увеличават на годишна база с 9.3 на сто. В края на декември 2019 г. жилищните кредити са 10.771 млрд. лв. и нарастват на годишна база с 14.5 на сто. Потребителските кредити възлизат на 11.330 млрд. лв. и се увеличават с 10.8 на сто спрямо декември 2018 г., твърдят от БНБ.", "date": "2020.01.27", "title": " Спестяванията на хората изостават от кредите "}
{"url": "https://duma.bg/koga-2-pensii-sa-po-malko-ot-edna-pita-bsp-upravlyavashtite-n207735", "text": "Не се планира намаляване на процента, с който се редуцира пенсията от НОИ за бъдещите пенсионери, които ще получават и пенсия от частен фонд. Това стана ясно от думите на социалния министър Деница Сачева, която по време на парламентарния контрол отговори на въпрос на депутата от БСП Виолета Желева. Тя попита дали се обсъжда редуцирането на пенсията от НОИ да е съобразено с индивидуалното осигуряване на човек. По изчисленията на депутатката родените след 31 декември 1959 г. са изправени пред опасността да получават две пенсии, но общият им размер да е по-малък от една, тъй като има голяма вероятност държавната пенсия да бъде орязана несправедливо. Желева обясни, че се получава така, защото през половината от трудовия си стаж те са плащали 100% осигуровки към НОИ, а през останалото време 20% се отделят за частен пенсионен фонд.  Държавата има намерение да си вземе тези 20%, но ги изчислява върху целия осигурителен стаж, което ще доведе до ощетяване, предупреди Желева. Първите, които ще трябва да получават по 2 пенсии от септември 2021 г., са жените, родени след 31 декември 1959 г. Желева даде пример: \"Една жена, на която предстои да се пенсионира през 2021 г. и е със стаж 43 години, 24 години е внасяла 100% осигуровки в НОИ, едва 5 години - 94%, и 14 години - 80%. А вие сега за целия осигурителен стаж ще вземете 20%, което е изключително несправедливо\". Сачева твърди, че засега такова решение няма, а процентът на редукция не бил фиксиран за всички пенсионери. По думите й, ако човек е местил партидата си, а при отпускане на пенсията парите се намират в частен фонд, осигурителният му доход не се намалява за месеците, в които е внасял само в НОИ. Желева смята, че управляващите бавят решението на проблема заради предстоящите догодина парламентарни избори. Сачева отрече и заяви, че има законопроект за промяна на КСО, но още бил на междуведомствено обсъждане. По-рано Сачева каза, че се обсъжда възможността около 200 хил. жени, които ще се пенсионират през септември 2021 г., да прехвърлят партидите си от частен фонд в НОИ, ако са пропуснали срока, който изтече през 2018 г.", "date": "2020.01.27", "title": "Кога 2 пенсии са по-малко от една, пита БСП управляващите"}
{"url": "https://duma.bg/karlukovo-protestira-sreshtu-opasni-otpadatsi-n207737", "text": "Все повече населени места у нас протестират срещу опасните боклуци, складирани на територията им. Недоволството си вчера публично изразиха жителите на ловешкото село Карлуково, а ден по-рано под прозорците на премиера в София имаше мащабен протест на хора от Пернишко и Бобов дол.  В Карлуково се оплакват от остра и задушлива миризма от пестициди, които по думите им са внесени от Италия и складирани край селото. Хората искат премахването им и твърдят, че регистрирана в Скопие фирма ги разтоварва нощем. Става въпрос за българското дружество \"Блацион\", в което участват македонските граждани Блаже Игнатов и Горан Ангелов. Припомняме, че тяхната фирма се оказа вносител на италианските отпадъци, открити на пристанищата във Варна и Бургас. Окръжната прокуратура в Бургас започна разследване на контейнерите с отпадъци на пристанищата, които били предназначени за фирма в Плевен. Според шефа на \"Блацион\" Горан Ангелов обаче контейнерите били за ТЕЦ \"Бобов дол\" на Христо Ковачки. В събота пред МС се сляха шествия на недоволстващи бобовдолци и перничани. Заради водната криза жителите на Перник скандираха за оставката и на регионалната министърка Петя Аврамова и обвинения за повече длъжностни лица. Бобовдолци пък недоволстваха срещу изгарянето на отпадъци в местния ТЕЦ.  Жители на Елин Пелин се обявиха срещу новопостроения завод за пластмаса \"Интегра пластикс\". Те внесоха 1200 подписа в общината за организиране на местен референдум за незабавна забрана за подобни предприятия на територията на общината, подмяна на водопреносната и канализационна мрежа и изграждане на алтернативни пътища за тировете. Според хората предприятието е построено тихомълком, без да е искана оценка за въздействието върху околната среда, а инвестиционното намерение не е било подложено на обществено обсъждане. Директорът на \"Интегра пластикс\" Юлиан Белев обясни, че заводът е в тестов период и не работи с пълен капацитет. \"От РИОСВ сметнаха, че няма нужда от ОВОС. Хората говорят за неща, които не разбират, и много от твърденията им са некомпетентни\", коментира инвеститорът. Пазарджишката фирма за преработка на пластмаса \"Екоинвест\" се оказа източник на замърсяване, което уби рибата в река Марица между   Стамболийски и Цалапица тази събота. Областният управител на Пловдив Дани Каназирева призова да не се консумира риба, уловена по поречието на реката до Първомай, както и да се избягва досег с речната вода. От РИОСВ обявиха, че \"Екоинвест\" е виновник за проблема, рибата се отровила от неразтворими вещества от пластмасата, изпуснати във водата заради неправилна работа на пречиствателните съоръжения. Прокуратурата образува досъдебно производство. Първите проби показаха, че замърсяването е токсично. Бързите тестове са отхвърлили наличието на цианид, но още се уточнява какво е опасното вещество, каза Каназирева. Очакват се резултатите от назначените експертизи, но вредните вещества вече са стигнали по течението от Пазарджик до Пловдив и Първомай, заплашват да стигнат и Хасково. От ВиК в Пловдив обаче уверяват, че няма опасност за питейната вода на града. ", "date": "2020.01.27", "title": "Карлуково протестира срещу опасни отпадъци"}
{"url": "https://duma.bg/goranov-se-otkaza-ot-po-niskite-taksi-za-lotariyata-n207734", "text": "По-малко от ден изтрая идеята на финансовия министър Владислав Горанов за по-нисък данък върху лотариите. \"Предвид, че облагането на хазартната дейност винаги е във фокуса на общественото внимание и всяка промяна в модела на облагане подлежи на различни интерпретации дали това е най-подходящият и справедлив модел за хазартния пазар в страната, МФ запазва действащия модел на облагане на традиционния хазарт\", мотивираха смяната в позицията си от ведомството. Проектозаконът на Горанов бе в противоречие с приетия на първо четене в бюджетната комисия законопроект на Валери Симеонов. Той предвижда одържавяване на лотариите заради разкритието, че частните фирми на Васил Божков, които организират талоните на късмета, са укрили от бюджета поне 210 млн. лв. за 5 години, плащайки по-ниски такси от държавния тотализатор. Божков заплаши да спре парите за ФК \"Левски\", ако държавата му отнеме бизнеса с талоните. Бизнесменът призова агитките да го подкрепят, а премиерът прие феновете. \"Ако искате да го има този футболен клуб във вида, в който вие си го представяте, акциите трябва да са си при вас и да си държите управлението на клуба\", насъска ги той срещу основния им спонсор.", "date": "2020.01.27", "title": "Горанов се отказа от по-ниските такси за лотарията"}
{"url": "https://duma.bg/anton-kutev-darzhavata-tryabva-da-finansira-obshtestvenite-funktsii-na-mediite-n207720", "text": "- Престоява си, управляващите не искат да го задвижат. Писахме закона основно с колегата Крум Зарков, работихме по него много дълго - година и половина го подготвяхме. За да изготвим работещ план, проведохме разговори с изключително много хора от гилдията. Убеден съм, че обществена подкрепа за предложенията ни има, хората от гилдията си дават сметка, че те са полезни. След всички разговори, доста парламентарни питания и многократното поставяне на въпроса за финансирането на медиите и за обществената им функция в пленарната зала управляващите разбраха, че няма как да не се започне работа в тази сфера. От пълната тъмнина и глухота, в която висеше темата допреди половин година, в момента тя вече е на масата и всички признават, че трябват съществени промени. Аз смятам, че голяма част от заслугите за това се дължат на БСП и на работата, която свършихме с колегата Зарков. Този законопроект беше един от инструментите, с които искахме да мотивираме цялото Народно събрание, общността и гилдията да заработят по темата. Това го постигнахме. Подозирам, че управляващите ще направят всичко възможно нашият законопроект не просто да не бъде приет, а да не бъде разгледан. - Според мен, това не е наложително в този момент. С колегите много внимавахме да не \"закачим\" прекалено голям кръг от проблеми с този законопроект. Концентрирахме се върху няколко ключови проблема, като се постарахме да предложим решения, които не създават твърде голямо разбутване в системата. Колкото повече променяш, толкова по-трудно става за приемане. Медиите са деликатна сфера. Засега оставихме въпроса за функциите на СЕМ настрана. Съгласен съм, че има проблеми там, но съвсем умишлено не ги вкарахме в този законопроект. Още повече, че все пак сме депутати от опозицията - когато променяш из основи една система, това трябва да се прави от управляващите. Уви, каквото и да предложим като опозиционни депутати, то много трудно ще мине, ако предполага някакви коренни промени. Това са част и мотивите ни да не включваме този аспект. Не защото съм съгласен с това как функционира СЕМ, не смятам, че този орган изчерпва функциите, които би трябвало да има по отношение на гарантиране на свободата на медиите, обществената им функция, и т.н. Съсредоточихме се върху неща, които са изключително важни, но които няма как да бъдат решени по друг начин - финансирането на обществените медии. В предложенията ни все пак има и текстове по отношение на работата на ръководителите на медиите. Предвиждаме освен най-сетне да заработи Фонд \"Радио и телевизия\", изразходването на средства да бъде по-контролиран и прозрачен процес. - Да, фондът ще опосредства движението на средствата, така директорите на БНТ и на БНР да няма да са пряко подчинен на министъра на финансите, няма да им се налага всяка година да ходят да се уговарят с него и управляващите за бюджета. С работещия фонд ще се знае, че има твърд бюджет и конкретно финансиране. Определя се процент от БВП и всичко е ясно, обществените медии ще се ограничават в тази сума. Колко ще бъде процентът, дали ще е 1,5 промила от БВП, или не, е въпрос на уточняване. Важното е, че оттук нататък медиите ще знаят рамката и ще имат яснота с какви средства ще разполагат за следващата година. По този начин няма да има нужда от преговори с министър-председателя или с министъра на финансите, това със сигурност засилва независимостта на медиите. Това беше много важно и е сред ключовите неща, които предлагаме. - С този фонд тогавашният законодател на практика е предложил системата на БиБиСи - обществени медии, които се финансират по обществен начин. Предвидена е такса за електромер, защото не са имали идея как по друг начин да събират средствата. Въвеждането на фонда означава нова такса, което ще предизвика недоволство. Хората, които трябва да бъдат обложени с нея ще са против, частните медии ще са против, защото облагането ще отива само за обществените медии... Тези съображения са прекалено силни в българското общество. За 20 години нито един министър-председател не посмя да въведе тази такса, включително и излъчените от БСП. Осъзнахме, че ако таксата остане във вида, който е разписан, това няма да сработи. Затова се опитахме да направим нещо друго - фондът остава, защото е необходим, още повече, че залагаме контролни функции. До момента контрол върху шефовете на радиото и на телевизията може да извършва само Сметната палата или Държавният финансов контрол... В нашия проект годишните финансови отчети вече ще минават през фонда. В края на краищата от самото разпределяне сумите вътре във фонда зависи каква част ще получи телевизията - в зависимост от това до каква степен може да докаже целесъобразността на изразходваните средства през миналата година, примерно. По този начин ще има допълнителен контрол върху директорите на медиите, в случая той минава през управлението на Фонд \"Радио и телевизия\". - Да, това е много важен аспект. Проблемът на обществените медии е, че заемат малък процент от медийния пазар. Изключително важно за нашето общество е и частните медии да имат обществена функция. Разбира се, всяка медия има такава, въпросът е до каква степен я изпълнява. В част от досегашния закон обществените функции са регламентирани - става дума за култура, за образование, за защита на българския език и т.н. Тези функции, разбира се, ги има и в частните телевизии радиа, но те не са им приоритет. Частните медии твърдят, че не получават печалба от подобни предавания и изтъкват, че ще инвестират само ако получават нещо в замяна. Точно затова е абсолютно логично държавата да им предложи компенсация за загубите, които имат, когато се занимават с култура. Разбира се, това трябва да става на конкурсен принцип, при строги правила и при определени равни възможности за всички участници. Ако държавата финансира част от обществените функции на частните медии, ще вкараме важните неща и в големите медии, а не само в обществените.  - Като начало сме се концентрирали върху една  съвсем малка част от обществената функция на медиите. Предлагаме да се финансира предаването и създаването на българска музика. Вкарали сме и текст, който стимулира създаването на нова музика, това ще накара радиостанциите да продуцират, за да могат да изпълнят условията. Иска ни се 10% от произведенията да са създадени в последните 5 години. - Да, това е важен въпрос. Мислихме много и по него, още повече, че те всъщност са по-големи потребители от радиата на практика и са и по-важни от гледна точка на финансов ресурс. Решихме да пробваме с малко, само с радиата и с музиката, за да видим как работи. В момента, в който фондът и процедурите заработят след година- две, дай Боже, веднага може да бъде разширен обхватът на закона. Преди това обаче трябва да сме сигурни, че законът ще работи. Все пак темата дали частните медии трябва да се финансират с обществени средства е спорна и е необходимо да се провери дали може да се осъществи по този начин. Категорично съм \"за\" подобно решение да се приложи и в телевизиите, да има и възможност през този механизъм да се финансира и на кино, само че това трябва да стане, след като механизмът заработи и след като сме сигурни, че постига целта си.", "date": "2020.01.27", "title": "Антон Кутев:  Държавата трябва да финансира обществените функции на медиите"}
{"url": "https://duma.bg/tsvetya-i-rozi-n207721", "text": "Всичко в България е цветя и рози, уверяват ни управляващите. Основания за вот на недоверие, свързан с екологични проблеми, нямало. Реалността обаче показва друго.  Цветя и рози не растат около безбройните бунища, изникнали в села и паланки. Там има отрови, бурени и смрад. От време на време и пожари. Хората протестират. Отново и отново. Никой не ги чува. Фирмите продължават да си складират незнайно какво, незнайно откъде, за незнайно какво... Цветя и рози няма и в реките. В Марица не плува риба, плуват трупове на живинки, изтровени от пазарджишка фирма. Иронично, но виновникът май е \"Екоинвест\". Екомисленето на компанията обаче явно е заминало в реката на егоцентризма, а концентрацията на идеи е в инвестициите към личните и фирмени банкови сметки. Ако ще и това да става за сметка на спестени средства от екозагриженост. Цветя и рози няма и във въздуха - наднорменото ниво на фини прахови частици се превърна във всекидневие. Ако допреди време се смеехме на азиатците с маски на устата, то вече и българите започнаха да се \"обзавеждат\" по тяхната мода. Не, че това ни спасява от лошия въздух, от асматичните пристъпи, или алергии... Не мога да те дишам, казват младежите, когато някой ги дразни. Не мога да те дишам, бе един от плакатите, които перничани издигнаха срещу Бойко Борисов тези дни. В случая е и буквално, и преносно. Съвсем наскоро властта им каза - стойте си вкъщи, на студено, без вода. Наум те добавиха \"ако може и не дишайте\". За цветя и рози продължаваме да мечтаем. Не бива да вярваме в розовите утопии, с които властта се опитва да ни пробута горчивия хап на екокатастрофата, в която ни е забила. За всяка цветна градина трябват грижи - редовно внимание, превенция срещу вредители и изчистване на плевелите. Градинката на властта също се нуждае от прочистване. Това може да стане с успешен вот на недоверие, а после и с избори, на които да бъдат предпочетени хора с мисъл за другите и експертен опит, а не лични интереси. Затова мислете, когато гласувате.", "date": "2020.01.27", "title": " Цветя и рози"}
{"url": "https://duma.bg/hazartat-e-sotsialen-bich-n207719", "text": "Вече десетина дни най-големият британски всекидневник \"Дейли Мейл\" води кампания срещу стремежите на местния хазартен бизнес да използва реклами по линия на спорта за осигуряване на все по-големи печалби. Една от хазартните компании, която се посочва, е регистрираната и в България Bet365, чиято собственичка Денис Хоупс е смятана за най-богатата жена в света, притежаваща над 4 млрд. паунда. На остра критика бяха подложени и такива похвати, като предлагане на безплатен кредит, за примамване и съответно зарибяване на играчи; осигуряване на силно пристрастените играчи на  безплатни билети за важни футболни мачове, за които не се намират лесно билети; договаряне с футболни клубове и др. Затова са взети някои мерки - от април т.г. се забраняват залаганията с използване на кредитни карти, като има и предложение да се забрани на фланелките на футболните отбори да се изписват имената и логото на хазартни компании.    В акцията на вестника, получила обществена подкрепа, се включи и Националната здравна служба. Нейният директор Клеър Мърдок направи изявление, че връзката между залаганията и психическите заболявания - депресия, опити за самонараняване и самоубийства, е очевидна. И че Националната здравна служба е била принудена да открие 14 клиники за лекуване на хазартна зависимост на стойност 2.3 млрд. паунда. Преценява се, че в страната има 430 000 хазартно зависими, включително 45 000 малолетни. Към хазарт прибягват предимно бедните, но има и състоятелни хора, които заболяват от хазартно пристрастяване. Тези дни за своята хазартна зависимост разказа Питър Шилтън, прочут английски вратар, пазил английската врата на три световни първенства. Въпреки солидните доходи като професионален футболист, той непрекъснато е бил задлъжнял вследствие на загуби от залагания. По статистически данни в тази страна хазартно зависимите правят 15 пъти повече опити за самоубийство в сравнение с останалата част от населението, като ежегодно в различни години се самоубиват между 220 до 650 души. В САЩ всеки пети хазартно зависим е правил опит да се самоубие.   Но не е само това. Хазартно зависимите  и зависимостта ги принуждава да ги придобиват по престъпен начин чрез кражби и обири, включително чрез ограбване на свои близки. Съгласно проучване в САЩ близо 60% от хазартно зависимите са извършвали кражби, а често и тежки престъпления.  Положението не е по-различно у нас. Ето два по-фрапиращи примера:  На 2 март 2007 г. пристрастеният към хазарт ученик Димитър Кънчев от столичния кв. \"Гео Милев\" прави опит да открадне от баща си неговия пистолет и да го продаде, за да изплати дълговете си. Баща му го вижда, избухва скандал, ученикът го застрелва, после и мащехата, а накрая с нож прерязва гърлото на 4-годишното си братче, което е свидетел на убийството на бащата и мащехата. На 25 октомври 2013 г. окръжният съд в Разград осъди на 25 години затвор Алпер Хасан от с. Йонково за жестокото убийство на Румяна Генчева заради чифт златни обици и златна гривна. Хасан затънал в дългове заради хазарт и примамил в апартамента си жената под претекст, че иска нейна фирма да почисти жилището му, удушил я и после изгорил тялото й с бензин.  Д-р Борислав Станчев, експерт от дирекция \"Превенции\" към община Варна, сподели преди няколко години: \"Зависимите към хазарта започват да пият, за да намалят своята тревожност. Имал съм пациенти, които първо бяха зависими само от хазарта, а след това станаха зависи от алкохол и психоактивни вещества. Нямате си представа каква буря е в главите им - откъде да намеря пари, как да си върна дълговете. Един баща беше откраднал преди 15 септември парите за дрехи и учебници за сина му. После, воден от чувството за вина, отива отново да играе, за да спечели и да върне тези пари. През това време започва да пие голямо количество алкохол и много бързо става зависим към него.\"  Хазартните босове представят хазарта като нормален бизнес, като всеки друг. Но хазартът не произвежда нищо, освен лесни и огромни печалби за тях, и е перверзно от тяхна страна да наричат хазартните игри, \"игри на щастието\". Стотиците милиони, които хазартните босове печелят, представляват загуба на доходи и спестявания на хиляди участници в хазартните игри, които средства иначе биха могли да отидат за реализиране на бизнес начинания и стимулиране на потреблението, а оттам - и на икономиката. Затова е важно да бъде променен Законът за хазарта. На 16 януари Валери Симеонов и 6 депутати от НФСБ внесоха проект. Те предлагат лотарийните игри да се организират само от държавния \"Български спортен тотализатор\", както и игралните зали и игралните казина да се намират на не по-малко от 300 м от училища, макар че тази мярка се обезсмисля, защото не се предвижда забрана на игрални зали и казина в жилищни сгради, в които живеят и деца, и ученици. Не е тайна, че хазартният бизнес у нас от години е  - братята Цветомир и Боян Найденови и баща им Стефан, и Васил Божков, между които наскоро настъпи разрив, като фамилията Найденови обвини Божков, че е оказвал натиск със заплахи за живота им, да му прехвърлят мажоритарен дял от целия им бизнес. Излязоха факти, че държавата в лицето на Държавната комисия по хазарта (ДКХ) е облагодетелствала Божков, чиито приходи са били облагани по формула, съгласно която той е плащал силно занижен данък, лишавайки държавата през годините от стотици милиони лева приходи. Според Цветомир Найденов, ДКХ години наред е работела под пълното въздействие на Васил Божков, акционер в \"Национална лотария\", както и в Еврофутбол, и Евробет. И че тази комисия е възпрепятствала издаването на хазартни лицензи в България на разни чужди компании за онлайн залагания, между които например е Betfair - компанията, разорила английския футболист Питър Шилтън. Което пък повдига въпроса защо Найденови толкова са се загрижили за това на чужди компании да се дават лицензи, като се има предвид, че в много европейски страни хазартните игри онлайн са забранени?    \"Мутренска война в хазартния бизнес\", с такова заглавие излезе с анализ за конфликта между Найденови и Божков изданието \"Епицентър\". И няма как да няма война при оборот от хазартен бизнес над 3 млрд. лева, носещ стотици милиони печалби на хазартните оператори     Инициативата на Валери Симеонов обаче засяга само един сектор от хазартните игри, този с лотариите. А хазартната зависимост с най-тежки последици се развива не чрез търкането на талончета, а в  както и онлайн залаганията с предвиждания за резултати от спортни състезания - в Еврофутбол се допуска максимален размер за залагане с един талон от 3800 лв., една солидна сума. У нас, в онлайн казината на Ефбет на семейство Найденови, се предлага игра на живо с реални крупиета, максималният залог е 100 000 лева. А Ефбет предлага залагания и във всякакъв вид спортни игри.   Законът за хазарта трябва да бъде променен, като се постави под строг контрол този бизнес. У нас игрални зали, казина и други никнат под път и над път, никой и не знае точния им брой. Ето какво пише за страната ни сайтът https://www.slotsup.com/online-casinos/bulgaria-bg, който дава информация за хазартните възможности в различни страни: \"България е доста малка страна в Югоизточна Европа. Тя е известна с розите, вината си и с... либералните си закони по отношение на хазарта\".  Парламентарната група на БСП трябва да излезе със свои виждания и предложения при обсъждането на законопроекта на Валери Симеонов. В това отношение трябва да се помисли за забрана на онлайн залаганията (в много страни те и казината са забранени или са държавен монопол); за забрана на игрални зали в жилищни сгради, на реклама на хазартни игри по телевизионните канали, включително предавания, в които се показват спечелили от хазарта. Забрана също на реклами по време на спортни събития и поставяне на името и логото на хазартни компании върху фланелките на спортисти. У нас се стигна и дотам, че Ефбет стана спонсор на българското футболно първенство, като Първа лига стана Ефбет лига. Трябва да се помисли също за разкриване на центрове и клиники за лекуване на хазартно зависими. Следва да се предвиди значително по-високо облагане на печалбите на хазартните оператори. В това отношение буди недоумение опитът на финансовия министър Горанов да прокара намаление на държавната такса върху лотариите и спортните залагания!", "date": "2020.01.27", "title": "Хазартът е социален бич"}
{"url": "https://duma.bg/datata-n207716", "text": "МЕЖДУНАРОДЕН ВЪЗПОМЕНАТЕЛЕН ДЕН НА ХОЛОКОСТА. Приет с резолюция на ООН през 2005 г. На тази дата Съветската армия освобождава задържаните в нацисткия концлагер Аушвиц (Освиенцим). В Германия, Великобритания, Дания, Италия и Полша се отдава почит на жертвите на националсоциализма. 1756 - РАЖДА СЕ ВОЛФГАНГ АМАДЕУС МОЦАРТ, АВСТРИЙСКИ КОМПОЗИТОР (УМИРА 1791 Г.). Проявява таланта си на 3-годишна възраст, композира на 5, а на 6 свири пред австрийската императрица. Автор на над 600 композиции. Сред най-известните му творби са оперите \"Сватбата на Фигаро\", \"Дон Жуан\", \"Вълшебната флейта\" и др. 1901 - УМИРА ДЖУЗЕПЕ ВЕРДИ, ИТАЛИАНСКИ КОМПОЗИТОР (Р. 1813 Г.). Един от най-влиятелните композитори на ХIХ в. Теми от негови опери, като \"La donna e'mobile\" от \"Риголето\", \"Va, pensiero\" от \"Набуко\", \"Libiamo ne'lieti calici\" от \"Травиата\" или Триумфалният марш от \"Аида\" са се превърнали в траен елемент на популярната култура. 1920 - ОБЯВЕНА Е ПЪРВАТА КЮСТЕНДИЛСКА КОМУНА. След победата на БКП на общинския вот на 7 декември 1919 г. за кмет е избран Никола Въжаров. Комуната съществува до 10 юни 1920 г. Въведено е прогресивно-подоходно облагане, удвоени са помощите за нуждаещите се, подобрява се продоволствието. 1944 - ЛЕНИНГРАД Е ОСВОБОДЕН СЛЕД 872-ДНЕВНА БЛОКАДА. Обсадата на дн. Санкт Петербург от фашистите започва на 8 септември 1941 г. По заповед на Хитлер градът e бомбардиран постоянно и лишен от хранителни запаси. Умират близо 1 млн. души, 800 000 от които мирни граждани. Блокадата е пробита на 18 януари 1944 г., но окончателно е свалена на 27 януари. 1973 - ОФИЦИАЛНО СЕ ПРЕКРАТЯВА ВИЕТНАМСКАТА ВОЙНА. В Париж е подписан мирен договор, с който се слага край на продължилата близо 20 години американска война в Азия, вкл. с употреба на химическо оръжие. Броят на жертвите от виетнамска страна надхвърля 2 млн. души. Войната формира т.нар. виетнамски синдром - нежелание на американското общество да се участва в далечни войни и войни с неясен край. 1983 - УМИРА ЛУИ ДЬО ФЮНЕС, ФРЕНСКИ АКТЬОР (Р. 1914 Г.). Снимал се е в 152 филма, написал е сценариите на 6 и е режисьор на един (\"Скъперникът\" - с награда \"Сезар\" за творчество). Остава незабравим с ролите си в \"Големият ресторант\", \"Кацнал на едно дърво\", \"Крилце или кълка\", \"Полицаят и извънземните\", \"Полицаят и полицайките\", \"Полицаят от Сен Тропе\" и др. 2010 - УМИРА ДЖЕРЪМ ДЕЙВИД СЕЛИНДЖЪР, АМЕРИКАНСКИ ПИСАТЕЛ (Р. 1919 Г.). Има смесен произход - шотландски, ирландски, еврейски и полски, но прекарва детството си в Ню Йорк. По време на Втората световна война работи за контраразузнаването. Известен е най-вече с романа \"Спасителят в ръжта\" (1951). Не е публикувал книга от 1965 г. Пише много разкази. Девет от тях са публикувани в сборника \"Девет разказа\" (1953).", "date": "2020.01.27", "title": "Датата"}
{"url": "https://duma.bg/lagerite-sa-spasili-evreite-ni-nishto-po-nevyarno-ot-tova-n207718", "text": "На 17 януари т.г. в Централния военен клуб Институтът за исторически изследвания на БАН и неизвестното Независимо историческо дружество организираха национална кръгла маса на тема \"Еврейската трудова повинност по време на Втората световна война - спасителен план или репресивна мярка\". Събитието бе организирано със съдействието на МО и, както стана ясно в самото начало, е финансирано от МОН. Изводът, който не можа да бъде натрапен в дискусията, е, че нашата прохитлеристка власт е спасила евреите, като ги изпратила в трудови групи  и там се грижела за тях като в курорт. Според Румяна Чукова: \"Изпращането на евреите в трудови дружинки няма характер на наказателна мярка. Това е компромисен вариант, който трябва да смекчи трудовата повинност, постановена със закона от 1920 г. от времето на Стамболийски. Съзнателното им задържане в трудова повинност ги спасява от депортирането и така са спасени от смърт.\" Не липсваха остри несъгласия на историци - Албена Танева от СУ, Николай Поппетров от БАН и други изказали се. Те подчертаха, че създаването на трудовите групи е в изпълнение на фашисткия Закон за защита на нацията (ЗЗН), внесен в парламента от радетеля на Райха Богдан Филов и приет в края на 1940 г. Остана да витае усещането, че май е трябвало да се похарчат някакви пари. И да се угоди на някой висшестоящ, който освен собственото си мнение, че България е спасила всичките си евреи, не признава хилядите документи, доказващи обратното. Нека днес, в Световния ден на Холокоста - деня, в който Червената армия освобождава Освиенцим, си спомним за един блестящ наш учен - д-р Давид Коен, който има десетки проучвания върху Втората световна война и съдбата на българските евреи. Той припомня, че \"събирането на евреите в работни групи се решава още през януари 1941 г. със ЗЗН - една година преди изработването на нацистките планове за ликвидирането на европейските евреи (20 януари 1942 г.) и две години преди мартенските депортации (10 март 1943 г.)\". Да се твърди, че лагерите, утвърдени от Борис III, са спасили евреите, освен че е откровена лъжа, показва и тотално разминаване с историческата истина. Да, българският народ спаси евреите от \"старите\" територии, но това не може да се твърди за българските фашисти.  Ст.н.с.д-р Давид Коен  ...Нека припомним текста на чл. 21,б.\"г\" от закона (за защита на нацията - б.р.).  Според него \"Лицата от еврейски произход не могат да се откупуват от военна служба, а се свикват на общо основание, но само като трудоваци в отделни трудови групи; негодните за трудова служба се облагат със съответния военен данък\". По този начин на евреите беше отказано конституционното право и задължение да носят редовна военна повинност и да служат в армията. Поради натиска и отказа на Германия германският Трудов фронт да поддържа каквито и да било контакти с българските трудови войски, ако в тях служат евреи, последните бяха отстранени и от тях и прехвърлени към Министерството на обществените сгради, пътищата и благоустройството (МОСПБ). ЗЗН се публикува в \"Държавен вестник\" на 23 януари 1941 г., заедно с царския указ за неговото утвърждаване. С него се отнемат всички граждански, политически и икономически права на евреите. С неговото приложение се експроприират техните имущества и се привеждат в изпълнение крайно ограничителни мерки за работа. С мобилизирането на мъжете от непризивна възраст, както и от служителите, се съсипват окончателно техните семейства, особено тези, които биват изселени в други градове. С 48 постановление на МС от 17.07.1941 г. се мобилизират граждански всички евреи чужди граждани от 20 до 46-годишна възраст към управлението на трудови войски, които да работят на държавни, общински или обществени строежи. Те работят безплатно срещу котлова храна, без да им се осигурява работно облекло. На главите на семействата, но само ако са признати за нуждаещи се, се заплащат надници до 50 лв. Само месец по-късно със 113 пост. на МС от 12.08. с.г. всички евреи, подлежащи на отбиване на военна служба, както и запасните военни чинове и трудоваци, което значи всички мъже евреи, бяха включени в трудови работни групи към МОСПБ при същите условия както по-горе. Групите се сформират от 100 до 300 души, на които се дават самостоятелни строителни обекти. На тях те се явяват със свое облекло, обувки, завивки, лъжици и канчета за храна. С 39 пост. на МС от 29.06.1942 г. свикването на еврейски работни групи става чрез щаба на войската по искане на МОСП при условията, споменати по-горе. През следващата 1943 г. това става с няколко постановления. Най-напред се извикват \"на обучение\" към Дирекция на пътищата при МОСПБ 5000 души на пътя София - Варна, между километрите 37-93 (2500 души) и 140-169 (2500 души) - 20 пост. на МС от 20.04.1943 г. После свикват 2000 души от 20 до 40 години към Дирекция на водите към Министерството на земеделието и държавните имоти за отводняването на низините край р. Дунав и други реки и по корекциите на леглата на разни реки в страната (39 пост. на МС от 14.05.1943 г.). Във връзка с това КЕВ разпорежда на някои еврейски общини мъжете евреи над 18 години да се мобилизират граждански на строителни обекти. В случай на изселване те остават по местата си до края на строителния сезон, след което се изпращат при техните семейства. С 51 пост. на МС от 28.05. с.г. към Главна дирекция на строежите при МОСП се мобилизират евреи от 18 до 50-годишна възраст за направа на нови жп линии, а с 23 пост. на МС от 11.06. - 2500 души \"инородци\" (1500 души за жп секция Пирин и 1000 души за жп секция Горна Джумая за участъка Крупник-Кресна. През 1944 г. 5000 души \"инородци\"се мобилизират за строеж на шосета (19 пост. на МС от 13.03.1944 г.). Освен в тези места евреи са граждански мобилизирани да работят и на общински и частни обекти.  Мобилизираните евреи се лишават от привилегиите, които се дават по Правилника за издръжка по военни причини (ИВП) и облекченията по Закона за гражданската мобилизация, но те са подсъдни като военни лица. По искане на КЕВ те могат за бъдат взети от групите и изпратени в лагерите за евреи (като този в Сомовит). Условията на труд са много тежки. От мобилизираните се изисква да изкопават по 4 кубически метра пръст и пясък, обикновено размесени с чакъл. В тази норма се включват изхвърлянето, натоварването на количка и извозването до 50 м. При сравнение с установените норми от МОСПБ за отделни видове работа (изкопаване, изхвърляне, натоварване и извозване) това означава, че мобилизираните трябва да изпълнят два пъти повече работа при осемчасов работен ден, или да работят по 12 до 16 часа дневно. И наистина фактите показват, че работното време продължава много над официално установеното. В Ихтиман техническият ръководител на обекта инж. Гашаров държи мобилизираните по 12 и повече часа, често ги вдига в 3 ч. сутринта, държи ги да работят до полунощ на светлината на карбидни лампи, заплашва ги с револвер в ръка, че ще ги изпрати в Полша, бие ги, арестува ги и ги затваря в избата на полицията в Ихтиман, оставя ги на обекта от 14 ч. до 5 ч. на другата сутрин и т.н. В с. Микре, Ловешко, в IX работна група пор. Божков изисква да се изкопават по 5 куб. м и когато това не може да се изпълни, държи провинените на обекта до 10-11 ч. вечерта. При повторно неизпълнение на исканата от него норма вдига мобилизираните в 3 ч. на другата сутрин, за да си доработят. Това са условията на работа в повечето еврейски групи. Към това се добавят нескончаемите издевателства, тормоз, побоища и грабеж от страна на началническия състав, подбран измежду реакционни запасни офицери и подофицери. В с. Власина, Трънско, началникът на I трудова дружина Алеко Иванов точно по време на обяд държи дълги \"слова\", примесени с ругатни и обиди, след което, без да остави мобилизираните да се нахранят, ги праща отново на работа. Споменатият инж. Гашаров през 1943 г. задържа мобилизираните след уволнението им, за да вадят пясък, като в студените ноемврийски нощи ги оставя да спят на открито. Ротният командир на групата от Елин Пелин Ангел Минев \"възпитава\" само с бой, псувни и гаври. Началникът на XVI работна група в с. Клисура забранява да се излиза извън бивака, да се пали огън в големите студове, да се обличат по-топли дрехи, държи хората прави по два часа пред сложената храна, като ги ругае и заплашва с изпращане в Полша, за да бъдат избити. Пом.-началникът на същата Шуменов заповядва да се продължи работа при неизбухнала бомба. Това причинява смъртта на един и тежко нараняване на други двама, единият от които загубва окото си. Случая той приключва с думите: \"Нищо, евреин умря\", както и с отказа да изпрати ранените на лечение. В гара Белово ежедневие са побоищата, изнудванията за пари за даване на отпуска по 1-2 дни, злоупотреби с провизиите, неколкочасови наказания със стоене прави срещу слънцето и с железни колички на гърба, изпращане на работа болни в момент на маларични пристъпи и др. Същото е и в IX работна група в гара Рупел. В Св. Врач фелдфебелът Костадин Радославов заявява, че железният път трябва да мине \"макар и през трасе от трупове\". От масово боледуващите от малария той освобождава само пет души. Същото става и в VII работна група в с. Градешница, Св. Врачко, където 70-80 души от всичко 130 боледуват от малария, както и в IX работна група в с. Габровница, Ихтиманско. В VI и IX работна група в Ловешко ежедневие са злоупотребите с брашното и храната, изнудванията за подаръци и пари, продаването труда на горските власти и прибиране на изработеното в джобовете на началниците, псувните и побоищата. Навечерието на 9 септември 1944 г. заварва продуктивната част на българските евреи по работните групи отслабнали, повечето от тях болни, с изпокъсано облекло, обосели, въшлясали, без работа и средства за преживяване пред призрака на настъпващата зима, без възможност да осигурят най-необходимото на своите семейства. Повикът за незабавно уволнение не е чут от тогавашното правителство на Муравиев. Някои предполагат, а други твърдят, че изпращането на мъжете в трудовите групи било замислено от царя, за да спаси евреите от депортиране. Такива са фон Таден, Гюнтер, заместникът на Айхман, полицейското аташе при германската легация в София Хофман, Бенжамен (Буби) Ардити, Пашанко Димитров, Ханс Йоахим Хопе. Вероятно има и други. Нищо по-невярно от това. Нека припомним още веднъж, че събирането на евреите в работни групи се решава още през януари 1941 г. със ЗЗН, т.е. една година преди изработването на нацистките планове за ликвидирането на европейските евреи (20 януари 1942 г.) и две години преди мартенските събития (10 март 1943 г.). И ако в България евреите бяха спасени, те го дължат, както е вече широко известно и доказано, на мощната подкрепа, която им дава българският народ, на победите на съюзническите армии над Вермахта по военните фронтове и на натиска отвън. , 24 September 2004 г.", "date": "2020.01.27", "title": "Лагерите са спасили евреите ни - нищо по-невярно от това"}
{"url": "https://duma.bg/trabite-kato-gumite-n207722", "text": "Някак между другото миналата седмица мина информацията, че България опира до вноса от Испания на тръби за новия водопровод, който трябва да свърже Мало Бучино и Перник. \"В момента се организират около 300 тира, които ще доставят тръбите\", обяви министърът на икономиката Емил Караниколов. Той  уточни, че част от тях още не са произведени, но било говорено с производителя на ден да доставя по 400 метра. Ако не беше тъжно, щеше да е смешно.  А за да е колективно, ще се върнем в годините на \"гадния социализъм\". Тогава край гр. Септември беше разположен най-големият завод на Балканите за стоманени тръби. От неговата продукция е изградена 70% от газовата мрежа на страната до 1990 г. Сега го няма. Листовата стомана за тръбите се произвеждаше в друго съсипано предприятие - \"Кремиковци\", по оригинална технология, създадена в БАН. Статистиката сочи, че от 13 аварии с тръби у нас до 1990 г. всичките са станали с вносни и с нито една българска тръба. Но след 10 ноември заводът бе занемарен, защото работел с \"остарели\" технологии. Той бе окончателно закрит през 2012 г. и само за няколко седмици бе разкостен от братята роми. Сега пейзажът там е пустинен. Подобни примери за съсипването на родната индустрия са безкрай. Вече едва ли някой помни, че например в комбината \"Видахим\" край Видин се произвеждаха 2 млн. автомобилни гуми, голяма част от тях безкамерни, по технология на \"Пирели\". Към тях трябва да прибавим и \"обувките\" за мотокарите и електрокарите, в чието производство страната ни беше световен лидер. С идването на демокрацията предприятието бе сринато за няколко години. Подобна бе съдбата и на най-големия на Балканите завод за плоско стъкло край Разград. Той отдавна отиде в небитието, но за сметка на това край Търговище се кипрят два нови турски завода за стъкло. Защо 80 на сто от зарзавата, млякото и месото у нас са вносни е отделна тема в същата посока. ", "date": "2020.01.27", "title": "Тръбите като гумите"}
{"url": "https://duma.bg/kratki-novini-n207723", "text": "Председателят на Европейския съвет Шарл Мишел свиква извънредна среща на държавните и правителствените ръководители на ЕС на 20 февруари. На нея те ще се опитат да постигнат споразумение за бъдещата многогодишна финансова рамка на ЕС за 2021-2027 г. Сенаторът от Върмонт Бърни Сандърс излезе начело в нова анкета преди вътрешнопартийните избори в Демократическата партия в щата Айова. С 25% Сандърс взе водеща позиция, се казва в проучване на \"Ню Йорк таймс\". Изборите на демократите в Айова са насрочени за 3 февруари. Няколко страни нарушиха оръжейното ембарго срещу Либия, заяви ООН. Представители на световната организация заявиха, че ембаргото е било нарушено от страни, присъствали на срещата в Берлин, на която бе приета тази санкция, но отказаха да ги назоват поименно. Израел нанесе въздушни нападения по цели на Хамас в ивицата Газа през нощта срещу неделя в отговор на изстрелването на запалителни устройства, прикрепени към балони, изпратени от палестинския анклав, съобщи армията.", "date": "2020.01.27", "title": "Кратки новини"}
{"url": "https://duma.bg/kak-revizoro-stana-yazoviro-n207717", "text": "Помните ли през колко метаморфози премина Емил Димитров и с колко прякора на Супергерой се сдоби през годините. Докато се подвизаваше като шеф на митниците, хората започват да му викат Батман заради дългия черен шлифер, който се развяваше като пелерина по време на акции. Какво свърши или какво не свърши там, не е съвсем ясно, но през 1992 година се окичи със званието \"ревизор на годината\". В крайна сметка реформата в митниците така и не състоя, но пък Димитров успя да са сдобие със славата на супергерой и...с прякора Ревизоро.  Новият министър на екологията разказа  пред парламентарните журналисти как на първото съвместно заседание на кабинета се оплакал на колегите си, минути след избирането му премиерът му се обадил от Египет и го засилил спешно да ходи в Перник и \"Белмекен\". Тогава министрите му отговорили закачливо: \"Реви Зоро\" и така на път било прякорът му да се прероди. Сега на попрището жизнено в средата Димитров има шанса да покаже дори неподозирани за самия него качества като екоминистър. И тъй като влезе с летящ старт в епицентъра на кризата с водата в Перник той вече се вихри като Язовиро. Е, някои казват, че било по-истинско прякорът му да е Водопадо, защото заливал с порой от безсмислени думи събеседниците си. Но Димитров е живо доказателство, че прякорите му не са вечни и че никога не е късно някой да му прикачи нов... Всъщност повечето близки или добри познати на Димитров знаят, че неговият житейски девиз е, че най-добре се смее този, който се смее последен. Само че \"последен\" звучи малко зловещо, защото има огромна заплаха да си тръгне безславно от министерския пост. Защото е от ясно по-ясно, че е е човекът, търсен да запуши теча на властта, и който да бъде хвърлен на амбразурата, за да защити с тялото си властта...Това призна дори самият Димитров, който сподели веднага след номинацията, че не е петимен да се занимава с водни далавери, но в името на запазването на правителството се е съгласил да стане почти  На перничани им подейства сантиментално и дори им стана мило, че новият министър е роден в Перник. Те обаче погледнаха скептично на възможностите му да се въплъти в спасител на родния си град и на сурвакарския му плам да доведе водата до чешмите им. Дебютът на Ревизоро-Язовиро пред съгражданите му беше смущаващ, след като той ги нахока още на първата им среща, че \"ама искат хем парно, хем вода, и работа искат, и въздух, хайде стига\". Той се опита да успокои перничани с думите: \"Възможни са няколко варианта за справяне с водната криза. Има и по-добри, има и по-лоши. Решава премиерът\". С което показа, че ще е поредната министерска кукла на конци, от която нищо не зависи. \"Язовиро замръзнал. Обиколих много язовирчета, дето никой не вдига аларма, че били замръзнали\", удивлява се Димитров през първите дни на министерстването си. И не пропусна да се похвали, че от хидролози бил чувал и за велика либийска река, която е осмото чудо на света и се захранва от огромна подземна мрежа от водопроводи, доставящи ежедневно 6,5 млн. куб. питейна вода до пустинните райони и крайбрежието на Либия.  Неоспорим факт е, че докато беше Ревизоро, Димитров доказа, че може да спретва ефектни акции със съмнителни резултати, да прави каквото се иска от него и да забърква лобистки скандали. Но винаги в интерес на управляващите и бизнеса им. Което може да се очаква да продължи в същия дух и след като седна в министерското кресло. Ако се върнем съвсем малко във времето, ще се сблъскаме с Димитров като символ на парламентарния лобизъм. Тогава май най му прилягаше прякора Лобисто. Димитров е автор на промените в закона за търговията с горива в полза на големите производители и търговци. По-късно от признанията на самия Ревизоро става ясно, че законът е писан в Министерството на икономиката и той бил само пощенска кутия за внасянето му в НС. Така и не стана ясно защо не е минал през МС, който също има законодателна инициатива.  Димитров е главно действащо лице и в скандала за т.нар. поправка \"братя Домусчиеви\", с която се искаше опростяването на близо 60 млн. лв. на приватизаторите на \"Български морски флот\" заради неспазване на ангажимент по приватизацията. Намеси се президентът Румен Радев, който наложи вето, а заради общественото недоволство управляващите се видяха принудени да отменят поправката. Ревизоро е и сред  на бившия вече главен прокурор Сотир Цацаров за шеф на антикорупционната комисия. \"Все пак аз съм синя каска. Ако  някой от ДПС беше говорил с Цацаров, щяхте да кажете това е Пеевски, ако беше от БСП пък - Корнелия Нинова си назначи председател\", обясни Ревизоро. Ако кризата с водата някога отшуми, очакваме да се пръкне нов прякор за Ревизоро-Язовиро, свързан с внасяния у нас боклук от Италия и от трети страни. Например Боклуко. Димитров уж обяви, чe нe oдoбрявa кoнтрoлa и щe cъздaдe нoви прaвилa, но засега историята мълчи по въпроса. \"Бoклуко, aкo нe гo гoрим, coртирaмe и нe гo пoлзвaмe кaтo cурoвинa, трябвa дa прaвим Хeoпcoви пирaмиди във вceки грaд и дa гo cклaдирaмe. Нaвcякъдe тoй ce рaзпрeдeля, изгaря ce и cлeд тoвa пeпeлинaтa ce зaкoпaвa. Прoблeмът нe e, чe гoрят, a чe въздухът нe e чиcт. Пo дoкумeнти мoжe дa внacяш и изнacяш oтвcякъдe\", мъдро отсече новият екоминистър.  Един депутат и добре, и зле да работи, накрая го правят министър, пошегува се Ревизоро-Язовиро. Колко ли време ще изкара като шеф на МОСВ, ще покаже времето и благоволението на Борисов. Само че напрежението във властта вече е толкова високо, че и министрите-бушони започват да горят един след друг. И така - до края на властта на ГЕРБ.", "date": "2020.01.27", "title": "Как Ревизоро стана Язовиро"}
{"url": "https://duma.bg/kodirani-zapisi-ot-italiya-n207715", "text": "Изложбата \"Италия. (Не)видимите истории\" се организира от Glocal Project Consulting в сътрудничество с Римския централен институт за демоетноантропология, с научната координация на директора на института Леандро Вентура и неговия екип, научи ДУМА от Националната галерия. Експозицията преразказва кодирани записи на истории и неписани спомени, интерпретиращи нематериалното наследство като културен коридор, като корпус от знания и умения и като експресивно многообразие, което в индивидуален, регионален и в национален мащаб съставя човешката мозайка от това, което наричаме италианско или италианщина. Проектът е замислен като мултисензорно пътешествие в сърцето и душата на италианците, артикулирано и осъществено като невидима нишка на Ариана, целяща да ни отведе в лабиринта на нашето безгранично човешко и културно наследство, между минало, настояще и бъдеще. Експозицията предлага на зрителя полифонично визуално-звуково потапяне, което варира от известни шествия до документални филми за традиционната италианска кухня и музика. Визуалният маршрут е изпъстрен с етнографски предмети все още не археологически, но вече не и съвременни - свирки, игри, оброчни плочки, обикновени прибори за хранене, табели за сергиите на улични продавачи. Те предават уникално усещане за непрекъснатост, носят голям и любопитен разказвателен потенциал, който ни помага да възприемем и разкрием минали гласове и истории. В изложбата, която се открива на 30 януари от 18 ч. в Двореца, пл. \"Княз Александър I\", ще бъдат показани творби на Томазо Кашела, Гайа Скарамела, Флавио Фавели, Дарио Гибаудо, Силвия Джамброне, Мария Лай, Франческо Лаурета, Давиде Моналди, Луана Перили, Рокси в кутията (Roxy in the box), Маринела Сенаторе, Анджело Маринели, Джузепе Стампоне, Серджо Туминело, Дзаелия Бишоп. Те ще може да се разглеждат до 26 април. Куратори са Доминик Лора и Микол ди Вероли, аудиовизуална концепция OpenLab Company ООД, Рим, видео Франческо де Мелис, научна координация Леандро Вентура, Стефания Балдиноти, Анна Сикуредза.", "date": "2020.01.27", "title": "Кодирани записи от Италия"}
{"url": "https://duma.bg/davat-pari-na-firmite-za-reklama-sled-kato-dovedat-turisti-n207726", "text": "Петнадесетте милиона лева, които правителството допълнително отпусна за рекламиране на България в чужбина за тази година, ще бъдат платени на спечелилите обществените поръчки, едва когато докарат определен брой туристи. Това съобщи министърът на туризма Николина Ангелкова.  Според нея тази форма на обществена поръчка с гарантиран резултат се позволява от Закона за обществените поръчки. Правилата за конкурсите, по които ще се разпределят парите, вече са изпратени за публикуване в официалния вестник на Европейския съюз.  В конкурсите ще се допускат всякакви участници - рекламни и ПР агенции, туроператорски фирми и агенции, отделни курорти както и консорциуми между тях. Те ще имат възможност да организират всякакви маркетингови активности на избрания от тях пазар по тяхна преценка - реклами онлайн и офлайн, публикации в печата, видеоклипове по телевизии, билбордове и др. За да ги организират обаче, ще трябва да разчитат само на 15% от предвидените пари, които ще се платят авансово. Останалите 85% ще получат в края на годината и то въз основа на броя организирани туристи, които тези кампании са успели да докарат в България, обясни Ангелкова. Кампаниите може да бъдат насочени само към основните за България чужди пазари, като 15-те милиона лева са разпределени по следния начин: 5 млн. лв. без ДДС за Германия, 2,5 млн. лв. за Великобритания, 3,750 млн. лв. за страните от Вишеградската четворка и 1,250 млн. лв. за Русия. Извън тези 15 млн. лв., които бяха обещани от премиера Бойко Борисов в края на миналото лято, когато стана известен фалитът на \"Томас Кук\", туристическото министерство ще разполага и с други 10 млн. лв. за рекламиране на България като туристически бранд в чужбина. В продължение на няколко години тази сума беше винаги около 6,5 млн. лв. годишно. Тези пари обаче ще се разпределят по класическия начин, с избиране на рекламни агенции, които да организират кампании в една или повече държави.", "date": "2020.01.27", "title": "Дават пари на фирмите за реклама, след като доведат туристи"}
{"url": "https://duma.bg/piyana-yoga-zavladya-sveta-n207707", "text": "Медитирането със спиртна напитка става все по-популярно по света. \"Пияна йога\" започва да се практикува в Мексико. В залата са позволени и други коктейли, както и книгите за астрология. Участниците в практиките се фокусират върху физическото и психическото си здраве, докато си пийват любимите напитки и се опитват да разчетат астралните си карти. В пакета е включен самолетен билет, хотелът, уроци по йога с коктейли, които се избират от специално меню, астрално четене, трезва сутрешна йога, семинар, който позволява да опознаете себе си, както и копие от книгата на Ели Уокър. Гостите могат да избират между това да прекарат времето си в упражнения на плажа, игри или пък да участват в други активности. Това приключение е за духовно любопитни хора, които може би не са съвсем готови да се потопят напълно в 10-дневен период на йога и медитация с цел пречистване, но искат да разберат малко повече за вътрешното си аз и връзката си с природата, казват идеолозите на проявата.", "date": "2020.01.27", "title": " \"Пияна йога\" завладя света"}
{"url": "https://duma.bg/razkrivat-tayniya-zhivot-na-prilepite-n207709", "text": "\"Тайният живот на прилепите\" е темата на поредното интересно събитие на Ratio, което ще се състои на 28 януари, от 19 ч., в City Stage, София с вход е свободен. Тези същества имат невероятни способности: летят по-добре от някои птици и се ориентират в пълен мрак чрез ехолокация. Това ги превръща в една от най-интересните групи бозайници. Също както човешките общества, прилепите се сблъскват със социални проблеми от интимно естество - семейни скандали, изневери, вечна любов, а малките им растат в \"детски градини\". Освен за интересното им поведение, публиката ще разбере повече и за значението им за живота на Земята. Как прилепите правят достъпа до текила и шоколад повсеместен? Колко важна е помощта им за контрола над вредните за нас насекоми? Каква е тайната зад тяхното дълголетие?  Вратата към тайния живот на прилепите ще отвори д-р Хелиана Дундарова. Тя изучава разред Ръкокрили от 10 години. Участва активно в зимното преброяване на прилепните колонии в Чехия и Словакия по време на своята магистратура. През 2012 г. се включва в картирането на прилепните местообитания по \"Натура 2000\" като експерт в България. Д-р Дундарова работи в Института по биоразнообразие и екосистемни изследвания към БАН. Завършила е Софийския университет, след което придобива магистърска степен по зоология в Карлов университет в Прага. Докторската си дисертация изготвя в Института по биоразнообразие и екосистемни изследвания към БАН. Участвала е в редица пещерни експедиции на Балканите, Западна, Централна и Югоизточна Азия.", "date": "2020.01.27", "title": "Разкриват тайния живот на прилепите"}
{"url": "https://duma.bg/seizmolog-prognozira-novi-trusove-v-turtsiya-n207724", "text": "\"Източноанадолският разлом се разбуди, след като продължително време не бе активен. Възможно е областта Кахраманмараш също да бъде ударена от земетресение\". Това посочи турският сеизмолог проф. д-р Наджи Гьорюр пред Си Ен Ен Тюрк в коментар за земетресението с магнитуд 6,8 по Рихтер, което порази най-силно областите Елазъг и Малатия, усетено бе почти в цяла Турция, а също така в Ирак, Сирия и Израел. Според турския сеизмолог, земетресението в Елазъг е плитко. \"Възможно е счупването да е 33 км, поради което земетресението бе много силно и стана там, където се очакваше. Сега трябва внимателно да се следи районът между Бингьол и Палу, а също Сивридже-Малатия-Адъяман. Тъй като е възможно да увеличи натрупаната там енергия\", каза той. Ученият смята,че енергията по Североанадолския разлом е била изпразнена в голяма степен през 20 век. \"Източноанадолският разлом обаче е в процес на разбуждане. Възможно е да има нови земетресения\", каза той. Интересното е, че именно проф. д-р Наджи Гьорюр в едно телевизионно предаване на 5 октомври 2019 г. бе прогнозирал, че очакват земетресение в района на Елазъг, където стана земетресението в петък. Броят на жертвите на труса нарасна на 35, а ранените са 1607 души. 45 души са били извадени досега изпод развалините от земетресението с магнитуд 6,8 по Рихтер. Продължават спасителните работи за изваждане на още 18 души, за които се предполага, че са под развалините.", "date": "2020.01.27", "title": " Сеизмолог прогнозира нови трусове в Турция"}
{"url": "https://duma.bg/razrabotiha-formulata-na-perfektnoto-espreso-n207706", "text": "Американски учени разработиха математическа формула за приготвяне на перфектното еспресо. В статия, публикувана в списание Matter, изследователите обясняват, че в основата на идеалната напитка е да се оптимизира процесът на варенето й така, че да се постигне повтарящ се и плътен вкус, без да е необходимо да се ползват допълнителни повече зърна, предава РИА \"Новости\". Според стандартите в САЩ, крайният обем на напитката трябва да бъде между 25 и 35 милилитра. По време на приготвянето на кафето добре е водата да е под налягане и при температура минимум 92-95 градуса за 20-30 секунди. Според изчисленията на учените при така приготвено кафе за една чаша ще са необходими от 7 до 9 грама зърна. Цялостният вкус на напитката зависи от повече от две хиляди химически съединения, които се намират в зърната. Изследователите стигнаха до извода, че за перфектното еспресо е необходимо по-малко и по-грубо смляно кафе, както и вода, която е топла, но не вряла.", "date": "2020.01.27", "title": " Разработиха формулата на перфектното еспресо"}
{"url": "https://duma.bg/koronavirusat-v-kitay-stava-vse-po-opasen-n207725", "text": "За едно денонощие над 600 души в Китай бяха заразени с новия тип коронавирус 2019-nCoV, съобщиха властите. От 1372 заразени броят им нараснал до 1975, а починалите от 41 са станали 56 души. Още 324 души се намират в тежко състояние, има съмнения, че още 2684 китайци са носители на заразата. В 20-милионната столица Пекин има 20 случая на заразата. Тя бе диагностицирана при двегодишно дете в южния автономен район Гуанси-Чжуан - досега това е най-малкият пациент на болестта. Преди бе съобщено за още един случай на дете, според експерти младите хора и децата не са толкова възприемчиви към новия вирус, колкото по-възрастните. Всички райони на Китай, освен Тибет,  вече са засегнати от коронавируса, предизвикващ пневмония.  На специално заседание на партийното и държавното ръководство с участието на лидера Си Цзинпин бяха приети още мерки срещу епидемията. Над 2300 лекари пристигнаха в град Ухан да лекуват болните. Заразата тръгна от този град, разположен на 1000 км източно от Пекин. До три дни градът ще бъде снабден с още 500 кревата и медицински материали. Ухан и районите около него са изолирани от света. Наложена бе частична блокада на южния град Шантоу с 5,6 млн. жители. Ограничено е влизането на автомобили, спрян е и общественият транспорт. Пристигащите на гарите хора ще бъдат проверени и \"призовавани да се върнат\". Градът е на 1100 км южно от Ухан. Напълно са спрени междуградските пътувания на дълги разстояние от и до 15-милионния град Тиендзин. Забраната важи за частни и туристически пътувания. Като цяло в страната е въведена най-висока степен на извънредно положение.  Отделно от 27 януари Китай спира всички групови туристически пътувания в страната и в чужбина. Забранено е и празнуването на Новата година и Пекин се е превърнал в град фантом, вместо да празнува. Закрити са двата големи столични парка, посрещнали 1,4 млн. посетители през 2019 г, а също редица туристически обекти като Забранения град, бившия императорски дворец и части от Великата китайска стена. Новото заболяване е на 90% сходно с коронавируса от организма на прилепите, обитаващи град Чжоушан, провинция Чжецзян, заяви директорът на Националния център по профилактика на заболяванията Тан Венцзе. По думите му обаче не може достоверно да се твърди, че тези животни са източникът на заразата. Във всеки случай властите забраниха продажбата на диви животни. Разпространението на коронавируса навлезе в сериозна фаза и има опасения, че то се ускорява, заяви високопоставеният здравен служител Ма Сяовей. По думите му вирусът е излязъл от фазата на разпространението от животно на човек и вече се предава от човек на човек. Впрочем открит е първият му щам, но източникът още остава неустановен. Кашлицата и треската не са единствените признаци на заболяването. Някои пациенти се оплаквали от разстройство, повръщане, главоболие, болки в гърдите, обща слабост и дори конюнктивит. Заразата от Китай плъзна и по света. Регистрирани са 4 случая в Тайланд,  по 3 в Тайван, Сингапур,  Малайзия и Франция, по 2 случая в Япония, Южна Корея, Виетнам и САЩ, по 1 случай в Непал, Австралия и Канада. Всички заразени или са били в Китай или са общували с китайци, посетили страната си. ", "date": "2020.01.27", "title": "Коронавирусът в Китай  става все по-опасен"}
{"url": "https://duma.bg/birata-stimulira-mislovniya-protses-n207708", "text": "Руски експерти разкриха, че бирата стимулира мисловния процес. Е, след 1-2 халби едва ли ще станете гений, но напитката провокира към креативност. Сред други интересни факти за кехлибареното питие, е неговата полза за сърцето. Разбира се, в умерени количества. Според италиански изследователи, хората, които пият бира, са с 42% по-нисък риск от сърдечни заболявания, в сравнение с трезвениците. За максимално добър ефект се препоръчва консумацията на едно пиво дневно с алкохолно съдържание до 5%. Бирата е сред най-старите приготвяни напитки в света. Вероятно датира от началото на неолита, тоест около 9500 г. пр. Хр. Първите професионални пивовари са жени, наречени brewsters. Преди близо 7000 години в Месопотамия техните умения се смятали за толкова важни, че били единствените, на които се разрешавало да произвеждат напитката. Древните египтяни построили пирамидите, докато пиели бира. Според Патрик Макгаверн, археолог от университета в Пенсилвания, работниците в Гиза получавали около 4 литра бира на ден. Не става ясно поради какви причини напитката е предлагана на работниците. Бирата е и естествена бариера срещу камъни в бъбреците. Проучване, публикувано в \"Американския журнал по епидемиология\", изчислява, че една бутилка пиво, консумирано всеки ден, намалява риска за камъни в бъбреците с около 40%. Напитката е полезна за зрението. Канадски учени открили, че една бира на ден е достатъчна да повиши антиоксидантите в тялото ни и да предотврати катаракта на очите. Бирата понижава кръвното налягане. Изследователи от Харвард установяват, че умерената консумация на бира води до по-малка вероятност от високо кръвно налягане. Напитката заздравява плътността на костите. Според проучване на американския университет \"Туфтс\" хората, които пият по една-две бири на ден имат 4,5% по-висока плътност на костите, отколкото тези, които не консумират пиво изобщо. Според изследването обаче тези, които пият повече от две бири на ден, имат 5,3% по-ниска костна плътност. Бирата съдържа фибри, които помагат на храносмилането. Те поддържат редовната функция на стомаха и намаляват нивата на холестерол. Само бирата и млякото съдържат молекулата никотинамид рибозид. Тя подобрява метаболизма в клетките, предпазва от затлъстяване, засилва мускалите, помага срещу стареенето на клетките и удължава живота.", "date": "2020.01.27", "title": "Бирата стимулира мисловния процес"}
{"url": "https://duma.bg/pochina-hudozhnikat-andrey-daniel-n207710", "text": "Почина големият български художник и професор в Националната художествена академия Андрей Даниел, съобщиха от Софийската градска художествена галерия. Роден на 28 март 1952 г. в Русе, той работи основно в областта на живописта, но също и стенопис, сценография, графика и оформление на книги. Носител е на множество награди, сред които Националната награда за живопис \"Владимир Димитров - Майстора\" (2012), Кристална звезда на галерия \"Макта\", София (1997), I награда, Обща художествена изложба \"Портрет\", Пазарджик (1988), диплом, Международен конкурс по живопис, Кошице, Словакия (1983). Има над 100 участия в представителни изложби на българско изкуство в страната и чужбина и над 50 публикации. Автор е на книгата \"Неща, места и хора\" (2011, ИК \"Захарий Стоянов\"). Член-кореспондент е на БАН. Андрей Даниел е син на известния театрален режисьор Леон Даниел. ", "date": "2020.01.27", "title": "Почина художникът Андрей Даниел"}
{"url": "https://duma.bg/predstavyat-zelenoto-uho-ot-lyuben-dilov-v-grinuich-n207711", "text": "Любен Дилов-син, Маргарита Дилова и издателство \"Ентусиаст\" организират представяне на книгата \"Зеленото ухо\" от Любен Дилов на 29 януари от 18.30 ч. в  Книжен център \"Гринуич\" в София, бул. \"Витоша\" 37. Входът е свободен.", "date": "2020.01.27", "title": "Представят \"Зеленото ухо\" от Любен Дилов в \"Гринуич\""}
{"url": "https://duma.bg/silviya-borisova-e-prevodach-na-yanuari-v-stolichnata-biblioteka-n207712", "text": "Гост в поредицата \"Преводач на месеца\" в литературния клуб на Столичната библиотека днес, 27 януари, от 18.30 ч. ще бъде полонистката Силвия Борисова, която има над 40 преведени книги. Сред превежданите от нея автори са още Олга Токарчук, Болеслав Прус, Ярослав Ивашкевич, Славомир Мрожек, Адам Загаевски, Юзеф Тишнер, Чеслав Милош, Анджей Вайда, Йежи Пилх, Павел Хюле и др. Тя бе удостоена през декември 2019 г. с държавната награда на Полша \"Златен кръст\". Водещ на събитието ще бъде Силвия Чолева, основен представящ - Марин Бодаков, а Симеон Германов (китара) ще разнообразява словото с музика.", "date": "2020.01.27", "title": " Силвия Борисова е преводач на януари в Столичната библиотека"}
{"url": "https://duma.bg/37-romana-sa-nominirani-za-evropeyskata-literaturna-nagrada-dimitar-dimov-n207714", "text": "Българските книгоиздатели номинираха 37 романа, които ще се състезават във второто издание на престижната Европейска литературна награда \"Димитър Димов\". В края на март експертното жури на конкурса ще посочи петте романа-финалисти, а победителят ще бъде избран между тях на почетна церемония във Варна през месец май. Първият етап от второто издание на Европейска литературна награда за роман \"Димитър Димов\" приключи. 21 български издателства подадоха номинациите си за общо 37 романа, 13 от които са от чуждестранни европейски автори, а 24 - от български. Както ДУМА писа, освен Европейската литературна награда за роман \"Димитър Димов\", тази година журито ще връчи и още едно отличие - за превод на най-добре представилия се преводач на роман сред подадените от издателите номинации.", "date": "2020.01.27", "title": "37 романа са номинирани за Европейската литературна награда \"Димитър Димов\""}
{"url": "https://duma.bg/plamenni-strasti-v-tvorbite-na-prochuti-kompozitori-n207713", "text": "Още от древни времена Рим, и по-общо - Италия, се слави като земя на пламенните страсти. Земи на гореща и красива любов, но и на предателства, убийствени сплетни и разгул. През различните епохи всичко това намира ярко въплъщение в творчеството на художници и композитори, поети и драматурзи. С концерта си \"Пламенни страсти в музиката на Италия\" вокалният ансамбъл \"Impression\" разказва за всичко това днес, 27 януари, от 19 ч. в камерна зала \"България\", заедно с Янко Маринов - чембало и пиано, и със специалното участие на Дейвид Маккюн (Канада) и актрисата Юлияна Сайска. В програмата ще прозвучат пламенните еротични мадригали от Клаудио Монтеверди - Si ch'io vorrei morire, SV 89 (Quarto libro de madrigali), Dolcissimo uscignolo SV 161 (Madrigali guerrieri et amorosi... libro ottavo), Chi vol haver felice e lieto il cor, SV 162 (Madrigali guerrieri et amorosi... libro ottavo), дисонантните мотети на Карло Джезуалдо, Magnificat от Антонио Вивалди, екстравагантни ренесансови мадригали и мотети за нисък бас в stile rappresentativo и рядко изпълнявани оригинални творби за соло пиано на италианския композитор и знаменит пианист Феручо Бузони. Акцент в програмата са мотети на Карло Джезуалдо - композитора, с чието име се свързва едно от най-известните убийства в историята на музиката. Двойно убийство, увековечено и в стихове от поета Торквато Тасо, и в творбата на Джовани Балдучи \"Опрощението на Джезуалдо\", която и до днес може да бъде видяна в олтара на църквата \"Санта Мария дел Грацие\" в Джезуалдо.  Si ch'io vorrei morire, SV 89 (Quarto libro de madrigali) Dolcissimo uscignolo SV 161 (Madrigali guerrieri et amorosi... libro ottavo) Chi vol haver felice e lieto il cor, SV 162 (Madrigali guerrieri et amorosi... libro ottavo)", "date": "2020.01.27", "title": "Пламенни страсти в творбите на прочути композитори"}
{"url": "https://duma.bg/nakaraha-mumiya-da-progovori-n207705", "text": "Изследователи са изпълнили желанието на мумифициран египетски свещеник за живот след смъртта, като възпроизвели гласа му с изкуствени гласови струни. Несямун е живял по време на управлението на фараона Рамзес XI, между 1099 и 1069 г. пр.н.е. Като свещеник в Тива той би трябвало да има силен глас за своите ритуални задължения, които включвали пеене. Експерти са създали 3D отпечатана гласова кутия въз основа на гърления тракт на Несямун, който е сканиран, за да се установят точните му размери. Специалистите използвали и изкуствения звук на ларинкса и синтезираха звук, който трябва да наподобява гласа на египетския свещеник. Смята се, че това е първият подобен проект за успешно пресъздаване на говора на мъртъв благодарение на нови технологии. В бъдеще изследователите се надяват да използват компютърни модели за пресъздаване на пълни изречения в гласа на Несямун. Изследването, проведено от учени от Royal Holloway, University of London и University of York and Leeds Museum, е публикувано в списанието Scientific Reports.", "date": "2020.01.27", "title": " Накараха мумия да проговори"}
{"url": "https://duma.bg/skapi-bileti-za-ludogorets-inter-n207704", "text": "Лудогорец ще продава доста скъпи билети за мача от 1/16-финалите в Лига Европа с Интер. Срещата е на 20 февруари от 19.55 ч. на ст. \"Хювефарма Арена\". \"Поради големия интерес към двубоя клубът въвежда лимит при продажбата на входни талони - до два броя на човек\", съобщиха разградчани. Продажбата стартира днес в 10.00 часа. За Централна трибуна пропуските за сблъсъка с миланския гранд са по 90 лв. За сектор \"В\" в блокове 3 и 4 сумата е същата, а за блокове 1, 2, 5 и 6 ценните хартийки са по 75 лв. Толкова са за сектор \"А\" 1. За сектор \"Г\" и за трибуна \"Моци\" билетите са по 50 лв. Феновете на Интер ще бъдат настанени в сектор \"А\", а в \"Г\" ще бъде пуснат в продажба за привържениците на \"орлите\". В момента капацитетът на съоръжението е 10 254 души.  В същото време Лудогорец се интересува от халфа Джейк Ларсон, твърди шведският вестник \"Спортбалдет\". 21-годишният играч в момента е в елитния Йоребро, като миналия сезон вкара 8 гола и добави 2 асистенции в 27 мача. Ларсон е национал на Швеция до 21 г., като има шест мача и два гола. През миналото лято се заговори, че интерес към младока проявяват Интер и Бреша. Изданието допълва, че от Лудогорец вече са заявили официално своя интерес към Ларсон. В Разград продължават да търсят отбор на Мей Махлангу. Южноафриканецът се завърна в Делиормана след година под наем в Ордабаси, където вкара 3 гола в 29 мача. Заедно с него в казахстанския тим бе и нападателят Жоао Пауло, който вече бе закупен от Ордабаси. Вариантите пред Махлангу са или отново да играе като преотстъпен в тима от Казахстан или да бъде закупен. 30-годишният играч бе част от първия лагер на Лудогорец в Турция, но не записа и минута. Освен това той няма паспорт от ЕС и няма как да бъде картотекиран за срещите от първенството. Квотите са заети от Рафаел Форстър, Дан Битон, Мавис Чибота, Стефан Баджи и Талеб Тауата. Иначе Лудогорец продължава лагера в Белек, Турция, а в сряда ще играе контрола с Кайрат (Каз).", "date": "2020.01.27", "title": "Скъпи билети за Лудогорец - Интер"}
{"url": "https://duma.bg/treta-strandzha-za-daniel-asenov-n207701", "text": "Даниел Асенов (52 кг) спечели Купа \"Странджа\" за трети път. Многократният ни европейски шампион взе трофея и в 71-вото издание на турнира, след като триумфира без бой във финала. Причината бе, че съперникът му Габриел Ескобар (Исп) имаше вирусно заболяване. Другите ни двама финалисти Благой Найденов (81) и Радослав Панталеев (91) също не се качиха на ринга в спора за златото. Съперниците им съответно  Степан Хрекул (Укр) и Емануел Рейес (Исп) също изненадващо се разболяха и отказаха да се бият. \"Прибираме се за два-три дни, колкото да си освежим багажа, и се качваме на Белмекен. Този турнир беше добра подготовка за олимпийската квалификация през март в Лондон. Радвам се, че пак спечелих трофея, но малко съжалявам, че не успях да играя на финала заради феновете, които бяха дошли да гледат. Яд ме е, защото имам да връщам на испанеца от Европейското в Минск\", каза Асенов. Той се изравни по отличия със Серафим Тодоров. Лидери по този показател са Даниел Петров и Цачо Андрейковски с по 4. Иначе българските боксьори завършиха \"Странджа\" и с 5 бронзови медала - на Габриела Петрова, Деница Елисеева, Мелис Йонузова, Боян Асенов и Симеон Чамов. Купата за най-добър боксьор на турнира отиде при световния шампион от Хамбург 2017 Александър Хижняк (75). Украинецът беше меко казано убедителен в зала \"София\", а във финала разби Вадзим Панку (Блрс) с 5:0 съдийски гласа. Освен световен шампион Хижняк е и два пъти европейски. Финландката Мира Потконен (60) бе избрана за най-добра при жените. Във финала тя победи световната шампионка от Ню Делхи 2018 Кели Харингтън (Ирл). \"Доволна съм, че спечелих толкова силен турнир. Конкуренцията беше висока. Във финала се чувствах добре и се радвам, че успях да спечеля\", обяви Потконен.", "date": "2020.01.27", "title": "Трета \"Странджа\" за Даниел Асенов"}
{"url": "https://duma.bg/chenchev-iska-da-se-obarne-vnimanie-na-vsichki-otbori-n207703", "text": "Бившият пресдиректор и член на УС на ЦСКА Иван Ченчев призова държавата да обърне внимание на всички футболни отбори. Депутатът от \"БСП за България\" недоволства от събитията в Левски, където феновете търсят помощ от премиера Борисов за спасението на \"сините\". Те са изправени пред финансов колапс, защото държавата се кани да отнеме лотарийния бизнес на шефа на клуба Васил Божков. \"Чудя се и се мая - феновете на Левски питаха премиера какво е виждането му за клуба. А какво е виждането на премиера за Дунав? А какво е за ЦСКА? А за останалите български клубове? Всички отбори трябва да бъдат пазени, защото хората ги носят в сърцата си. Те трябва да бъдат пазени заради любовта на хората, а не заради корпоративни интереси\", обяви пред \"Канал 3\" Ченчев. \"Не мога да разбера защо ЦСКА продължава да плаща. Какво искат от ЦСКА? Какво е направило министерството, забило ли е един пирон през всички тези години? Имаше един случай по мое време в ЦСКА. Тогава клубът тръгна да реновира нещо по базата и едно дърво беше залято с нафта. Започна да съхне дървото и викнаха екозащитници... Е, много готино. Много удобно за някои. Трябва да има равнопоставеност между всички клубове\", добави Ченчев. През декември той дари на школата на \"армейците\" всичките си вземания от фалиралото автентично ЦСКА в размер на 15 000 лв.", "date": "2020.01.27", "title": "Ченчев иска да се обърне внимание на всички отбори"}
{"url": "https://duma.bg/popov-na-13-stotni-ot-tochkite-v-kitsbyuel-n207702", "text": "Алберт Попов остана на 13 стотни от точките в слалома от Световната купа по ски в Кицбюел. 22-годишният българин се пусна по легендарната писта \"Щрайф\" за 52,02 сек. и не успя да се класира за втория манш, където влизат първите 30. Тази позиция с равни времена разделиха Себастиан Холцман (Гер) и Йоханес Щролц (Ав), които дадоха по 51,89 сек. Именно първите 30 печелят точки. Попов беше по-бавен от победителя в първия манш Лукас Браатхен (Нор) с 1,53 сек., който стартира 34-и. Другият ни представител Камен Златков допусна грешка и не успя да финишира. През миналия сезон Попов завърши на 9-о място в Кицбюел, като това бе и първото му влизане в топ 10 на състезание от Световната купа. Първи на слалом в австрийския курорт е Даниел Юл (Швейц) с общо време 1:41:50 мин. Втори е Марко Шварц (Ав) на 0,12 сек., пред Браатхен и Клеман Ноел (Фр) на по 0,37 сек. и др. В събота на спускане шампион стана Матиас Майер (Ав) с 1:55:59 мин., а с еднакво време Винсент Крихмайер (Ав) и Беат Фойц (Швейц) разделиха второто място на по 0,22 сек. от победителя. В генералното класиране начело излезе Хенрик Кристоферсен (Нор) със 741 т., а Попов е 80-и с 55 т. За малкия Кристален глобус на слалом българинът е 30-и с 55 т., а пръв е Кристоферсен с 452.", "date": "2020.01.27", "title": "Попов на 13 стотни от точките в Кицбюел"}
{"url": "https://duma.bg/rezultati-n207695", "text": "Славия - Спартакс Юрмала (Лат) 1:0 Г. Иванов (23); Берое - Лехия Гданск (Пол) 0:1 Пайшао (32); Арда - Динамо Тбилиси (Груз) 3:2 1:0 Делев (23) 2:0 Василев (62) 3:0 Руменов (71) 3:1 Ахвледани (87) 3:2 Бабунадзе (89); Ботев Пд - ФК Чайка (Рус) 3:0 2:0 Тонев (70 и 71) 3:0 Илиев (84); Етър - Каспий (Каз) 0:1; Ботев Вр - Напредак (Сърб) 1:2; ЦСКА 1948 - Зенит-2 (Рус) 4:0 2:0 Александров (35 и 37) 3:0 Гущеров (40) 4:0 Младенов (49); Монтана - Спортист Своге 1:0 Илиев (7); Локо Сф - Доброславци 4:0; Септември (Сф) - Ниредхаза Спартакус (Унг) 0:0; снощи: ЦСКА-Сф - Шонан (Яп); Царско село - Урал (Рус). Футбол по Диема спорт 22.00 Борнемут - Арсенал по Евроспорт 1 Тенис 15.00  и 1.55 \"Гейм, Шет и Матс\" и \"Аустрелиън оупън\" Колоездене 0.00 Обиколка на Сан Хуан (II етап) по Евроспорт 2 Колоездене на писта 22.00 Шест дни на Берлин", "date": "2020.01.27", "title": "Резултати"}
{"url": "https://duma.bg/nedelev-pod-vapros-za-ligata-na-natsiite-n207698", "text": "Тодор Неделев може и да пропусне мачовете от Лигата на нациите в края на март. Националът получи тежка контузия в контролата на Ботев Пд с руския Чайка (3:0), като даже беше изнесен на ръце от лекарския щаб. Сега халфът ще премине пълни медицински изследвания, за да се установи колко сериозна е травмата в дясното му коляно. \"Единственият много неприятен момент е контузията на Неделев. Надявам се да не е сериозна, защото той е важен човек за нашия отбор, и искам да се възстанови за тежките мачове, които ни очакват през втория полусезон\", каза треньорът Ферарио Спасов.", "date": "2020.01.27", "title": "Неделев под въпрос за Лигата на нациите"}
{"url": "https://duma.bg/aoiyama-pada-v-yerarhiyata-na-sumoto-n207699", "text": "Даниел Иванов-Аоияма ще падне в йерархията на сумото. На януарския супертурнир българинът беше със звание \"маегашира-8\", но за следващата надпревара ще е по-ниско, защото завърши с повече загуби в японската столица. Борецът от Елхово успя да спечели едва четири схватки, а в последната отстъпи на  \"секиваке\" Такаясу, който използва техниката \"хикиотоши\", за да свали съперника на дохиото. Токушорю надви Такакейшо и спечели първа титла в кариерата си. 33-годишният японец стигна до трофея с най-ниския възможен ранг - \"маегашира-17\", като до момента най-доброто му постижение беше второ място в същата надпревара 2015 г. Токушорю се бори само на един турнир миналата година и завърши с 4:11 при ранг \"маегашира-14\". В Токио той загуби само от \"маегашира-16\" Кайсей във II кръг, след което направи серия от 13 победи.", "date": "2020.01.27", "title": "Аоияма пада в йерархията на сумото"}
{"url": "https://duma.bg/dermendzhiev-prashta-povikvatelna-na-indiana-vasilev-n207697", "text": "Селекционерът на България Георги Дерменджиев може да изпрати повиквателна на Индиана Василев за мача с Унгария на 26 март и евентуално за финала в Лигата на нациите с Исландия или Румъния. Българинът даже ще попадне в списъка за контролата с Беларус на 26 февруари. Той обаче трябва да реши дали иска да играе за \"лъвовете\", или за САЩ, където е израснал. 18-годишният Василев вече се включи в няколко мача за Астън Вила, като дори дебютира във Висшата лига.", "date": "2020.01.27", "title": "Дерменджиев праща повиквателна на Индиана Василев"}
{"url": "https://duma.bg/bozhinov-debyutira-za-septemvri-n207696", "text": "Валери Божинов дебютира за лидера във Втора лига Септември в контролата с Ниредхаза Спартакус (0:0). Рекордьорът по сменени отбори даже започна като титуляр. Бившият национал поддържа форма със столичани с надеждата отново да си намери клуб в чужбина. Есента той игра в Ботев Вр, но напусна, след като вторият му баща Сашо Ангелов беше изгонен от треньорския пост.", "date": "2020.01.27", "title": "Божинов дебютира за Септември"}
{"url": "https://duma.bg/levski-slaga-tiam-na-peykata-n207700", "text": "В Левски ще сложат звездата на тима Хали Тиам на пейката. Сенегалецът отказва да подпише нов договор, а настоящият му изтича през лятото, като може да напусне \"Герена\" без пари. Шефовете на \"сините\" са му предложили по-висока заплата, но състезателят категорично отказвал. Така ако той остане в отбора до края на договора си, почти сигурно ще търка пейката. През зимата Левски подсили халфовата линия с национала Симеон Славчев и с 23-годишния нидерландец Стайн Спиерингс. Двамата са гласени за титуляри предвид отказа на Тиам да преподпише. Есента в центъра на терена африканецът действаше с Мартин Райнов, който в момента треньорът Петър Хубчев му търси нова позиция. Левски заминава днес на лагер в Алания, Турция. Отборът вече се окомплектова, защото към групата се присъедини и Холмар Ейолфсон. Исландският защитник беше в САЩ на турне с националния си отбор и дори вкара гол при победата над Канада с 1:0. Той обаче може и да бъде продаден тези дни, защото интерес прояви английският елитен Борнемут. В Алания \"сините\" ще изиграят контроли с Пюник (Арм), Гьорче Петров (Мак), Узбекистан до 19 г. и с Олександрия (Укр). Левски ще лети с чартър с втородивизионните Локо Сф, Пирин, Монтана и юношеският национален тим на България до 19 г.", "date": "2020.01.27", "title": " Левски слага Тиам на пейката"}
