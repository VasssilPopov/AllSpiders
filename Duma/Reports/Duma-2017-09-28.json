{"url": "http://duma.bg/node/153327", "text": "\"Законопроектът на управляващите не си поставя за цел борба с корупцията. Орган, избиран от НС, който се отчита пред него, не може да се бори с политическата корупция.\" Това заяви зам.-председателят на ПГ на \"БСП за България\" Крум Зарков. \"Ние се фокусираме върху определен кръг хора, върху определени правомощия. Предлагаме професионалисти, които да разследват евентуалните престъпления на хората от високите нива на властта\", обясни Зарков. \nАнтон Кутев от БСП заяви, че е бил свидетел на корупция, и припомни обаждане от премиера Борисов до шефа на митниците, за да нареди спирането на митническа проверка. Кутев даде пример как би работила агенцията, предлагана от левицата, по случая с апартаментите на Цветан Цветанов. \"Ако разследването и основните доказателства не бяха паднали върху НАП, чийто председател се назначава от НС и правителството, ако нашият закон работеше и имаше орган, който е независим, тогава с този председател на най-голямата партия просто нямаше да се стигне до третата инстанция, която да го оправдае, защото доказателствата щяха да бъдат надлежно събрани\", категоричен бе Кутев. Той припомни, че Висшият адвокатски съвет заяви, че законопроектът на правосъдното министерство е противоконституционен по концепция. Частта му за отнемане на имущество в полза на държавата противоречи на конституционни норми, на международни европейски правни стандарти и на основни принципи на правото в европейската конвенция. \n\"Без разследване не става борба с корупцията. Това не се случва с превенция, нито с анализ\", категоричен е Жельо Бойчев. Той не смята за нормално управляващите да създадат нов орган, като съберат 5 неефективно действащи сега органа. \"ГЕРБ искат да си изберат и шефа, и органа, който да ги контролира и разследва. Нека си спомним и как Борисов управляваше съдебната система с есемеси\", заяви Бойчев.   \n", "date": "2017.09.28", "title": "Социалистите продължават с критиките към антикорупцонния закон на ГЕРБ"}
{"url": "http://duma.bg/node/153328", "text": "БСП внесе вчера в деловодството на НС законопроект, с който се предлага да бъде отменен Законът за достъп и разкриване на документите и за обявяване на принадлежност на български граждани към ДС и разузнавателните служби на БНА и да се закрие Комисията по досиетата. На мястото й социалистите искат да се създаде Институт за национална памет, който да събере целия архив на комисията. Той ще осъществява изследователска и издателска дейност, ще организира образователно-информационни форуми и ще си сътрудничи с чуждестранни институции. \nПрипомняме, че идеята на левицата бе представена още в началото на миналата година, но тя беше отхвърлена от мнозинството в НС. \nПроектът за Закон за архива на документите на ДС и на разузнавателните служби на БНА е подписан от 20 депутати от \"БСП за България\" начело с Корнелия Нинова. \nСоциалистите изтъкват, че за почти 10-годишното си съществуване Комисията по досиетата, вместо да внесе яснота и да стесни границите на нетърпимостта и омразата в обществото, е донесла повече объркване и скандали с разнопосочната, а понякога и взаимоизключваща се информация, която е разкривала. Не може т.нар. картонче само по себе си да се смята за доказателство за принадлежност към ДС, смятат от БСП. \n\"С промените в закона през февруари се увеличи броят на длъжностите в държавната администрация, които трябва да бъдат проверявани за принадлежност към ДС. Поради непрекъснато удължаващия се списък понятията \"публични длъжности по този закон\" и \"публични дейности по смисъла на този закон\" са загубили всякакъв смисъл\", категорични са социалистите. Те предлагат проверката дали определени лица са свързани с бившата ДС да остане, но да се извършва по искане на партии, професионални, синдикални, обществени и религиозни организации. Органите на властта също ще могат да изискват информация за лица, с които поддържат отношения, без значение на длъжността. На проверка не подлежат лицата, родени след 16 юли 1973 г., пише в проектозакона.   \n", "date": "2017.09.28", "title": "БСП внесе законопроект за закриване на Комисията по досиетата"}
{"url": "http://duma.bg/node/153329", "text": "\"Закони на опозицията, касаещи проблемите на гражданите, които сме внесли през май, юни и юли, не се гледат в комисиите. БСП остро възразява срещу този начин на работа на парламента.\" Това заяви зам.-председателят на ПГ на \"БСП за България\" Драгомир Стойнев при вчерашните дебати при гласуването на дневния ред на НС. Той призова парламентарният шеф Димитър Главчев да вземе мерки и да прекрати неглижирането на зоконопроектите на левицата. \n\"В обществото битува убеждение за безнаказаност на извършителите на престъпления, но тези законопроекти не са важни за управляващите. Нашите предложения за промяна в НПК са внесени на 25 май и още не са дебатирани във водещата правна комисия. Когато става въпрос за законопроект, касаещ възстановяването на отпадналото изискване в случаите на опасен рецидив, неизтърпяната част от наказанието да не е повече от 3 години, отново не е важно за управляващите. Става въпрос именно и за тези \"Нагли\", които си позволяваха в един период от време да отвличат български граждани\", обясни Стойнев. Той се възмути, че в същото време ловът и дивечът са изключително важни за управляващите и подобен законопроект е внесен като точка в седмичния дневен ред на НС. \"А той е внесен на 13 септември. Хората не се вълнували кога ловците могат да ловуват\", подчерта социалистът.   \n", "date": "2017.09.28", "title": "НС неглижира законите на опозицията, касаещи проблемите на гражданите"}
{"url": "http://duma.bg/node/153330", "text": "Върнете на държавата парите, които тя е изплатила заради ваши действия като вътрешен министър, заради които България беше осъдена в Страсбург. С този призив зам.-председателят на ПГ на \"БСП за България\" Антон Кутев се обърна вчера към Цветан Цветанов. Социалистът застана на парламентарната трибуна след изказване на лидера на депутатите от ГЕРБ, който репликира декларацията на председателя на БСП Корнелия Нинова, която остро атакува кабинета. Изречените в нея констатации предизвикаха словесен дуел между социалисти и гербаджии. (Пълният текст - на стр. 11.)  \n\"Г-н Цветанов, в телевизионно предаване в понеделник говорих за политики и за корупция, с която някои свързват Вашето име, не знам защо. Ако исках да говоря за корупция, щях да говоря по друг начин. Благодарение на Ваши лични нападки и лични действия като министър държавата България е осъдена няколко пъти в Страсбург. От Борислав Гуцанов, от бившия вътрешен министър, от кой ли не. Парите, които е изплатила държавата на тези хора, са повече от тези, които Вие самият сте декларирали за всичките имоти, които имате. Ако Ви ги вземат и ги върнат на държавата, би било справедливо\", припомни Кутев. Той обвини Цветанов, че е внесъл тона на лични нападки. \"Вижте си записите отпреди 5-6 години. Вижте какво сте говорили за един куп хора. По какъв начин свързвахте години наред мен и моята партия с Пешо Сумиста, на който един от нашите бивши депутати бе издал пропуск като на шеф на федерацията по ръгби. Вие лично! Конструктивно ли беше?\", попита Кутев. \n\"Нека бъдем конструктивни. Нека бъдем единни. Нека не влизаме в тълкуване на това кой какво е казал. В началото сме на стабилен мандат\", заяви преди това Цветанов. Той не пропусна да похвали \"успехите\" на правителството и изтъкна направеното в сферата на образованието и на енергийната ефективност. \"Нуждаем се от конструктивен диалог, защото ни предстои председателство. Във всички тези мероприятия, които са планирани за провеждане от българския парламент, нека да бъдем единни\", продължи с кротък глас Цветанов. Независимо от апелите си за конструктивен диалог той обвини социалистите, че с поведението си се надяват да спечелят на своя страна повече гласоподаватели. \nНаправихме политически съвет в понеделник и действително отчетохме слабостите, които бяха допуснати през последните няколко седмици, призна Цветанов за раздори в управляващата коалиция. Трябва да фокусираме вниманието си върху ефективността на управлението, а не върху това, което е казал вицепремиерът Симеонов, подчерта Цветанов, визирайки думите на лидера на НФСБ, който проплака, че \"напоследък нямаме диалог\". \"От мен лични нападки няма да чуете. Извлякъл съм си поуки\", обеща лицемерно Цветанов. Снимка Емилия Костадинова     \n", "date": "2017.09.28", "title": "Кутев поиска от Цветанов парите, платени от България заради издънките му  "}
{"url": "http://duma.bg/node/153331", "text": "Община Малко Търново обяви частично бедствено положение след обилните валежи през последното денонощие, съобщи кметът Илиян Янчев. Той уточни, че най-сериозно е положението край селата Младежко и Граматиково. \"Обилните валежи създадоха проблеми и в местността Качул при река Велека. Има реална опасност мостът да бъде залят от придошлата вода. На метър под съоръжението е. На място има патрул на Гранична полиция. Ако трябва, ще затворим пътя за Малко Търново. Обявихме частично бедствено положение преди няколко минути, след като събрахме кризисния щаб\", каза Янчев. Река Младежка също излезе от коритото си, което блокира пътя за село Младежко. Вчера сутрин на място е изпратена тежка техника, с която селото да бъде снабдено с хляб. \n\"Щетите по пътната инфраструктура са сериозни. Положението е тежко край Бяла вода, Калово и Заберново. Дъждът намаля, надяваме се да няма още сериозни валежи. В най-невралгичните точки започнахме почистване на деретата от наноси\", обобщи Янев. \nГраматиково остана и без вода, защото придошлата река Велека е заляла помпите на ВиК, което е наложило те да бъдат изключени. Кметът на Малко Търново увери, че днес в центъра на селото ще има водоноска. В село Калово пък няма ток. От ЕВН работят по отстраняването на аварията, очаква се до края на деня електрозахранването да бъде възстановено.    \n", "date": "2017.09.28", "title": "Заради валежите обявиха частично бедствено положение в Малко Търново"}
{"url": "http://duma.bg/node/153332", "text": "Прокурорската колегия на Висшия съдебен съвет единодушно избра вчера Радослав Димов за районен прокурор на София. Той беше единствен кандидат за поста и в момента е временен ръководител на Софийската районна прокуратура. \nДимов пое управлението на Софийската районна прокуратура, след като Петър Белчев подаде оставка. Той обясни оттеглянето си от поста с поемане на морална отговорност заради случая със Стефан Станев, който уби приятелката си Виола, а проверка след това установи, че обвинители от СРП са отказали няколко пъти да започнат разследвания срещу него за закана с убийство. \nДимов има 16 години стаж като прокурор в СРП. От 2008 г. до момента е зам. районен прокурор на София, а от над 8 години е и ръководител на трети отдел \"Общоопасни престъпление и престъпления, извършени от служители на ДАНС, МВР и ГД \"Охрана\" при Министерството на правосъдието.    \n", "date": "2017.09.28", "title": " Радослав Димов е новият районен прокурор на София"}
{"url": "http://duma.bg/node/153333", "text": "За пръв път в България вчера бе осъществена пряка конферентна видеовръзка с космонавтите, които летят в момента на Международната космическа станция. Това се случи в рамките на международната конференция \"Диалогът на нациите, организирана от Министерството на образованието и науката на Русия, Роскосмос, Югозападния държавен университет на гр. Курск, Руският културно-информационен център в София. Студенти, преподаватели, изследователи, млади учени участваха завчера в конференцията, чийто домакин бе ТУ-София, а вчерашното продължение в руското посолство бе изцяло посветено на космонавтиката и новите висши технологии. Науката е тази област, която трябва да бъде развивана приоритетно в ХХІ в., каза посланик Анатолий Макаров в приветствието си към форума. \nПо време на видеомоста с МКС ученици и студенти имаха възможността да задават пряко въпроси и получиха отговорите на двамата руски космонавти Сергей Рязански и Александър Мисуркин. Технически връзката бе осигурена от руските домакини чрез ретранслиране през Центъра за управление на полетите в Москва. Пред форума космонавтът Михаил Корниенко разказа за своя престой в космоса в течение на 340 дни. Сред гостите бяха българският космонавт Георги Иванов и Леонид Червяков, зам.-ректор на университета в Курск, където се преподават програми, свързани с космоса. Активен във въпросите бе и първият български студент, завършил тази година знаменития Московски авиационен институт, чийто възпитаник е и Корниенко. Снимки Емилия Костадинова     \n", "date": "2017.09.28", "title": "За пръв път в България връзка с космонавтите на орбита"}
{"url": "http://duma.bg/node/153334", "text": "Причината за внезапния отказ на ГЕРБ от кмета им в Хасково Добри Беливанов се оказа санирането и по-конкретно роднинските обвързаности на гербаджийския депутат и ексминистър Делян Добрев. Както ДУМА вече писа, партията призна, че напрежението ескалирало, след като кметът прекратил конкурсите за секретар на общината и за началници на няколко дирекции, мотивирайки се с възражения по процедурата от отпадналите кандидати. Беливанов счел жалбите за основателни и обявил конкурсната процедура за незаконосъобразна. Прекратените конкурси са за директори на дирекциите \"Администрация и правно-нормативно обслужване\", \"Финансово-счетоводни дейности и бюджет\" и \"Икономика и стопански дейности, управление на общинската собственост\" в общината. Доскоро финансовото звено в общината оглавяваше първата братовчедка на Добрев Росица Гаргова. Нейният съпруг пък, освен общински съветник и шеф на комисията по финанси, е съсобственик на фирмата \"Еко Традекс Груп\". Още на 30 август ДУМА написа, че въпреки забраната за подизпълнители в поръчката, компанията санира детска градина в Хасково в нарушение на договора за еврофинансиране, спечелен от други фирми. \"Еко Традекс Груп\" е в топ 3 на санирането в България и е спечелила обществени поръчки за над 100 млн. лв. \nИнтересите на Добрев прозират и от негово интервю от вчера за \"Епицентър\". Гербаджията изразява съжалението си за двамата напуснали зам.-кметове Евгени Консулов и Милена Трендафилова. \"Всичко, което се случи в града през последните 2 г., се дължи на тях. Визирам санирането на 100 блока с договори с етажната собственост, когато Консулов, Трендафилова и общински съветници от ГЕРБ обиколиха жилищните блокове и лично убедиха хората да се включат в програмата. Зам.-кметовете лично отговаряха за това програмата за саниране да бъде успешна. Община Хасково има 100 млн. лв. само по тази програма\", изпусна се Добрев. Той допълва, че към Хасково са заминали още 30 млн. лв. \"за две ремонтирани вече училища и 6 детски градини и много други проекти с европейско финансиране\". Въпросните сгради са санирани точно от фирмата на зет му. \n\"Община Хасково е подчинена на един приятелско-роднински кръг на областния координатор на ГЕРБ и депутат от управляващата партия Делян Добрев. През 2015 г., когато Добри Беливанов печели кметските избори, назначава на ключови позиции кум, зет и кумата на г-н Добрев\", обобщи вчера депутатът от \"БСП за България\" Елена Йончева. Тя уточни, че кумата на Добрев е секретар на общината, а кумецът му е зам.-кмет. Вторият зам.-кмет пък е негов бивш съдружник и съученик, кумовски са отношенията му и с председателя на ОИК. \"Кадрувал съм в община Хасково, защото ГЕРБ спечели изборите там. Добри Беливанов спечели благодарение на кампанията и подкрепата на ГЕРБ. А зам.-кметовете, за които се твърди, че съм им кум, бяха обявени още преди изборите. Наистина съм кум на единия от зам.-кметовете Евгени Консулов\", призна си Добрев. \nВ опит да се оправдае, гербаджията опита да намеси и БСП. Той обяви, че кметът Беливанов бил под влиянието на местния бизнесмен Иван Стаматов, \"бивш депутат, тясно свързан с левицата, \"златният пръст\", осигурил гласуването на кабинета на Сергей Станишев\". Стаматов наистина е бил депутат в 40 НС, обаче от БНС. Съпредседатели на парламентарната група тогава са Красимир Каракачанов и Стефан Софиянски. При поименното гласуване дали вотът за кабинета на Станишев през 2005 г. да е таен или явен, Стаматов и Евгени Жеков от БЗНС-НС заедно с Николай Кънчев от ВМРО подкрепиха тайното гласуване. \nЧрез фирмата си \"Монолит\"АД Стаматов явно разбърква финансовите схеми на Добрев и компания около санирането, се говори в Хасково. Запознати твърдят, че дружеството изпълнява поръчки за над 1,6 млн. лв. Името му се свързва и с консорциума \"Марсастика\", който също е взел над 17,7 млн. за саниране. \"Добри Беливанов ми е приятел от 30 г. От година не съм стъпвал в Община Хасково. Не съм се виждал с него и изобщо не ме интересува какво правят там\", коментира бизнесменът. \nЗам.-председателят на ГЕРБ Цветан Цветанов също охули кмета Беливанов. И той визира санирането на блоковете, но се оплака от \"забавяне поради липса на енергия и желание за успех\" от Беливанов.     \n", "date": "2017.09.28", "title": "Драмите на ГЕРБ в Хасково -  заради санирането"}
{"url": "http://duma.bg/node/153323", "text": "Групата на БСП в шуменския Общински съвет няма да подкрепи намерението на администрацията за теглене на нов общински кредит в размер на 2,5 милиона лева. Поемането на нов дълг е за изграждането на енергоефективно улично осветление. Идеята е заложена в актуализираната бюджетна прогноза на общината за периода 2018-2020 г. Документът ще бъде разгледан на сесия на Общинския съвет днес. \nСпоред председателя на групата съветници на БСП Данаил Данчев намерението не е грешка, но в конкретния случай има и друга алтернатива за решение на проблема. Предложението на БСП е уличното осветление да се обнови чрез т.нар. \"ЕСКО-договори\" с гарантиран резултат. \"Това е сравнително нова и различна процедура, чрез която фирмата изпълнител инвестира собствени средства в реализацията на проекта и след това се възмездява от реализираните икономии. Общината се задължава единствено да изплати сумата на реализираната икономия\", обясни Данчев. Според него подобни проекти за улично осветление чрез договори с гарантиран резултат вече са реализирани в Сливен, Сопот, Сапарева баня и други български общини.   \n", "date": "2017.09.28", "title": "Социалистите в Шумен се обявиха срещу тегленото на нов общински кредит"}
{"url": "http://duma.bg/node/153324", "text": "На поредна демонстрация против извличането на волфрам от мина в района излязоха вчера жителите на Велинград. Причината за недоволството е изготвянето на Оценка на въздействието на проекта върху околната среда, което ще се проведе в Пазарджик. Кметът на Велинград Константин Коев също смята, че мината ще замърси водата и курортния град. Той предупреди, че е възможно мината да се окаже пагубна за туризма и икономиката в района като цяло. \nПодобно мнение е изразил и адвокатът, наблюдаващ предаването на проекта за оценяване на въздействието на околната среда, Валентин Божков. Според него в концесионната площ попадат основните водохващания за питейната вода на града. \nСпоред местните жители е време \"разумът да надделее\" и Велинград да си остане силна туристическа дестинация.   \n", "date": "2017.09.28", "title": "Във Велинград отново излязоха на протест срещу мина за волфрам"}
{"url": "http://duma.bg/node/153325", "text": "Общинските съветници от БСП няма да подкрепят предложения от кмета на Стара Загора проект за изменение на Общия устройствен план (ОУП) в частта му за парк \"Бедечка\". Групата е против каквото и да е застрояване в парка, включително в южните територии, които трябва да бъдат планирани като зони за отдих със спортни съоръжения. Според левицата така предложеният план съществено променя територията на парка - такава, каквато беше зададена във въпроса на референдума. Съветниците се опасяват и от строителните намерения в северната част на парка, където вече има изградени жилища. \nОт БСП предлагат, след като се внася нов план, да се проведе обществено обсъждане, каквото е изискването и на Закона за устройство на територията. Групата припомня, че настоящият вариант на изменение е трети поред. \nНа старта на новия сезон от БСП вече готвят алтернативни предложения за общинския бюджет за 2018 г. \"Следващият бюджет трябва да спре да се фокусира само върху инфраструктурата и да обърне внимание на стратегическите проекти и развитието на Стара Загора за години напред. Той трябва да гарантира, че няма да се неглижират селата за сметка на общинския център, да предвиди повече средства за образование, култура, социални и младежки политики\", категорични са от левицата. Друг приоритет за левицата е общинската собственост, която да премине в режим на ефективно управление, а не на разпродаване. От БСП посочват, че ще следят стриктно дали общината упражнява контрол върху инфраструктурните проекти, за да няма повече случаи като ремонтите на кв. \"Железник\", плувния басейн, централния пазар и др. \n    \n", "date": "2017.09.28", "title": " БСП в Стара Загора против застрояването в \"Бедечка\""}
{"url": "http://duma.bg/node/153261", "text": "По покана на \"Българско дружество Калгари\" на 7 октомври Нели Петкова ще е специален гост на юбилейния концерт \"5 години българска фолклорна група \"Хайде на хорото\". В програмата изпълнителката е включила български народни песни в съвременни аранжименти, акапелни композиции, както и авторски поп парчета. \nНели Петкова е първият български артист със самостоятелен концерт в Studio Bell, home of the National Music Centre - Калгари. Престижният арт център се състои от Музей на канадската музика и впечатляваща концертна зала. \nСлед изявата си в Калгари изпълнителката ще отпътува за Ню Йорк, където ще приключи звукозаписите на съвместни проекти с американски музиканти. \n\"Единствено мой\" пък е нова авторска песен на Нели Петкова. Текстът е на Ивайло Вълчев, аранжимент - Васко Иванов-Декстър. Лирик видеото е дело на Радостин Събев-Шошо.   \n", "date": "2017.09.28", "title": "Поканиха Нели Петкова на юбилей в Калгари"}
