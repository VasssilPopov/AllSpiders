{"url": "http://www.duma.bg/node/161568", "text": "Новият Закон за платежните услуги и платежните системи мина и на второ четене в парламента. Чрез текстовете, разработени от БНБ, у нас се въвежда новата директива за платежните услуги в рамките на вътрешния пазар. Срокът, в който трябваше да бъдат въведени директивите в страните членки на Европейския съюз, изтече на 13 януари 2018 година. \nС приемането на новите текстове у нас се въвеждат редица европейски разпоредби, засягащи  доставчиците на платежни услуги (банки, платежни институции и дружества за електронни пари). Те ще бъдат задължени да ограничават и контролират рисковете, свързани със сигурността на плащанията. А в случай, че е възникнал значим операционен или свързан със сигурността инцидент, трябва незабавно да уведомяват за него Централната банка. \nОсновна промяна задължава доставчиците да установяват задълбочено идентичността на платеца при достъп до платежна сметка онлайн, при нареждане на плащане или при извършване на действие от разстояние. За целта се предвижда тройна защита на потребителите. Налагането на допълнителните защити се налага от тенденцията за нарастване на обема на електронната търговия, електронните плащания и появата на иновативни платежни услуги. За неизпълнение на разпоредбите се предвиждат сериозни глоби за доставчиците на платежни услуги - до 2 млн. лева.     \n", "date": "2018.02.23", "title": "Затягат контрола над онлайн разплащанията"}
{"url": "http://www.duma.bg/node/161571", "text": "Водят се разговори с ръководствата на двете т.нар. \"американски\" централи в Маришкия басейн за уточняване на невъзвръщаемите разходи по проектите. На тази база ще бъдат предоговаряни условията по договорите, а ако се наложи - те могат да бъдат и прекратени. Това съобщи енергийният министър Теменужка Петкова пред депутатите от енергийната комисия, предаде investor.bg. Тя припомни, че сигналът за нерегламентирана държавна помощ е подаден от бившата Държавна комисия по енергийно и водно регулиране и реално е срещу държавата, която е предоставила тази помощ. Това означава, че ако Европейската комисия се произнесе, че недопустима помощ има, България ще трябва да възстанови сумата, а след това може да заведе регресивен иск за възстановяване от самите инвеститори. \nПеткова обясни пред журналисти след края на заседанието, че в момента се разработва методика за изчисляване на невъзстановяемите разходи, които да бъдат платени на инвеститорите, за да бъде гарантирана тяхната инвестиция. \"Това вече ще даде възможност, ако се постигне такова съгласие, да бъдат предприети действия с цел и прекратяване на тези договори\", заяви Петкова, но отказа да коментира за каква сума става въпрос по отношение на тези невъзстановяеми разходи преди официално решение от Европейската комисия. \nЕнергийният министър уточни, че в договорите с AES Гълъбово и КонтурГлобал има клаузи за неустойка при предсрочно прекратяване, която е в размер на 3 млрд. лева общо и за двете централи, но изрази надежда, че няма да се стигне до изплащането на тази сума. \n    \n", "date": "2018.02.23", "title": "Договорите с американските централи можело да бъдат прекратени"}
{"url": "http://www.duma.bg/node/161566", "text": "БНБ e одобрила новите директори на Общинска банка. Ангел Геков, Петър Джелепов, Борислав Чиликов и Владимир Котларски ще ръководят банката след продажбата на собствеността й. Първите трима ще са изпълнителни директори, а Владимир Котларски ще е само член на управителния съвет. Ангел Геков беше в управленския екип на Общинска банка, преди да оглави Българската банка за развитие.След обявяване на  новото ръководство Общинска банка трябва да напуснат Сашо Чакалски, който досега оглавяваше финансовата институция, Людмила Василева, Лидия Станкова и Иванка Попова. От стария управителен съвет на банката остава само изпълнителният директор Николай Колев. Общинска банка смени собствеността си, след като БНБ одобри като купувач лихтенщайнското дружество за управление на активи CAIAC Fund Management чрез структурирания от него алтернативен фонд Novito Opportunities.   \n", "date": "2018.02.23", "title": "БНБ одобри новите директори на Общинска банка"}
{"url": "http://www.duma.bg/node/161567", "text": "Към края на 2017 г. активите, управлявани от местните и чуждестранните инвестиционни фондове, които осъществяват дейност в България, възлизат на 3,573 млрд. лева, съобщава БНБ. Техният размер нараства на годишна база с 25,3 на сто. Като процент от брутния вътрешен продукт общият размер на активите на местните и чуждестранните инвестиционни фондове към декември 2017 г. е 3,6 на сто, при 3 на сто от БВП към декември 2016 г. \nКъм края на декември 2017 г. активите на местните инвестиционни фондове достигат 1 млрд. и 319,3 млн. лева, като спрямо същия месец на 2016 г. те се увеличават с 278,4 млн. лева, или 26,7 на сто. Към края на четвъртото тримесечие на 2017 г. активите на фондовете, инвестиращи в акции, се повишават с 33,7 на сто до 531,7 млн. лева при 397,7 млн. лева към декември 2016 г., а тези на балансираните фондове се увеличават с 29,9 на сто до 266.3 млн. лева при 204,9 млн. лева към края на декември 2016 г. Средствата, управлявани от фондовете, инвестиращи в облигации, се увеличават с 18,9 на сто до 519,4 млн. лева към декември 2017 г. при 436,7 млн. лева към края на декември 2016 г. Фондовете, инвестиращи в облигации, притежават 39,4 на сто от общата сума на активите към декември 2017 г. при относителен дял от 42 на сто към декември 2016 г.   \n", "date": "2018.02.23", "title": "Над 3,5 млрд. лв. са активите на инвестиционните фондове"}
{"url": "http://www.duma.bg/node/161569", "text": "Спряната в началото на 2015 г. ТЕЦ \"Варна\" ще заработи и за свободния пазар, но ще участваме и в търговете за студен резерв. Това става ясно от думите на бившия транспортен министър Данаил Папазов пред \"Медиапул\", който е управител на новия собственик на централата. В края на миналата година компанията бе продадена от чешката ЧЕЗ на варненската фирма \"Сигда\" ООД, притежавана от дъщерята и сина на Данаил Папазов. От подадените в КЗК документи по сделката, чиято цена така и не бе официално обявена, стана ясно, че се планира възобновяване дейността на централата - първо един блок в рамките на три-четири месеца, а после още един до шест месеца. Начело на варненската електроцентрала застана някогашният дългогодишен шеф на държавната ТЕЦ \"Марица изток 2\" и бивш председател на борда на \"Българския енергиен холдинг\" Георги Христозов. \n\"Спекулации са слуховете, че се интересуваме само от студения резерв\", заявява Папазов и допълва, че намеренията са централата да е сериозен играч. \"Подали сме заявление в Министерството на околната среда и водите за комплексно разрешително за експлоатация на трите блока, сключили сме договор с \"Булгаргаз\" за доставка на природен газ от 1 юли, назначаваме хора и водим преговори за финансиране на газифицирането на блоковете\", казва Папазов. Той съобщава, че плановете са през март да се направят 72-часови проби как работи единият газифициран блок на централата, а реалната експлоатация да започне от 1 юли, откогато влиза в сила договорът с \"Булгаргаз\" за доставки през второто полугодие на 2018 г. По информация на \"Mедиапул\" договореното количество е 212 млн. куб. м природен газ за периода на доставката, като за целта ще се водят и преговори с руската \"Газпром\" за увеличаване на количествата синьо гориво за българския пазар след юли. \n    \n", "date": "2018.02.23", "title": "В ТЕЦ \"Варна\" назначавали работници  "}
{"url": "http://www.duma.bg/node/161565", "text": "Бъдещето на \"Евростат\" е в това да използваме повече дигиталните технологии, за да произвеждаме по-бързо и по-детайлна информация. Това ще бъде една от моите цели, за да бъде \"Евростат адекватен на информационните потребности, заяви пред БНР новият генерален директор на \"Евростат\" Мариана Коцева. Както вече стана известно, тя е първата жена начело на европейската статистическа служба. Според нея страната ни има своето място. Тя е категорична, че не трябва да се фокусираме в класациите, в които страната ни е на последни места. Като пример за положителна за страната ни класация Коцева посочи, че България има един от най-бързия интернет в ЕС.    \n", "date": "2018.02.23", "title": " Бъдещето на \"Евростат\" е в дигиталните технологии"}
{"url": "http://www.duma.bg/node/161544", "text": "Световен ден на комплимента се отбелязва на 1 март. Липсват обаче достоверни сведения за това кой точно е измислил този празник. Знае се само, че идеята е възникнала съвсем спонтанно и принадлежи на обикновени хора, водени от искреното желание поне един от 365-те дни в годината изцяло да бъде посветен на размяната на похвали и любезности. Напълно възможно е с течение на времето този почин да стане толкова популярен, че миговете, лишени от ласкателства, да станат редки изключения. Думата \"комплимент\" всъщност е с френски произход и буквално означава похвала, признание, възхищение или одобрение, насочени към определен човек с цел да бъде поласкан или да му се достави удоволствие. Не е тайна, че хората по различен начин се отнасят към подобен тип любезности. Заради всекидневната суета и постоянните грижи често просто забравяме или не се сещаме да кажем на човека до нас топли и добри думи. За някои обаче ласкателствата са лъжовни и им липсва искреност. Затова специалният празник, посветен на комплиментите, само засилва нелицеприятната страна на това явление. Необходимо е да се признае обаче, че донякъде тези разбирания не са лишени от основания. \nХубаво е да имаме предвид, че празникът не задължава никого да прави нещо неприятно. Тоест, ако ласкателствата се приемат по-скоро като лъжа, може да се потърсят мили думи, които няма да са неискрени. Но пък наистина е изключително приятно, въпреки всички грижи, Световният ден на комплимента да послужи като напомняне и катализатор за позитивни признания към онези, които го заслужават. Защото силата на думите е неизмерима: те могат да убиват и да изцеряват. \nИ тъй като за тях не са нужни пари или специална подготовка, адекватната им употреба във всекидневието само може да подчертае тяхната ценност, особено ако са изречени искрено. Още повече, че човешката душа е устроена така, та да разпознава лицемерието и да го разграничава от думите, идващи право от сърцето. \nВажно е да се помни, че комплиментите трябва правилно да се поднасят и правилно да се приемат. И, разбира се, добре е да се правят на място и не само при конкретен повод, но и когато спонтанно ви се прииска и чувствате, че без тях денят ви няма да е пълноценен. \nВсички знаят, че изразяването на възхищение или одобрение помага да се намери бърз и лесен път към сърцето почти на всеки човек. Това наистина е така, но все пак е редно комплиментът да е основателен, защото иначе ще доведе до ефект, противоположен на очаквания. Особено внимателно трябва да се изричат любезности по адрес на представители на други страни, тъй като традициите и разбиранията за рамките на приличието на много места по света са доста различни и понякога изненадващо странни. \nВ общуването с чужденци е важно да се помни, че между вашите и техните култури и обичаи е възможно да съществуват определени специфики. Затова, срещайки се с другоземци, се налага да се замисляме върху всяка дума, камо ли, когато правим комплименти. Понеже някои реакции на ласкателствата не просто може да предизвикат учудване, но и да доведат до неподозирани последици. \nВъв Великобритания например не бива да се целуват ръце на дамите и да се изричат похвали за външния им вид - това се приема като нещо изключително непристойно. В Норвегия комплиментите са еквивалент на най-неприемливата форма на ласкателството, което пък се смята за грях: дори децата от тази скандинавска държава не получават похвала за успехите си. Във Финландия одобрението е много интимен акт, затова не е редно да се изказва на публично място. Ако все пак не се сдържите или рискувате да изразите възхищението си пред останалите, жителите на тази студена страна ще се престорят, че не са ви чули. \nВ Египет пък съществува легенда, че син на фараона е починал, след като някой му е направил комплимент, затова не се учудвайте, ако изразеното възхищение предизвика агресивно отношение. В Италия не бива да хвалите малчуганите. Но в случай че все пак не успеете да се сдържите при вида на пухкаво бебе, подгответе се да станете свидетел на какви ли не еквилибристики от страна на родителите, които ще побързат да се отдалечат колкото се може по-бързо от вас и вероятно ще направят от пръстите си \"рогца\", познати по света най-вече като хевиметълски жест. Не бъдете прекалено любезни и с жените в мюсюлмански държави, понеже рискувате да се сблъскате с враждебността на местните представители на силния пол. \nНа някои места, като например в Канада и САЩ, комплиментите за визията на нежната половина на човечеството може да се изтълкуват като сексуални намеци или дори тормоз. В подобни случаи дамите имат пълното право да подадат оплакване в полицията. А в Гърция не бива да хвалите картини, вази или други предмети от интериора, тъй като в съответствие с традициите за гостоприемство в страната сърдечният домакин е длъжен да ви подари всичко, което сте споменали, че ви харесва. От само себе си се подразбира, че подобна щедрост не е особено искрена, но пък е част от особеностите на манталитета на жителите на южната ни съседка. Когато правите комплимент на китаец, не го сравнявайте с негов сънародник: не му казвайте, че е по-красив, по-добър или е по-способен от останалите. Обитателите на Поднебесната империя се смятат за голямо семейство, затова по-скоро ще се обидят заради съотечественика си, отколкото ще се зарадват на собствените си успехи. \nКогато в Япония искат да изразят възхищението си от някоя жена, казват, че тя прилича на змия. Най-нестандартни комплименти обаче се правят в Южна Корея, където представителките на нежния пол трябва да са раними, слаби и колкото се може \"по-уязвими\". А истинските мъже, на свой ред, всячески се стремят да пазят и обгрижват половинките си. Затова околните смело изказват мнението си за уморения вид на южнокорейките, подчертавайки колко зле изглеждат и обръщайки внимание, че вероятно са болни и се нуждаят от медицинска помощ. Само по този начин може да подчертаете тяхната \"порцеланова крехкост\" и природния им финес. \nТези, а и някои други национални особености предполагат познаването и спазването на определени правила при общуването с чужденци. Подобни знания не изискват грандиозни усилия и са много полезни, включително и при правенето на комплименти. Не е сложно да бъдат запомнени, но най-важното е да се прилагат често и на място, а не само по празници или с користна цел.     \n", "date": "2018.02.23", "title": "По комплиментите ще ги познаете, или философията на ласкателствата  "}
{"url": "http://www.duma.bg/node/161533", "text": "Актьорите Джесика Частейн и Идрис Елба разказват за ролите си в \"Принцесата на покера\" по време на ексклузивно интервю в \"Като на кино\". Зрителите ще го видят утре, 24 февруари, по bTV Cinema от 12,30 ч.  Звездно присъствие в предаването продължава с Уди Харелсън и Сам Рокуел, които споделят впечатления от номинациите за \"Оскар\" за филма с тяхно участие \"Три билборда извън града\". Гост в студиото ще бъде продуцентът и актьор Любо Нейков, който ще разкрие подробности за завръщането на \"Столичани в повече\", чийто 12-и сезон започва на 2 март по bTV.     \n", "date": "2018.02.23", "title": "Звезди гостуват в \"Като на кино\""}
{"url": "http://www.duma.bg/node/161534", "text": "Пред очите на зрителите влюбен мъж ще се престраши да падне на колене и да поиска ръката на любимата си, след като тя признава чувствата си към него с изпълнение на песента на Силвия Кацарова \"Обещай ми любов\". Дали ще приеме и ще продължи ли напред след кастингите на тъмно - ще стане ясно на 25 февруари от 20,00 ч. по bTV във втория епизод на \"Гласът на България\". \nБорбата за спечелване на таланти между четиримата треньори продължава с пълна сила, като тази неделя Поли и Камелия ще покажат какво е женска солидарност и как нежната половина от журито разрешава споровете си с финес. \nНа сцената на \"Гласът на България\" ще се появят няколко опитни и уверени в таланта и качествата си артисти. Сред тях е популярен актьор, който се изявява не само в театъра, но и в световното кино, където снима редом до звезди като Джейсън Стейтъм. Мъжът, който с гласа и усмивката си закова на стола Камелия, ще блесне на сцената на шоуто с изпълнение на класиката на Сам Кук \"A change is gonna come\". Младо момиче с трудно детство ще покаже как оцелява и лекува травмите си със силата на музиката и с историята си ще докаже, че мечтите побеждават страховете.   \n", "date": "2018.02.23", "title": "Предложение за брак в \"Гласът на България\""}
{"url": "http://www.duma.bg/node/161536", "text": "11 невръстни дарования, спечелили стипендии от bTV по проекта \"Талантът обича всяко дете\", поставят \"Алиса в страната на чудесата\" на 24 февруари, събота, от 14 ч. на сцената на Theatro. Представлението остроумно смесва логично и нелогично, чаровно се заиграва с думи и пространства, майсторски разплита границата и представите за реално и нереално, споделят създателите. В спектакъла, който досега е гостувал на камерната сцена на Младежкия театър \"Николай Бинев\" и в зала ДНК на НДК, участват общо 22 деца на възраст от 6 до 16 години. \nБилети се продават на касата на Theatro (ул. \"Върбица\" 12) и в мрежата на Еventim.   \n", "date": "2018.02.23", "title": " Талантливи деца ще представят \"Алиса в страната на чудесата\""}
{"url": "http://www.duma.bg/node/161535", "text": "Големите победители в тазгодишното разпределяне на музикалните награди БРИТ са Дуа Липа и Стормзи. Звездите бяха удостоени с по два приза. Дивата с косовски произход бе обявена за най-добра британска соло певица и в допълнение получи отличието за пробив. Рапърът пък бе признат за най-добър британски соло певец за годината, а с \"Gang Signs & Prayer\" грабна приза за най-добър албум. \nМузикантите от \"Горилаз\" взеха наградата за най-добра британска група, а \"Фу файтърс\" - за най-добра чуждестранна група. \nАмериканската хип-хоп звезда Кендрик Ламар е най-добрият чуждестранен изпълнител, а новозеландката Лорд получи същия приз при жените. \nПевецът и композитор Ед Шийран, номиниран в 4 категории, се задоволи само с приза за световен успех, който се присъжда на \"най-продавания\" британски творец (албумът \"Divide\" на англичанина е продаден в 12 млн. екземпляра). \nШоуто по обявяването на наградите БРИТ (съкращение от British Record Industry Trust), смятани за английски еквивалент на \"Грами\", се състоя в лондонската зала \"О2 Арена\". \n   \n", "date": "2018.02.23", "title": "Дуа Липа и Стормзи триумфираха на БРИТ"}
{"url": "http://www.duma.bg/node/161537", "text": "Най-добрите хоби-готвачи четвърто поколение ще сътворяват неочакваното в кухнята от новия сезон на MasterChef. Кулинарното риалити ще се излъчва от 26 февруари, всеки понеделник и вторник, в 21,00 ч. по bTV. \nСред претендентите за голямата награда - общо 21 самородни таланти, са преподавател по народни танци, бивш военен и участник в множество мисии, геолог, готвил за нашите учени в Антарктида, екзотична маникюристка, както и дама, открила любовта към храната след тежка трансплантация. В оспорваната конкуренция ще се включат още 30-годишен юрист с впечатляваща физика и бизнес за \"много пари\", съпруга на милионер, обиколила света и владееща 3 езика, пожарникар от Бургас с вкус към японска кухня, най-голямата сестра в семейство с 6 деца и други силни характери с афинитет към готвенето и стремеж към победа. Само един от тях ще заслужи титлата \"MasterChef\", сумата от 100 000 лв., като към всичко това се добавя и курс в най-престижната кулинарна академия Le Cordon Bleu в Лондон. \nКъм виртуозните готвачи - шеф Андре Токев и Петър Михалчев, се присъединява успешният ресторантьор и специалист по италианска кухня Лео Бианки, благодарение на когото шоуто ще е по-забавно на вкус и ще бъде подправено с щипка чуждестранен усет. Журито е подготвило за участниците интересни задачи, придружени от хлъзгав лед, безброй тръни и много капани. \n\"MasterChef България е емблематично предаване, което промени отношението на зрителите към качествената и здравословна кухня. Горди сме, че вдъхновяваме и останалите да развиват този телевизионен жанр. Четвъртият сезон е по-динамичен, с повече страст и емоция от всичко, което сме видели досега\", коментира Маргарита Александрова, директор \"Програма\" на bTV Media Group.   \n", "date": "2018.02.23", "title": " Четвърто поколение готви неочакваното "}
{"url": "http://www.duma.bg/node/161543", "text": "Премиерата на оперетата \"Царицата на чардаша\" е на 24 февруари от 19 ч. и на 25 февруари от 17 ч. в Музикалния театър. В юбилейния си сезон, в който чества 100 години от началото на професионалната оперета в България, театърът кани гост режисьори от родината на жанра. \nЗа режисьор-постановчик на една от любимите творби на Калман е поканен Адриан Холендер от Виена. Той е работил по проекти, свързани с операта, по цял свят. От българска страна помощник-режисьор е дългогодишната солистка, а в момента директор на Музикалния театър Марияна Арсенова. Холендер казва, че е доволен от професионализма на артистите от Музикалния театър. \"Тук се поддържа много високо ниво на оперетните артисти. Високо е професионалното равнище и на музикантите, хора и балета на театъра, което е много удовлетворяващо за мен като режисьор-постановчик.\"  \nАвстрийският гост признава, че неговото семейство е силно свързано с България. Баща му е прочутият оперен мениджър и дългогодишен директор на Държавната опера във Виена Йоан Холендер. Той е подал ръка в началото на творческия им път на големи наши имена в оперното изкуство като Веселина Кацарова, Калуди Калудов, Надя Кръстева, Красимира Стоянова.  \nЗад реализацията на постановката стоят имената на диригентите Юли Дамянов, Димитър Косев и гост диригент Любка Биаджони. Сценографията и костюмите са поверени на Иван Савов, а хореографията на младия Мариан Стефанов, работил дълги години в балета на Германската телевизия. Концертмайстор е Мария Кирова, хормайстор Людмил Горчев. В главните роли на \"Царицата на чардаша\" участват: като Силва - наред с утвърдената звезда на Музикалния театър Добрина Икономова ще видим и гостуващите млади солистки Ина Петрова и Лилия Илиева; Едвин - заедно с утвърдените имена Богомил Спиров и Пеньо Пирозов ще пеят и младите солисти Денко Проданов и Владимир Грудков; Щаси - Катерина Тупарова, Илона Иванова и Десислава Николова; Бони - Александър Мутафчийски, Александър Панайотов и Никола Чочев. В ролята на Цицилия ще се изявят водещите солистки на Музикалния театър, преди това изиграли блестящо ролята на Силва - Калина Ангелова, Марияна Арсенова, Светлана Иванова и Людмила Козарева. Участват и хорът, балетът и оркестърът на Музикалния театър.  \nБилетите за двете премиерни дати са изкупени, но публиката може да гледа \"Царицата на чардаша\" през март - на 17, 24 и 31, от 19 ч., съобщава София Стойчева, експерт ВО на НМТ.     \n", "date": "2018.02.23", "title": "\"Царицата на чардаша\" с две премиерни дати "}
{"url": "http://www.duma.bg/node/161572", "text": "Чешкото представителство на енергийната компания ЧЕЗ е взело решение да продаде активите си в България на енергийната компанията \"Инерком груп\" от Пазарджик. Информацията е на агенция Ройтерс, позовала се на съобщение на ЧЕЗ. \nПакетът от активи включва седем компании: \"ЧЕЗ България\", \"ЧЕЗ Електро България\", \"ЧЕЗ Разпределение\", \"ЧЕЗ Трейд България\", \"ЧЕЗ ИКТ България\", фотоволтаичната централа \"Орешец\" и дружеството \"Бара Груп\". Подписването на договора се очаква да стане до дни. \nВ началото на 2017 г. в ЧЕЗ са получени няколко индикативни оферти за активите в България от различни инвеститори, в резултат на което групата е стартирала преговори за евентуалната продажба. Офертата на \"Инерком\" е била значително над пазарната стойност на активите, определена чрез независима оценка, като по този начин носи положителна възвръщаемост от инвестициите в българските активи. По неофициална информация сделката е за 320 млн. евро. \n\"Инерком груп\" е семейна компания, собственост на \"Инерком инвестмънтс\", която е еднолична собственост на Гинка Върбакова. И двете фирми са регистрирани на \"Околовръстен път\" № 3 в София. В съвета на директорите са Гинка Върбакова, Малина Върбакова и Петрана Пайтакова. Според публична информация \"Интерком Груп\" ЕООД притежава три фотоволтаични парка. Тя се занимава, наред с други неща, с реконструкцията на сглобяеми къщи. Според отчета на \"Инерком груп\" ЕАД за 2016 г. публикуван в Търговския регистър, компанията е на загуба с 11 000 лв. \n\"Инерком груп\" не е известна в енергийните среди в България, няма и официален сайт. С тази сделка се продава най-големият частен енергиен бизнес в страната с приходи за общо над 1,8 млрд. лв. \n    \n", "date": "2018.02.23", "title": "Фирма на загуба купува активите на ЧЕЗ у нас"}
{"url": "http://www.duma.bg/node/161539", "text": "Фестивалът, посветен на едно от най-известните германски литературни произведения в историята - \"Фауст\" от Гьоте, бе открит в Мюнхен. В рамките на около пет месеца, до 29 юли, ще бъдат предложени 500 събития, включително изложби, литературни четения, театрални постановки, опери, филми, концерти и семинари, обединени от концепцията \"Фауст\" от нас, за нас без граници на креативността\". Началото на фестивалната програма вече бе поставено с изложбата \"Ти си Фауст. Драмата на Гьоте в изкуството\" в \"Кунстхале\" в Мюнхен. Експозицията ще даде възможност на посетителите да видят как героите от пиесата на Гьоте са били пресъздавани от различните художници през годините и да опознаят лицата на Мефистофел, Фауст и Гретхен. Сред акцентите в програмата на фестивала са също така операта на Ариго Бойто \"Мефистофел\", кинопрожекциите на класическия \"Фауст: Германска фолклорна приказка\" от 1926 г., дело на легендарния немски режисьор Фридрих Вилхелм Мурнау и на лентата на Ищван Сабо \"Мефистофел\" от 1981 г., както и специалната постановка на мюнхенския куклен театър \"Kasperls Spuikastl\", информира БГНЕС.   \nСнимка БГНЕС   \n", "date": "2018.02.23", "title": "Фестивал, посветен на Фауст, започна в Мюнхен"}
{"url": "http://www.duma.bg/node/161538", "text": "Мултиплатинената певица и седемкратна носителка на \"Грами\" Тони Бракстън ще отпразнува четвърт век на сцената с нов студиен проект. Деветият албум на поп иконата е озаглавен \"Sex and Cigarettes\" и ще излезе на 23 март от \"Анимато мюзик/Universal Music Group\" във формат стандартно CD. Това е първият самостоятелен албум на певицата след повече от десетилетие, на който тя е и копродуцент. През март 2014 г. Тони бе последният носител на \"Грами\", който заедно с Бейбифейс се присъедини към актьорския състав на Бродуейския мюзикъл \"After Midnight\" като специална гост-звезда. През май 2014 г. вълнуващите мемоари на певицата \"Unbreak My Heart\" публикува \"ХарпърКолинс\". Тони и сестра й имат огромен успех с участието си в тв риалити сериала \"Braxton Family Values\", който се завръща на екран през март.      \n    \n", "date": "2018.02.23", "title": "Тони Бракстън празнува 25 години на сцена с нов албум "}
{"url": "http://www.duma.bg/node/161573", "text": "\"Не ни искат в еврозоната\". Това заяви депутатът от БСП за България проф. Румен Гечев вчера по време на кръгла маса на тема \"Икономически растеж за всички в България\", организирана от фондация \"Фридрих Еберт\". Той обяви, че е имал разговори с председателя на Европейската комисия Жан-Клод Юнкер, и с комисари в Брюксел и от тях е станало ясно, че по отношение на заявеното желание от управляващите за влизане в еврозоната те публично заявяват: работете, ние ще видим. Но е ясно, че няма да ни приемат, заяви проф. Гечев. \"Първо, защото ние не сме икономика, която може да помогне на еврозоната в криза. Второ, защо няма да поемат риск, ако нямат полза от това. И трето - по политически причини, защото ние сме първи по корупция и сива икономика в ЕС. Дават ни се ясни сигнали, че не ни искат, включително и от ЕЦБ\", заяви депутатът. \nГечев обърна внимание на това, че у нас няма реален отговор имаме ли интерес, защото нито една институция в България не е направила разчети какви ще бъдат ефектите от влизането ни в еврозоната. \"Полша и Чехия си направиха тези разчети и се отказаха. Ако тези страни са си направили разчети и казват: не, а ние нямаме разчети и казваме: да, то аз съм притеснен. Като депутат няма да гласувам за нещо, за което няма никакви разчети\", заяви икономистът. \nПо отношение на фискалната политика по неговите думи ние се намираме в уникална ситуация, защото на практика сме се отказали от такава. Плоският данък е отказ от фискална политика, заяви Гечев. По неговите думи ние сме на последно място в ЕС по публични инвестиции като дял от БВП и политиката е за тяхното намаляване, а няма държава, която да е прокопсала без публични инвестиции. \"В тригодишната бюджетна прогноза се залага от 38 на сто от БВП да паднем до 35% до 2020 г., при среден дял в ЕС от 45%. А за Германия и Франция този дял е над 50%. Въпросът е какво става със страна, която умишлено е заложила да намалява дела на бюджета в БВП, респективно на инвестициите. Извиненията са с хубави баланси и фискални резерви. При фискален резерв от 11-13 млрд. лв. изискуеми са 4 млрд. лв. А какво става с другите пари. Те са основно в ДКЦ на Германия, Франция, Испания. Едвам дишащата българска икономика държи огромни резерви - над 50 млрд. лв. в чужди ценни книжа и малко в злато. Излиза, че болен здрав носи. Ние финансираме бюджетните дефицити на други страни. Те си решават проблемите, докато ние отчитаме бюджетно равновесие\", заяви още народният представител. \nГечев коментира темата за еврозоната като един от двата възможни пътя за излизането от валутния борд. По неговите думи от паричния съвет страната ни е трябвало да излезе в годините с висок икономически растеж - 2003, 2004, 2006 и 2006 г. \"Излизането може да стане по два начина - или с влизане в еврозоната, или да поемем управляем плаващ валутен курс, какъвто имат над 90 на сто от страните по света. Не трябва да плашим хората, че ако излезем от борда, ще станат някакви катаклизми. Това обаче трябва да стане при много внимателни разчети, с много конкретно разработени инструменти, защото много по-трудно се излиза, отколкото се влиза\", заяви проф. Гечев. България е на последно място в света по работа с талантливи кадри, заяви вчера проф. д-р Ганчо Ганчев. По неговите думи това са данни от изследвания, изнесени по време на Световния икономически форум в Давос. Икономистът обяви, че това важи както за държавната администрация, така и за частния сектор. Експертът обясни какви са основните причини за забавения икономически растеж у нас. Като една от тях той определи наличието на Валутен борд в страната. Голямата бюрокрация в публичния сектор и неефективната данъчна система са също сред пречките за по-висок икономически растеж. Ръстът от около 4% е среден за света, но е под този на страните от бившия социалистически лагер, каза Ганчев. По неговите думи липсва и стратегическо планиране в страната.     \n", "date": "2018.02.23", "title": "Не ни искат в еврозоната  "}
{"url": "http://www.duma.bg/node/161540", "text": "Регионалният исторически музей на София представя изложбата \"В светлината на Освобождението\". Тя ще бъзе открита на 27 февруари от 17,30 ч. в галерийното пространство на Триъгълната кула на Сердика и ще остане там до 15 април. Експозицията описва борбата на българите за самостоятелна държава и се посвещава на 140 години от Освобождението на България от османско владичество като фокусът е върху случващото се в София. \nПредставени са отделни етапи от борбата чрез движенията за самостоятелна българска църква и българско светско образование. Описана е дейността на Софийския революционен комитет и пребиваването на Васил Левски в София, както и подвигът на софийските книжари. Паралелно се обръща внимание на дейността на европейските дипломати преди и по време на Освобождението на града на 4 януари 1878 г. Ще бъдат изложени оригинални документи, старопечатни книги, художествени творби, учебници от възрожденските библиотеки и лични вещи. Допълнително са представени архивни снимки и филми.   \n", "date": "2018.02.23", "title": " Изложба в Триъгълната кула на Сердика"}
{"url": "http://www.duma.bg/node/161542", "text": "Премиерното за страната изпълнение на Концерта за виолончело и оркестър от Самуел Барбър ще се състои на 24 февруари от 19.30 ч. в зала \"България\". Солист ще бъде Михаил Петров - многообещаващ български виолончелист, който живее в Лондон и ще направи своя дебют в зала \"България\". Това се случва между концерт с Кралския симфоничен оркестър (Лондон), където той ще изпълни Вариации на тема Рококо от Чайковски, и дебют с неговата камерна формация (трио) в Париж.  \nВ програмата, посветена на Българското председателство на ЕС, ще прозвучат и произведения от Воън Уилямс - \"Фантазия по тема от Томас Талис\", Ян Сибелиус - \"Завръщането на Леминкайнен\", Арво Пярт - \"Силуанска песен\" (\"Жадува моята душа за Господа....\") за струнен оркестър (1991), и Бедржих Сметана - \"Бланик\" от \"Моето отечество\". \nДиригент ще бъде музикалният директор на Нов симфоничен оркестър маестро Петко Димитров. На концерта ще бъде връчена традиционната награда на Нов симфоничен оркестър за \"Изключителен принос в развитието на оркестъра\" на Ана Мария Сампайо Фернандес, посланик на Бразилия в София.   \n", "date": "2018.02.23", "title": " Виолончелистът Михаил Петров с дебют в зала \"България\" "}
{"url": "http://www.duma.bg/node/161570", "text": "България трябва да работи за по-ускорено повишаване на доходите. Това е заключението на Изпълнителния борд на Международния валутен фонд (МВФ). Демографската ситуация може да доведе до рискове пред фискалната система в дългосрочен план, смятат експертите от фонда. Според МВФ доходите в България са наполовина спрямо средноевропейските. В дългосрочен план се очаква забавяне на икономиката, която е близо до потенциала си. Всичко това, съчетано с демографските тенденции - като застаряването на населението, може да подложи на натиск бюджета. От фонда препоръчват повече инвестиции в здравеопазване и образование и подчертават, че често уменията на хората в трудоспособна възраст не отговарят на нуждите на пазара на труда. От фонда допълват, че са необходими още усилия в сферата на правосъдието и борбата с корупцията. \n    \n", "date": "2018.02.23", "title": "МВФ препоръча на България да повиши доходите"}
{"url": "http://www.duma.bg/node/161541", "text": "\"Висока цена\" - това е заглавието на новата стихосбирка на поета Велин Георгиев, художествен ръководител на Националния литературен салон \"Старинният файтон\", чиято премиера ще бъде на 26 февруари от 18 ч. в Националния клуб на БСП, ул. \"Позитано\" 20. За книгата, издание на \"Българска книжница\", ще говори Елена Алекова. Ще има авторски рецитал. \nКъм тази покана не е излишно да цитираме фрагмент, в който е заложено и заглавието на лиричния сборник. \nТези мои златни деца, \nдето имат по-висока цена \nи от златото, \nте са истинските ми стихотворения.   \n", "date": "2018.02.23", "title": "Велин Георгиев представя новата си книга на \"Позитано\" 20"}
{"url": "http://www.duma.bg/node/161513", "text": "Шефът на Световната търговска организация (СТО) Роберто Азеведо призова САЩ да предотвратят \"парализата\" в системата за уреждане на глобални търговски спорове, тъй като икономическото напрежение между Вашингтон и Китай се разраства. \nОрганът за уреждане на спорове (DSB) се възприема като ключово средство на базираната в Женева СТО, предлагайки на държавите форум за жалби и търсене на решения по търговските спорове, като същевременно се избягват удари с тарифи, които могат да предизвикат търговска война. Проблемът със съдиите Докато протекционистичната администрация на президента Доналд Тръмп е увеличила като цяло враждебна реторика към СТО, DSB е неспособна на преки действия. \nПри Тръмп държавните служители в търговията, които твърдят, че решенията на DSB несправедливо подкрепят развиващите се страни като Китай, са блокирали назначаването на каквито и да било нови съдии, засилвайки мудността на съда, който вече е критикуван, че работи твърде бавно. \n\"Ако не се направи нищо и ако продължим по този път, очевидно ще има парализа на системата\", заяви пред АФП генералният директор на СТО Роберто Азеведо. Той добави, че той непрекъснато говори със САЩ по въпроса за съдиите, но че няма \"никакво развитие, което да показва, че сме по-близо до решение\". \nЗа да работи правилно, DSB трябва да има седем съдии, но в момента има само четирима, единият от които ще напусне, когато изтече срокът им през септември. Всеки случай трябва да бъде изслушан от трима съдии. \nАзеведо все пак е \"сравнително обнадежден\", че 164 държави членки на СТО работят по решения, които \"ще ни позволят да продължим работата си\". \nТърговска война? \nМинистерството за търговия на САЩ по-рано този месец препоръча налагането на тежки тарифи на Китай и на други страни, за да се противодейства на глобалното пренасищане със стомана и алуминий, което според него застрашава националната сигурност. \nНа свой ред Китай незабавно обеща да защити интересите си. \nТръмп се очаква да вземе решение за възможни тарифи следващия месец и анализаторите предупреждават, че може да одобри мерките, като се възползва от възможността да предизвика сериозно обществено одобрение за търговската си политика под лозунга \"Америка на първо място\". \nАко това се случи, Китай може да направи това, което много нации са направили в миналото: да събере своите адвокати и да се насочи към DSB с обвиненията, че американските действия нарушават правилата, чиято цел да създадат условия за равнопоставеност в световната търговия. \nНо докато Вашингтон продължава да ограничава действията на СТО - реторически и практически - някои се опасяват, че първите две икономики в света се движат към сблъсък. \n\"Рискът от търговска война винаги е налице. Има периоди, когато е по-висок, има периоди, когато е по-малко вероятен\", каза Азеведо. \nНо той предупреди, че едностранното действие в стил \"око за око\", извън многостранната система, гарантирана от СТО, е причина за сериозна загриженост. \n\"Щом това започне да се случва, ще има ефект на доминото и тогава може лесно да се излезе от контрол. Винаги е имало и сега я има тенденцията да се вземат едностранни мерки и това винаги е опасен път, по който да се върви\". каза той. \nНяма изтегляне По време на президентската му кампания Тръмп нарече СТО \"бедствие\" и заплаши, че ще извади САЩ, ако бъде избран. \nДокато администрацията му призова за ускорени реформи в организацията, опасността от изтеглянето изглежда повече като ръмжене, отколкото като хапане. \n\"Няма нищо в разговорите ми със Съединените щати, което да намеква, че САЩ напускат СТО\", успокоява Азеведо. \"Те се притесняват от няколко неща, които се случват тук, но също така казаха, на първо място, че организацията е много важна и много полезна\". \n     \n", "date": "2018.02.23", "title": " САЩ тласкат световната търговия към парализа  "}
{"url": "http://www.duma.bg/node/161578", "text": "Върховният административен съд със свое решение от 20 февруари т.г. отмени решението на Софийския административен съд, който на 13 юни 2016 г. отхвърли жалбата на бившия вече ректор на МУ-София проф. Вихра Миланова срещу незаконно проведеното Общо събрание (ОС) на вуза, на което бе извършен преврат срещу нея. ДУМА писа подробно за всички етапи на сагата тогава. ОС бе обявено по решение на Академичен съвет, свикан от ректора преди проф. Миланова - проф. Ваньо Митев, с нарочната цел да бъде свалена от поста избраната преди месеци Миланова. Малко преди това тя обяви, че ще съдейства на МОН за прекратяване на закононарушенията с приема на чужди студенти във филиали на МУ извън граница, които установи одит на министерството.     \nСамото ОС на 11 октомври 2016 г. бе засекретено за журналисти, без то да е гласувало това, а поне 20 журналисти станаха свидетели на истински екшън под ръководството на кръга около проф. Митев и под защитата на частни охранители. Членове на ОС твърдяха, че вътре е имало външни за събранието лица, други членове на ОС пък, несъгласни с преврата, бяха изхвърлени с охрана. ОС свали проф. Миланова и избра за ректор проф. Виктор Златков, а бюлетините и протоколите от избора, поискани от МОН заради съмнения за крупни нарушения, бяха укрити при новия ректор и отворени \"показно\" пред медиите едва 6 дни по-късно. Проф. Миланова оспори законността на събранието и на избора, но столичният Административен съд отхвърли жалбата й. \nАдминистративният съд на София не е направил надлежна проверка на повечето от твърденията в жалбата на проф. Миланова, а твърдението му, че тя нямала правен интерес от темата, е несъстоятелно, реши ВАС. Ако се проверят и докажат многото нарушения, които Миланова атакува, тя би запазила поста си и изборът на нов ректор е несъвместим с това, казва съдът. ВАС отменя решението на Софийския Административен съд и връща делото за ново разглеждане пак там, но от друг съдебен състав.     \nЧл.-кор. Христо Белоев е избран отново за ректор на Русенския университет, след като заемаше поста два мандата от 2007 до 2015 г. Проф. Белоев бе единствен кандидат сега, след като избраната за ректор проф. Велизра Пенчева подаде оставка на 24 януари т.г. с лични мотиви. Проф. Белоев е избран да довърши започналия на 12 януари 2016 г. нейн мандат и ще бъде на поста до края на 2019 г.   \nПроф. Белоев бе номиниран от 17 катедри, 5 факултета, от трите филиала в Силистра, Разград и Видин и от Студентския съвет. В последните две години той бе председател на Общото събрание на Русенския университет. Председател е на Общинския съвет в Русе, по закон може да съвместява двата поста. \nБившият образователен министър и бивш ректор на НБУ, проф. Сергей Игнатов е избран за ректор на частния Европейски университет по хуманитарни науки (ЕНU) в Литва. По решение на собствениците на вуза той ще заеме пост от 1 март т.г. Според шефа на Общото събрание на собствениците, който е и председател на фондация \"Евразия\" Хортън Бийб-Център, кандидатурата е издирена чрез Шведската агенция за международно сътрудничество за развитие (SIDA). Игнатов е доктор по египтология от Държавния университет в Санкт Петербург (Ленинград).      \n", "date": "2018.02.23", "title": "Сагата с избора на ректор на МУ-София се подновява  "}
{"url": "http://www.duma.bg/node/161579", "text": "Неяснотите около бъдещето на градинката в столичния квартал \"Стрелбище\", където инвеститор иска да вдигне небостъргач, продължават. Казусът с инвестиционните намерения на фирма НИКМИ все още е нерешен, стана ясно от отговор на столичния кмет Йорданка Фандъкова на въпрос на общинските съветници от БСП Николай Николов и Борис Цветков. Оказа се, че заповедта за премахване на оградата, с която бе заградено мястото за бъдещата 43-етажна сграда, обикаля по съдилищата.  \nОт Инициативния комитет \"Стрелбище\" междувременно организират среща за разясняване на случилото се през последните месеци и канят на нея представители на общината. Оттам напомнят, че освен организирането на протести през последните месеци хората от района са подавали и много жалби и оплаквания в защита на зелената площ.    \n", "date": "2018.02.23", "title": " Хаосът с небостъргача в жк. \"Стрелбище\" продължава"}
{"url": "http://www.duma.bg/node/161580", "text": "Жителите на столичните квартали \"Абдовица\" и \"Димитър Миленков\" заедно с хора от с. Бусманци ще излязат тази сутрин в 8 ч. на протест срещу сеч на дървета. Те алармират, че е започната гола сеч в големия парк по течението на река Искър в района им. Сдружение \"Бъдеще за Абдовица\" е провело редица срещи, включително и с кмета на район \"Искър\", от които не са получили никакво уверение, че безумието ще бъде прекратено. Паркът се намира в държавен терен, с който се разпорежда ТП \"Държавно горско стопанство София\" и именно то е разрешило добива на дървесина. Сборен пункт за протеста е центърът на кв. \"Абдовица\".   \n", "date": "2018.02.23", "title": "Крайни столични квартали на протест срещу сеч"}
{"url": "http://www.duma.bg/node/161581", "text": "Столичният общински съвет прие окончателно критерия уседналост да е водещ при приема в първи клас. Не беше прието нито едно предложение на родителите, което да дава предимство на деца, които не живеят в точно определената прилежаща територия на съответното училище. Така с най-голяма тежест ще се ползват кандидатите, които имат адрес от над 3 години в прилежащия район, след тях ще се приемат с уседналост от 1 до 3 години, а след това с непроменян адрес до 1 година преди кандидастването. Ако има свободни места, след като бъдат приети всички деца от близките блокове, ще могат да се класират и малчугани от цяла София. Предимство няма да има за регистрираните в административния район. Когато в някоя от групите се появят повече кандидати от местата, се включват допълнителни точкови критерии. 22 точки ще се дават за второ дете, 4 т. за посещение на подготвителен клас и 5 т. за многодетно семейство. \nПоследните промени, предложени от вносителя Тодор Чобанов, зам.-кмет по образованието, са за предимство на деца, които са си сменяли адреса през последните години, но в рамките на прилежащия район. \nПри прием на второ дете ще може да се ползва и адрес, ползван от първото дете, който е попадал в стари граници на прилежащата на училището зона. Още една промяна, направена през последната седмица, засяга деца, които живеят много близко до училището, но то не попада в района, в който ползват предимството си. Те ще получават 5 точки като допълнителен критерий, ако техният прилежащ район е граничен с прилежащия на желаното от децата училище. \nМного родители обаче не са съгласни с новите правила и заплашват да ги атакуват в съда, въпреки оправданието на общината, че следва наредба на МОН. \nПовишаването на качеството на образованието ще е следващото предизвикателство, коментира след приемането на системата Калоян Паргов, лидер на социалистите в СОС. С колегите си от БСП той ще инициира дискусии за търсене на подходи да се осигури еднакво по качество обучение във всички училища.   \n", "date": "2018.02.23", "title": " Окончателно приеха уседналост за прием в първи клас в София"}
{"url": "http://www.duma.bg/node/161582", "text": "Директорът на столичната \"Топлофикация\" Георги Беловски изненадващо бе сменен вчера с решение на Столичния общински съвет. Докладът бе включен като допълнителна точка в дневния ред и мина през ресорните комисии ден по-рано. Като мотив за освобождаването на директора се посочват лични причини. Временно мястото му ще заеме бившият шеф на Общинска банка Александър Чакалски до провеждането на конкурс. Преди това Чакалски е бил директор на държавната Българска банка за развитие. \nБеловски бе назначен през юли 2014 г., след като от позицията бе освободен Стоян Цветанов заради лоши финансови резултати. Георги Беловски бе дълги години в Управителния съвет на Общинска банка. По време на управлението му стана една от най-големите аварии в историята на топлофикационното дружество, която остави на студено хиляди столичани точно преди една година.    \n", "date": "2018.02.23", "title": "Изненадващо смениха шефа на столичното парно"}
{"url": "http://www.duma.bg/node/161583", "text": "Въвеждане на безплатен превоз по автобусните линии до м. Алеко и м. Златните мостове на Витоша и почасови карти за 60 и 90 минути са част от предложенията на общинските съветници от БСП в София. Те са обединени в доклад за изменение на Наредбата за реда и условията на пътуване с обществения градски транспорт, изпратен до председателя на СОС Елен Герджиков и до столичния кмет Йорданка Фандъкова. Предложенията на левицата са картите за един час и за час и половина да струват съответно 1,60 лв. и 2,50 лв.  \nВ предложенията за промени са и възстановяването на месечната карта за две наземни линии, която да струва 27 лева, ако е персонализирана, или 33 лева, ако не е. От БСП смятат, че цената на картата \"Метро плюс\" е висока и предлагат тя да се намали на 34 лева на месец. В момента превозният документ струва 43 лева и се ползва за една наземна линия и метро.  \nОбщинските съветници напомнят още, че въпреки големите инвестиции в строежа на метрото и в обновяването на парка на авто- и електротранспорта, задръстванията продължават дори и към и от райони като \"Младост\" и \"Искър\", в които има изградено метро. Причините за това са много, но сред тях са и липсата на ефективен довеждащ транспорт с удобни маршрути, спирки и разписания, както и липса на гъвкава тарифна политика, стимулираща ползването на градския транспорт, категорични са съветниците. Според тях липсата на привлекателна и удобна тарифна политика не допринася за ефективното ползване на транспорта. В мотивите си към направените предложения за промени левите съветници заявяват още, че при неподходящи тарифна политика, честота на транспорта и маршрути гражданите предпочитат автомобилния транспорт, което сериозно увеличава замърсяването на въздуха и околната среда и влошава качеството на живот на гражданите.  \n    \n", "date": "2018.02.23", "title": "БСП иска почасови билети и безплатен превоз до Витоша  "}
{"url": "http://www.duma.bg/node/161584", "text": "Лидерът на \"Атака\" Волен Сидеров атакува през медиите Цветан Цветанов. Това стана само три дни, след като шефът на ПГ на ГЕРБ свика среща с тримата лидери на ОП, на която решиха повече да не се атакуват пред медиите, за да не създават впечатление пред обществото за напрежение и конфликти в управляващата коалиция. Сидеров вчера се оплака, че Цветанов играе роля на \"координатор\" в мнозинството, което вместо да приема важни закони, се занимавало с незначителни неща. Затова атакистът наредил на депутатите си да не участват в гласуването за отстраняване на зам.-председателя на НС Валери Жаблянов от БСП. Аз по принцип много обичам бивши комунисти от МВР да разсъждават за комунизъм, социализъм и Народен съд, ироничен бе Сидеров по адрес на Цветанов. Той добави, че \"не влиза в сблъсък с Цветанов, защото не са на едно ниво\". \nСамият Цветанов отказа да коментира нарушената от Сидеров договорка за мълчание. На въпрос на ДУМА ще потърси ли сметка от лидера на \"Атака\", той каза, че първо държи да изяснят нещата помежду си. \"Спазвам договорката в управляващата коалиция да не се критикуваме и изясняваме през медиите. Оттук могат да излязат много възможни скандали, този, онзи, през медиите и вие да имате много повече работа. Искам вие да имате много по-малко работа\", обърна се Цветанов към журналистите. Той не искал да бъде допълнителен генератор на изкуствени скандали, които могат да бъдат създадени в обществото и в парламентарното мнозинство.   \n", "date": "2018.02.23", "title": "Сидеров наруши обета за мълчание, Цветанов ще му търси сметка"}
{"url": "http://www.duma.bg/node/161586", "text": "След искането на БСП за информация по доклада на ДАНС, разследващ изграждането оградата по българо-турската граница, от прокуратурата излязоха със специално изявление. В него те обясняват развитието по проверката и уточняват, че няма да предоставят документа на левицата, тъй като той се явява доказателство по образувано досъдебно производство. Разгласяването му сериозно би затруднило разследването и разкриването на обективната истина, мотивират се от държавното обвинение. \nСтава ясно, че на 19 декември м.г. Специализираната прокуратура е образувала досъдебно производство за извършено престъпление от общ характер. По делото е назначена инженерно-техническа експертиза, чието заключение се очаква. \nОт прокуратурата дават и хронология на казуса. На 10 март м.г. бившият депутат Велизар Енчев е подал сигнал до главния прокурор Сотир Цацаров за евентуални нарушения и престъпления във връзка с изграждането на оградата. В сигнала се посочвало, че тази дейност неправомерно се осъществява от фирми на \"Патриотичния фронт\" при наличие на данни за \"свързани лица\", както и че цените по договорите са многократно завишени. \nБлизо две седмици по-късно на АДФИ е възложена финансова инспекция за дейностите по граничната ограда. На 24 март м.г. прокуратурата възлага на ДАНС проверка по твърденията за корупция на лица, заемащи висши държавни длъжности. БСП внасят нов сигнал през юни 2017 г. От 10 август до 19 декември м.г. Спецпрокуратурата е извършил допълнителна проверка, като са снети обяснения от множество лица. Елена Йончева и Крум Зарков от \"БСП за България\" са поискали информация за развитието на инспекциите, уточняват от прокуратурата.     \n", "date": "2018.02.23", "title": " Спецпрокуратурата разследва далаверите по браздата с Турция"}
{"url": "http://www.duma.bg/node/161585", "text": "Сметната палата ще проверява допълнителните харчове на кабинета, които не са били разписани в бюджета. Това гласуваха единодушно вчера депутатите в парламента. Със 140 гласа \"за\" те решиха контролният орган да направи ревизия на всички разходи и трансфери, реализирани с постановления на Министерски съвет. Става дума за парите за заплати на полицаите, за БАН, за Софийския университет и други, като според социалистите, сумата е над 2,5 млрд. лева.  \nДУМА припомня, че предложението за одит на допълнителните разходи и трансфери от май 2017 г. до края на януари 2018 г. дойде от левицата. В началото на месеца ПГ \"БСП за България\" призова управляващите \"да престанат да правят трикове и да оставят пари\" и обвини правителството, че в края на годината \"с Дядо Мраз или с Дядо Коледа раздават един милиард\". Тогава социалистите заявиха, че ако мнозинството не се съгласи да се направи одит, значи има нещо нередно в харчовете на кабинета \"Борисов 3\". \nИскането беше подкрепено без никакви дебати. ГЕРБ обявиха предварително, че ще подкрепят одит, защото нямало от какво да се притесняват. Срокът за извършване на одита е до 1 юни 2018 г. Окончателният доклад от одита трябва да бъде внесен в Народното събрание до 30 юни.     \n", "date": "2018.02.23", "title": " По предложение на БСП Сметната палата ще проверява харчовете на МС"}
{"url": "http://www.duma.bg/node/161587", "text": "Против наливането на милиони левове в оградата на границата с Турция без обществени поръчки се обяви БСП. \"Настояваме Законът за обществените поръчки да бъде изтеглен. Ако той влезе в пленарната зала, ще положим всички усилия да блокираме приемането му на две четения в едно заседание\". Това заяви пред журналисти в парламента лидерът на БСП Корнелия Нинова. Поправките бяха вкарани като точка в дневния ред на НС и трябва да бъдат гласувани днес. Според тях ремонтът и поддръжката на съоръжението вече няма да минават през обществени поръчки. Нинова заподозря, че промените, внесени от Данаил Кирилов от ГЕРБ, Християн Митев от ОП веднага след доклада на ДАНС за нарушения по граничната ограда, целят да заметат следите от лошото строителство с ремонти. \nОт левицата обявиха искането си, след като стана ясно, че специализираната прокуратура разследва злоупотреби около строителството на граничното съоръжение. Нинова и говорителят на ПГ \"БСП за България\" Елена Йончева определиха разследването на прокуратурата като успех на БСП. \nПромените в Закона за обществените поръчки се правят, за да може да продължи корупцията при поддръжката на оградата по границата, подчерта Йончева. \"Прави се, за да продължи и да си прикрие сегашната корупция, за да не се види истинското състояние на оградата. Това, че Специализираната прокуратура е образувала производство за строителството, показва, че престъплението е извършено или от висше длъжностно лице, или от организирана престъпна група. Нашите многомесечни усилия завършиха с успех\", подчерта тя. Журналистката изрази увереност, че държавното обвинение ще подходи с професионализъм към разкриване на истината.  \nКорнелия Нинова припомни, че докладът на ДАНС не бе предоставен на левицата, тъй като е част от доказателствата. \"Краде ли правителството на Бойко Борисов от строителството на оградата? От писмото става ясно, че очевидно да. Всичко, което сме казали дотук за оградата, която беше част и от мотивите ни за вота на недоверие за корупцията, се потвърждава\", категорична бе тя. Уважаеми български граждани, това са вашите пари, които сте си изкарали от заплати, платили сте данъци и някой в държавата ги краде през строителството на оградата, обърна се към хората Нинова. Тя призова длъжностните и политическите лица, които са отговорни за тази далавера, за кражбите от оградата, да бъдат наказани.  \nВ писмото на прокуратурата е описан сигнал срещу министър от правителството на Пламен Орешарски, но е уточнено, че по него няма никакви доказателства за злоупотреби. Преписката е прекратена, заяви Нинова. Става дума за бившия военен министър Ангел Найденов. Лидерът на БСП призова да спрат опитите да се прехвърля отговорността за оградата към правителството на Орешарски. От ГЕРБ отрекоха тезата на БСП за връзка между досъдебното производство на Спецпрокуратурата по сигнала на БСП за нарушения при строежа на граничната ограда и спешните промени в Закона за обществените поръчки. Председателят на ПГ на ГЕРБ Цветан Цветанов настоя, че целта е бързо да се възстановяват компрометирани участъци, възникнали умишлено или при бедствие. Освен това поръчките редовно се обжалвали, което отнемало месеци. \"Избрахме най-тежкия законодателен път да обявим тази промяна, за да няма твърдения, че правим нещо скрито или че прокарваме законодателна инициатива чрез друг закон или ред. Оградата вече е изградена и възникват въпроси с поддръжката и възстановяване на щетите по нея, когато има опит за проникване на територията на България\", впусна се в обяснения и Данаил Кирилов от ГЕРБ. \nУправляващите видимо не искаха да коментират разследването на Спецпрокуратурата за корупция при изграждането на оградата. Запитан от ДУМА, Цветанов отговори лаконично: \"Разбира се, че който е нарушил закона и ако бъде установено това, ще си понесе съответната отговорност.\"   \n", "date": "2018.02.23", "title": " БСП иска наказания за далаверите по оградата с Турция "}
{"url": "http://www.duma.bg/node/161588", "text": "Днес в 10 часа ръководството на БСП в София начело с Калоян Паргов, народните представители от \"БСП за България\", избрани от София, общинските съветници, членове и симпатизанти на левицата ще отбележат Деня на защитника на Отечеството, като поднесат венец и цветя на Паметника на Съветската армия. \nВ 10,30 часа социалистите от столичните райони \"Лозенец\" и \"Триадица\" ще се поклонят и ще положат цветя на Паметника - костница на съветските воини в квартал \"Лозенец\"   \n", "date": "2018.02.23", "title": "ПРЕДСТОЯЩО"}
{"url": "http://www.duma.bg/node/161523", "text": "РУСИЯ ОТБЕЛЯЗВА ДЕНЯ НА ЗАЩИТНИКА НА ОТЕЧЕСТВОТО. Исторически е свързан със събитията от 1918 г. Тогава отрядите на Червената гвардия печелят първите си победи край Псков и Нарва срещу редовните войски на кайзерова Германия, което става и Ден на рождението на Червената армия. До 1995 г. празникът се отбелязва като Ден на Съветската армия и военноморския флот. 1823 - В КОПРИВЩИЦА СЕ РАЖДА НАЙДЕН ГЕРОВ, ПИСАТЕЛ И ОБЩЕСТВЕНИК (УМИРА 1900 Г.). Син на килийния учител Геро Добрович - прототип на Каравеловия Хаджи Генчо от повестта \"Българи от старо време\". По негова инициатива за първи път на 11 май 1851 г. в епархийското училище \"Св. Кирил и Методий\" в Пловдив се организира празник на светите братя. Като фолклорист записва около 500 народни песни. Най-забележителният му филологически труд е \"Речник на блъгарский язик с тлъкование речити на блъгарски и руски\". 1893 - РУДОЛФ ДИЗЕЛ ПОЛУЧАВА ПАТЕНТ ЗА СЪЗДАДЕНИЯ ОТ НЕГО ДВИГАТЕЛ. Първият дизелов двигател е направен през 1897 г. в Аугсбургския машиностроителен завод (от 1904 г. - МАН). Мощността му е 20 к.с. при 172 оборота в минута, КПД 26,2% при тегло 5 т. Можело е да бъде задвижван и с растителни масла. Първият кораб с дизелов двигател е построен през 1903 г., през 1908 г. е направен първият двигател с малки размери за локомотиви и камиони, а през 1936 г. за първи път е пуснат в серийно производство лек автомобил с дизелов двигател (\"Мерцедес Бенц 260D\"). 1894 - РАЖДА СЕ ДИМИТЪР АТАНАСОВ, АГРОНОМ (УМИРА 1979 Г.). Професор, първият наш агроном, завършил висше образование в САЩ, основоположник на съвременната фитопатология в България. Основател и пръв директор на Института за защита на растенията. Внедрява холандския сорт картофи \"Бинте\", известен сега като самоковски картофи. Автор на първия учебник по фитопатология на Балканите, който е преведен на румънски и сръбски език. 1899 - РАЖДА СЕ ЕРИХ КЕСТНЕР, НЕМСКИ ПИСАТЕЛ (УМИРА 1974 Г.). Лирик, белетрист, сценарист и сатирик, автор на популярни книги за деца. Обявен за \"политически неблагонадежден\" от нацистите, които горят \"нездравите\" му творби. На два пъти е арестуван и като по чудо се изплъзва от Гестапо. Хитлер забранява издаването на творбите му в Германия, като властите му позволяват временно да публикува \"аполитични\" книги в чужбина, за да се набавя чужда валута за Райха. Сред най-известните му творби са \"Антон и Точица\", \"Двойната Лотхен\", \"Хвърчащата класна стая\", \"Емил и детективите\" и др. 1947 - В ЛОНДОН Е ОСНОВАНА МЕЖДУНАРОДНАТА ОРГАНИЗАЦИЯ ПО СТАНДАРТИЗАЦИЯ ISO. На учредителния форум присъстват делегати от 26 страни. Централният секретариат се намира в Женева (Швейцария). Публикуваните от организацията над 13 000 индустриални и търговски стандарти се ползват от всички страни по света.   \n", "date": "2018.02.23", "title": "Датата"}
{"url": "http://www.duma.bg/node/161589", "text": "Председателите на Българския лекарски съюз д-р Венцислав Грозев и на Българския зъболекарски съюз доц. Николай Шарков написаха гневни писма до управителя на НЗОК проф. Камен Плочев. \"Предприетите от Вас действия без колебание са от естество да осуетят преговорния процес по Националния рамков договор за 2018 г., да предизвикат криза в българското здравеопазване, да подтикнат към широки протестни действия и да лишат гражданите от конституционното им право на достъпна и качествена медицинска помощ\", пише в писмото на БЛС. От съсловната организация настояват да получат в спешен порядък информация за реалния размер на задълженията на НЗОК към здравни фондове на ЕС. \nПозициите на двете съсловни организации са следствие от писмо на финансовия министър Владислав Горанов от вчера. Той отбелязва, че се очаква дълговете да нараснат до края на годината до 207 млн. лв. Горанов препоръчва да бъдат спрени преговорите по новия рамков договор и той да не бъде подписан до изясняване на финансово състояние на касата. \nОт писмото на БЛС до управителя на НЗОК става ясно, че действията на Плочев \"препятстват изпълнението на държавната политика в сектора и задълженията на изпълнителната власт по Конституцията и Закона за здравето\".   \n", "date": "2018.02.23", "title": "Лекари и зъболекари се ядосаха на Плочев"}
{"url": "http://www.duma.bg/node/161524", "text": "\nДнес в България е официална (и печеливша)  политиката да се оплакват и величаят жертвите на \"комунизма\" и най-вече на падналите преди и около 9-ти септември 1944 г. и преди 9-ти май 1945 г. Става въпрос за жертви в условията на продължаващата Втора световна война между две световни коалиции - тази на нацизма и фашизма, на кафявата чума на ХХ век, водени от хитлеристка Германия и антифашистката коалиция начело със СССР, САЩ, Великобритания, Франция и много други държави. \nПърви февруари, денят когато Народният съд произнася първите присъди над подсъдимите, стана официален ден за честването на тези жертви в България. По логиката на закъснелите с близо 30 години победители над \"комунизма\" трябва да приемем, че всички защитници на държавите от хитлеристката ос, от Германия до България като хитлеристки сателит, които са загинали в двубоя с антифашистите комунисти, са жертви на комунизма. Сега в София се чества годишнината от смъртта на една от знаковите фигури на българския фашизъм, генерал Христо Луков. И тъй като за нашите  \"жертви\" много се изписа и много поклони се направиха, нека споменем и още две световно известни жертви на комунизма. Една такава жертва по тази логика е водачът на фашистка Италия, великият дуче Бенито Мусолини. Той е покосен на  28 април 1945 г. от ръцете на комуниста Валтер Аудизио, (полковник Валерио), командир на  партизански антифашистки отряд известен като бригадата \"Гарибалди\". Отрядът е част от Корпуса  на доброволците за свобода, т.е. на италианската антифашистка съпротива. Лозунгът на тази съпротива срещу фашизма е кратък, но категоричен: \"Предай се, или умри!\". Българският лозунг, за онези, които са го забравили, е: \"Смърт на фашизма - свобода на народа!\". И великият Дуче, след като е заловен от партизаните, повечето от които са комунисти, начело с комуниста полковник Валерио, е разстрелян заедно с още 6 свои сподвижници и любовницата си Клара Петачи, опитвайки се да избяга от Италия към Германия. След това са обесени на площад \"Лорето\" в Милано, на същото място където преди година фашистите са екзекутирали 15 комунисти... Не знам дали на тази дата всяка година италианският парламент почита жертвите на комунизма. Ако не, да почерпят челен опит от българския. \nНо главната жертва на комунизма е Адолф Хитлер, великият фюрер на великия Трети райх на нацистка Германия, тръгнал на кръстоносен поход срещу световния комунизъм, начело на който е Съветският съюз. Това е антикомунист №1. Той е обявил война и на останалия свят, вкл. и на англосаксонците. Те, западните съюзници на СССР, също искат да го ликвидират, но много бавно се придвижват към Германия и Берлин. Въпреки че срещу тях немците не воюват така, както на  изток. Дори доброволно се предават и са готови да сътрудничат. Трябват им 4 години да изминат 900 километра от Ламанша до имперската столица. Червената армия ги изпреварва, въпреки че е тръгнала от Сталинград и срещу нея яростно се съпротивляват от силите на Вермахта и хитлеристките сателити. Така на 16 април 1945 г. започва най-грандиозната военна операция  по време на войната - Берлинската. На 30 април най-ожесточените боеве се водят за Райхстага и Имперската канцелария. В челните редици на атакуващите са комунистите командири, политкомисари, червеноармейци. От редниците - до генералите. В периода на подготовката на операцията от 15 март до 15 април в редовете на комунистическата партия са приети 17 000 души. Към началото на операцията в трите фронта, привлечени за участие в битката за Берлин, се наброяват 723 000 членове и кандидат-членове на партията и 433 000 комсомолци. Ето на кого накрая стават жертва Хитлер и хитлеристите. На тези, които след 22 юни 1941 г. носителите на новите \"ценности\" първи разстрелваха при пленяване, защото знаят, че точно те са истинските борци срещу кафявата чума. На 30 април Хитлер, не виждащ вече никакъв изход, заедно с Ева Браун поглъщат отровата, за да не попаднат живи в ръцете на комунистите. Още една жертва на комунизма, заради която днес, 73 години по-късно, в София, столицата на реабилитирания фашизъм, някои сигурно скърбят на 1 февруари...                \nНа снимката \n              \n    \n", "date": "2018.02.23", "title": " Скръб по Дучето и Хитлер ли?                                                                    "}
{"url": "http://www.duma.bg/node/161590", "text": "Без единно виждане премина обсъждането на Концепцията за реформиране експертизата на работоспособността, която бе представена пред социалната и здравната комисия в парламента от социалния министър Бисер Петков и здравната зам.-министърка Светлана Йорданова. Както по-рано ДУМА писа, основната идея на концепцията е експертизата да бъде разделена на две, за да бъде ограничен броят на хората, които получават инвалидни пенсии. Разходите за инвалидни пенсии от 244 млн. лв. през 2000 г. са стигнали до 1,7 млрд. лв. през 2016 г., новоотпуснатите пенсии, за м.г. са 28 945, отчете Петков. Половината от хората с инвалидни пенсии (273 хил. души) са в трудоспособна възраст. \nНе е ясен крайният ефект от разделянето на комисиите на две, коментира депутатът от БСП проф. Георги Михайлов. Колегата му от левицата Михаил Христов бе категоричен, че промените може и да са полезни за администрацията, но те няма да улеснят живота на хората с увреждания. Щом всяка година държавата плащат по 50 млн. лв. на фирми за медицински изделия за хора с увреждания, а до 10 години тази сума ще стигне 450 млн., нека държавата да изгради един завод и тези изделия да се купуват от българска фирма, предложи Христов. А Георги Гьоков припомни, че въпросната концепция е в публичното пространство от 2 години и по никакъв начин не се променила. Според повечето лекари депутати електронната здравна карта със сигурност ще пресече поне по-голямата част от злоупотребите, което би обезсмислило разделянето на комисиите на две.   \n", "date": "2018.02.23", "title": "Концепцията на МТСП за медицинската експертиза предизвика разногласия"}
{"url": "http://www.duma.bg/node/161527", "text": "\nПо образ и подобие на древните агора и сенат, и ние си имаме днес парламент. Народно събрание. Ние, гражданите на републиката, не без помощта на \"партийни активисти\" и бизнесмени, изпращаме своите избраници да творят закони и в съгласие с тях да градим държавата. Не е трудно българският гражданин да установи, че в това заведение, наречено Народно събрание, много повече се \"парларе\" и много малко се твори. \nКазват, че един римски император пожелал да ограничи многословието на сенаторите и наредил, когато излизат на трибуната, да произнасят речите си на един крак. Руският император Петър І Велики забелязал, че полуграмотните сенатори четат речи, написани от техните секретари. За да прекрати тази практика, издал указ, който забранявал на сенаторите \"да говорят по писано, за да се вижда глупостта им\". Столетия по-късно голяма част от нашите депутати илюстрират правотата и на римския, и на руския император. \nПредседателят на ПГ на ГЕРБ Цветан Цветанов всеки ден пространно обяснява правата политика на своята партия. Той винаги е притежател на ненакърнимата истина и никой друг няма досег до нея. Застава на трибуната интелектуалният колос Спас Гърневски и громи. Методи Андреев, Антон Тодоров, Цветя Караянчева - все с категоричност на последни инстанции. Гражданинът на България се изкушава да завиди на Тома Биков за лекотата и усмивката, с които оборва всеки по всички въпроси, щом не са продукт на неговата парламентарна група. \nПонякога реч държи и г-н \"Воля\", пардон Марешки - не е ясно за какво хортува, но трибуната е заета. Много рядко там застава Той. Когато са Му написали речта, бързо нечленоразделно я изкаканизва и с уверена и отегчена стъпка сяда на отреденото му от народната любов място. Много по-колоритни са неписаните му речи, в които начало и край менят местата си постоянно. Б.Б. е непоколебим в единствената истина за деня. Вчера тя е била противоположна, утре не се знае. Но това няма значение и за парламента, и за тези, които слушат и записват мъдростите Му. \nПонякога избирателят се изкушава да погледне зад трибуната, за да види дали говорещите спазват мъдрите укази на императорите - дали стоят на един крак и дали говорят \"не по писано\". И тогава вижда, че изобщо не стоят на крака, а висят в пространството. Че са кукли на конци, които жестикулират и говорят, без значение \"по писано\" или не, Неговите слова и играят кукления театър под ловките Му пръсти. \nИ гражданинът разбира колко е грозен нашият парламент и колко много прави той, щото животът на българина да е нито лек, нито щастлив. Тези тъжни изводи правят съвсем неразбираем нашия повтарящ се многократно избор на народни избраници. Не е ли време да ни \"дойде акълът\"?     \n", "date": "2018.02.23", "title": " Кога ще ни дойде акълът? "}
{"url": "http://www.duma.bg/node/161525", "text": "Преди дни се навършиха 110 години от рождението на високоерудирания деец на БКП, много активен участник в революционното движение, публицист, журналист и изследовател Стоян Василев Стоименов. \nРоден е на 20.02.1908 г. в с. Ресен,  разположено сред планинските вериги на северозапад от Кюстендил, недалеч от Босилеград. Семейството му живее крайно бедно, което принуждава баща му да замине на гурбет в Америка. Началното и прогимназиалното образование завършва в съседното село Долно Уйно. През 1922 г. става ученик в Кюстендилската гимназия и бързо се налага като неформален лидер поради притежаваните от него дълбоки интереси към учението и организаторски способности. \nПод влияние на свои по-големи съученици се запознава с редица произведения на Маркс и Ленин и на други марксисти, което му позволява да оформи своя мироглед. Участвува в комунистическия събор в Кюстендил през 1922 г. и слуша словата на големите комунистически дейци - Станке Димитров и Коста Петров. \nВ гимназията той не само помага на съученици в овладяване на знанията и запознаване на по-будните с марксисткото учение. Така в училището и в града се оформя група, на която става неформален ръководител. В групата участвуват Димитър Каляшки, Петър Илиев и Александър Починков, като след това ще имат много важни задачи в антифашистката борба. \nНа 15 май 1928 г. в Кюстендил група младежи, сред които са Костадин Лучански и Д. Дождевски, основават ремсовата организация и за секретар е избран Стоян Стоименов. В редица села на Кюстендилската околия са образувани ремсови дружества и е формиран ОК на РМС начело със Ст. Стоименов. През 1931 г. е осъден да изтърпява присъда в Кюстендилския затвор. \nСлед излизане от затвора, семейството му се премества в София, където се отдава без остатък на служенето на социалистическия идеал, като развива активна революционна, обществена, издателска и публицистична дейност до края на живота си през 1993 г. ЦК на БКП преценява неговите качества и му възлага много отговорна задача - да основе издателство \"Нов свят\" през 1932 г. заедно с майка му Гуга. Появата на издателството е свързано с повелителната необходимост да се отговори на нарастващия интерес към марксисткото учение, към трудовете на Владимир Илич Ленин и изявени руски и съветски писатели, поети и държавници. Издателството успява да издаде хиляди тиражи, които разказват истината за СССР. По време на Лайпцигския процес е преведена \"Кафявата книга за пожара\" и е издадена в тираж 5000 бр. През 1940 г. е издадена стихосбирката на Никола Вапцаров \"Моторни песни\". Под ръководството на Стоян Стоименов около издателството се формира един много широк кръг от леви интелектуалци - писатели, публицисти, журналисти, учени, художници. Стоян Стоименов установява лични контакти с известни местни дейци на партията и РМС, които разпространяват издадената литература. Една част от тези разпространители като Никола Парапунов, Васил Демиревски, Иван Козарев, Стоян Едрев, след това се изявяват като добри партизански командири. \nИздателската и конспиративната дейност се следят от полицията и Стоименов е интерниран в Несебър и концлагерите \"Гонда вода\" и \"Еникьой\". След 9 септември участвува активно в обществения живот на страната. Избиран е за член на ЦК на БКП, Първи секретар на Ленинския районен комитет на БКП, депутат, председател на Националния съвет за трезвеност, директор на Музея за революционното движение. Навсякъде, където ръководните партийни органи, го изпращат, работи с голяма всеотдайност, дълбоко разбиране на проблемите, които следва да решава и търсене на най-добрите пътища за тяхната реализация. \nКато директор на Музея  на революционното движение става инициатор на албума \"Звезди във вековете\", където са поместени биографични данни и снимки на известни дейци на БКП, РМС, БЗНС, ДРО, загинали в антифашистката  война. \nПубликуваните статии и студии ярко показват неговата способност да вниква задълбочено в произведенията, които разглежда. Специално заслужава да се отбележат неговите изследвания за образуване на тесносоциалистическата партийна организация в София и борбата в подкрепа и защита на Испанската република - 1936-1939 г. Отличителното при него е умелото съчетаване на способностите на изследовател, публицист и активен участник в нелегалната борба. \nДейността му е оценена от личности и учени като академик Тодор Павлов, виден деец на БКП, акад. Ефрем Карамфилов, които подчертават способността на Стоян Стоименов изцяло да се отдаде на революционната борба и на издателската дейност, която е била изключително полезна в цялостната организация на антифашистката съпротива, открояват неговите качества на обществен деец и ръководител, който се държи изключително скромно. Стоян Стоименов написа и няколко книги, посветени на историята на антифашистката съпротива. Заедно с това, той бе основател на Националното движение \"Приятели на книгата\". \nКато оценка за извършеното от него са и получените много награди, сред които са три ордена \"Георги Димитров\". Удостоен е със званието \"Герой на социалистическия труд\" и \"народен деятел на културата\". С името си и делото си  Стоян Стоименов е изключителен пример за вярно служене на социалистическия идеал, без да се шуми излишно и натрапчиво.     \n", "date": "2018.02.23", "title": " Служене на идеята без шум и натрапчивост "}
{"url": "http://www.duma.bg/node/161545", "text": "Идеите на премиера за градския транспорт, сините и зелени зони в София, както и за развитието на столицата бяха подхванати и от онлайн коментаторите. Плановете за поскъпване на паркирането в центъра на града, както и намесата на Бойко Борисов в делата на местната власт бяха обект на шеги, закачки, но и на сериозен анализ. \n- Този премиер ли е или кмет и защо се изказва по всеки въпрос все едно БГ му е бащиния. Борисов ти не си цар. Предлагам направо да затворят центъра за всички автомобили и най-вече общински и на политици. Да ходят пеш, щом са толкова загрижени, и да дават личен пример. \n- София по проект е за по-малко от милион, а междублоковите пространства и високите блокове направиха жилища за два милиона, но с никаква подземна инфраструктура. Защо не я разшириха до Пловдив, а стана блок до блок? А после се чудим защо най-мръсен въздух дишаме. Но всичкото това малоумно строителство започна при корумпирания Софиянски и завърши при сегашната издънка. Но нищо не е за добро на хората. Те и сега са убийствени паркингите, а после... \n- Ето какво може да свали ГЕРБ от властта. Дали вече на управляващите и преуспелите с \"честен\" труд и \"много ум\" бизнесмени не им се иска да са си само те по улиците?! Ами да, за какво да им се пречка простолюдието, като може да го натъпкаме по обществения транспорт, даже и под земята (метрото си е супер иначе). И по софийските улици без задръствания ще са само политици, мутри, мутреси - \"цвета на нацията\".  \n- Господин Борисов, Вие ще слезнете ли от служебната кола. Та и тя замърсява околната среда.  \n- Кортежа му най-малко е от 7 коли. Пускат зелена вълна 5 мин., преди да мине и прави огромни задръствания, да не мислиш, че го интересува?  \n- Когато министрите дадат пример и слязат от колите си и тръгнат пеша и с велосипеди, слизам и аз от колата! \nКогато премахнете и охраната си от НСО, то ще се икономисат повече пари от сини-зелени-пембени зони в София!!!!  \n- Май най-добре да се качим на по едно магаре, така няма да има черен дим, масла, мръсен въздух и няма да плащаме данъци. Пардон ще плащаме на чистотата да събира конските фъшкии от улиците и пред парламента, от време на време и в парламента, че вече много почва да мирише, чак се просълзявам.  \n- Така и не разбрах къде ще отиват парите от скъпото паркиране! И откога София стана една от европейските столици? София си е една безстопанствена кочина без стил, с мръсни улици, с дупки и измет за управници \n- Тоя май е забравил, че вече не е кмет на София, забравил е, че съсипа бул. \"Витоша\" и го държа разкопан 10 години, забравил е и, че съсипа и Цариградско шосе, като направи уникалното вълнение. Да си ходи да копа градината у родната Банкя ...  \n- А защо си мислиш, че той и сега не е кмет на София... задочно? Оная самоковска кака си е кукла на конци. Кой лапа големите пари от всичко, което се прави из града? Една плочка не слагат, без шефът да си прибере неговия дял.  \n- Защо всяко изказване на това лице от снимката започва с \"По-скъпо\". Билета за градски транспорт се увеличи почти двойно, поскъпна тока, поскъпна водата. Зоните - синя и зелена, вече обхващат 50% от града и се увеличават. Колко по-скъп трябва да стане центъра на София, г-н Борисов. И защо не издадете закон само депутати и министри да живеят и работят в него. Само не забравяйте, че на народа му писна вече и пеша може да дойде на жълтите павета да ви потърси сметка за наглото ви управление. \n- ГЕРБ не могат да управляват и само ограничения са им в кратуните. Направихте ли хубави обиколни маршрути, където да няма задръстване? Не сте. Нацвъкахте едни безсмислени велоалеи да стесните улиците, без мисъл каква е ползата. Просто ги преместете там, където няма да пречат. Преминаването през центъра е неизбежно на този етап, т.к. всеки опит за заобикаляне прави пътуването с 30 до 50% по-бавно. За чистотата на въздуха вие нещо направихте ли? Измихте ли града? На Центъра пред президенството има кал. Като изсъхне, къде отива? Във въздуха.   \n", "date": "2018.02.23", "title": "Наз@ем от мреж@та"}
{"url": "http://www.duma.bg/node/161529", "text": "Тихомир Тошев е председател на Асоциацията на кредитните консултанти,  изп. директор на \"Кредит център\", най-голямата компания за кредитно  консултиране в България и лицензиран независим оценител на недвижими  имоти и търговски предприятия. Магистър е по инженерна икономика и  мениджмънт, завършил е мениджмънт и маркетинг към College of North West  London. \"За суми над 200 - 300 лева е по-добре да се изтегли потребителски кредит от банка, където условията са по-добри, отколкото при бързите кредити\" - Господин Тошев, какво се помени през последните години на кредитния пазар у нас? \n- Има значителни промени. Те се дължат на няколко фактора. Тежката криза, която изживяхме, накара банките да преосмислят и обновят продуктите си. Това се наложи, за да гарантира повече сигурност на тях самите, и на кредитополучателите, защото ръстът на лошите кредити беше значителен и доста банки имаха проблеми с лошия си портфейл и с обслужването на кредитите на част от клиентите си. Но най-сериозните промени дойдоха от законодателни инициативи. Преди 4 години Европарламентът прие Директива за ипотечното кредитиране, която сложи някои изисквания към финансовите институции с цел повече прозрачност. Евродирективата се превърна в Закон за кредитите за недвижими имоти на потребителите през 2016 г., с който банките трябва да спазват няколко основни неща, които преди не бяха задължителни. Едно от тях беше да дадат 14-дневен срок на клиентите си да обмислят договора за кредита и да решат дали да приемат или не. Банките вече са задължени да калкулират на клиентите си годишния процент на разходите, или истинското оскъпяване на кредитите по един и същ начин, което да прави лесно сравнението на отделните кредитни оферти. Регулира се наказателната такса за предсрочно погасяване на кредитите до 1% през първата година и без такса за следващия период. Банките вече определят и лихвите си задължително, комбинирайки прозрачен пазарен индекс плюс твърда надбавка, т.е. всеки, който тегли кредит у нас, знае как се определя неговата лихва. - На практика това получава ли се? Хората запознати ли са с начина на определяне на лихвата? \n- Истината е, че ако иска, кредитополучателят може да види и да се запознае с тази информация. Факт е, че все още има такива, за които това не е толкова важно. Тези, които се допитват до кредитен консултант, са запознати. Финансовата култура на българина се повиши по време на кризата, всеки от нас има приятел или роднина пострадал, изтеглил повече пари, отколкото може да обслужва, или минал през известни затруднения в обслужването на кредитите си. Днес хората са информирани, знаят как се определя лихвата им, до какво може да доведе, ако тя се повиши или понижи. Някои обаче са водени повече от емоцията при покупката на нов дом и не толкова от начина, по който се определя лихвата.  - Има ли съществени разлики в кредитирането при закупуване на имот у нас и останалите страни в ЕС? \n- След приемането на Закона за кредитите за недвижими имоти на потребителите вече големи разлики няма, защото тази евродиректива наложи еднакви правила във всички европейски страни. Преди това у нас имаше повече такси при обслужването на кредити. Естествено лихвите по кредитите продължават да зависят от пазарните механизми в отделните страни, състоянието на икономиката, рисковата премия, лихвите по депозити. Знаем, че лихвите в България остават малко по-високи от средноевропейските, особено ако погледнем развитите икономики, като Германия, Франция, но въпреки това ние изживяхме сериозна промяна при лихвите на ипотечните кредити. От 2005 до 2008 г., когато беше големият бум на сделки с недвижими имоти и теглене на ипотечни кредити, лихвите се движеха между 6,5 и 7,5 на сто. В момента те са между 3-3,8%, което е почти на половината отпреди. В последните 3 години имахме сериозен спад на лихвите по ипотечни кредити, което доведе и до сериозен ръст на отпуснатите ипотечни кредити. - Как ще се отрази на кредитния пазар у нас приемането на България в еврозоната? \n- Очакванията ми са, че ще се отрази благоприятно и лихвите ще се изравнят със средноевропейските. В напредналите икономики в ЕС лихвите са между 1,5 и 2,5%, докато при нас са между 3 и 3,8% и има още какво да се желае. Ще можем да ползваме по-евтин ресурс от ЕЦБ, от европейските междубанкови пазари, а това ще доведе до изравняване на лихвите с тези в Европа. Разбира се, това няма да стане веднага, ще трябва по-дълъг период от време. - Според някои анализатори лихвите през тази година ще се покачат, според други - няма да има ръст. Какви са вашите прогнози? \n- Част от анализаторите смятат, че още през втората половина на годината ще видим леко покачване на лихвите по ипотечни кредити, защото преди около година в САЩ те тръгнаха нагоре. В Европа още няма ръст, но прогнозите са, че ще се повишат леко. Моите очаквания са, че това е по-вероятно да се случи през 2019 г., тъй като пазарът у нас е силно конкурентен - имаме малък пазар с много банки. От друга страна, лихвите по депозитите слязоха на много ниски нива - те са около 0,1 - 0,2%, което позволява банките у нас да имат голям финансов ресурс на ниска цена и няма предпоставки в тази конкурентна среда да има повишение на лихвите. Възможно е отделни банки и през тази година да вдигнат лихвите по ипотечните кредити, но вярвам, че като цяло те ще останат около сегашните си нива. - През 2019 г. какъв е очакваният процент на увеличение? \n- Трудно е да се прогнозира, но ако погледнем повишението в САЩ - то беше 0,2 - 0,4%. Смята се, че и у нас увеличението ще бъде в тези рамки, или ако сега лихвите са между 3,0 и 3,8%, ще станат между 3,3 - 4,2%. В пари това би означавало, че хората, които плащат средната месечна вноска по кредита си от около 600 лв., след повишението тя ще стане около 640-660 лв. 40-60 лв. повече не са малко, но не са застрашаващи за семейния бюджет. Освен това винаги имаме и възможностите да предоговорим или рефинансираме кредита си и да контролираме плащанията по него. - Какво съветвате най-често хората, които искат да теглят кредит? \n- Най-вече да пресметнат какво би се случило, ако повишението е по-сериозно - с 1% например. Ако сега плащат 600 лв., а след това трябва да дават примерно по 680 лева, как ще се отрази това на бюджета им. Тези неща се обмислят отрано. Кредитополучателите да преценяват риска, който поемат, защото ипотечният кредит е сериозна финансова стъпка, тъй като е голяма сума пари за период от 20-30 години. Трябва да се помисли дали един кредит ще се отрази на качеството на живот, тъй като свободните пари намаляват. Добре е да се търси баланс, без да се поемат прекомерни финансови рискове. Съветвам също при теглене на ипотечен кредит хората да имат винаги заделен резерв в банката, който би могъл да покрие между 3 и 6-месечни вноски по кредита. Това е с цел да бъдат спокойни, ако останат временно без работа или пък се появят непредвидени разходи в домакинството. - Мъжете или жените са по-смели в тегленето на ипотечен кредит у нас? \n- Мъжете са по-активни в решенията си да купят жилище на кредит. Масово теглят 30-40-годишните. Това са хора, утвърдени в кариерата си, работещите в ИТ сектора, в търговията, енергетиката, фармацията, където работещите са добре платени. Теглят кредити хора, създали семейство с едно или две деца или очакват първото си дете. Те са с ниска кредитна задлъжнялост, не са трупали много задължения по потребителски кредити или стоки на изплащане. Обикновено това са българи, които имат доходи над средните - между 1500 и 3000 лв. на месец за домакинство. - Растат ли сумите, с които задлъжняваме при ипотечните кредити? \n- За миналата година за страната средната сума беше около 95 хил. лв., а за София - 120 хил. лв. Тази година заради ръста на цените на имотите очакваме малко да нараснат сумите по ипотечните кредити и за страната да достигнат около 100 хил. лева, а за София около 130 хил. лв. - Оказва се, че не е много изгодно човек да държи парите си на депозит. Каква е минималната сума, за да има възвръщаемост и печалба? \n- В момента от депозит не може да се печели, защото лихвите са изключително ниски. В повечето случай те са между 0.1 и 0.2%. Дори да получим някаква малка добавена сума като доходност, то инфлацията я изяжда. В такива периоди обикновено хората започват да търсят други алтернативни начини за влагане на парите си, които да им носят по-голяма доходност. След всички случаи през годините у нас, финансовите пирамиди, в които някои загубиха парите си, сега са доста скептично настроени към други форми на инвестиране. В България тези, които имат спестявания, купуват имоти и ги дават под наем. През миналата година станахме малко по-смели във влагането на пари във взаимните фондове - нискорисковите, носещи доходност от 3 до 5%. Депозитите в банките нарастват, защото българинът се чувства най-сигурен, като държи парите си в банка. При фалит на банката депозитите са гарантирани до 100 хил. евро, което ни прави спокойни. Затова продължаваме да трупаме парите си в банкови депозити, но реално в момента губим от това. Преди 3 - 4 години лихвите бяха 4-5%, а през 2009 година, когато дори достигаха 10% и тогава наистина печелехме от депозитите си. - Ще се повишат ли лихвите по депозитите? \n- На този етап няма причина те да тръгнат нагоре, тъй като банките не се нуждаят от повече пари. Банките вдигат лихвите по депозитите, когато имат нужда от нови пари. В момента банковата ни система е много ликвидна, което прави привличането на нови депозити ненужно. Очаквам не само тази, но и следващата година лихвите по депозитите да останат ниски. - Може ли да се каже, че българите вече живеят на кредит? \n- За разлика отпреди кризата, сега българите са много внимателни към ново задлъжняване. Затова кредитният пазар много трудно се възстанови, няма я еуфорията да теглим за каквото ни хрумне. За съжаление остават малките населени места в Северозападна България, Родопите, около Разград, Шумен,Силистра, където хората са с ниски доходи и невинаги могат да вържат бюджета си. Някои от тях продължават да теглят малко повече, отколкото е необходимо, и живеят на кредит. Повечето хора в страната обаче се справят с доходите си и не задлъжняват. Най-често се теглят кредити за покупката на жилище. При потребителските кредити се взимат суми за нов семеен автомобил, за подмяна на обзавеждането, за саниране или ремонт на жилището, както и за обединяване на задълженията, ако по време на кризата има натрупани повече кредити или покупки на стоки на изплащане. Няма я амбицията да се тегли за скъпите луксозни стоки и почивки, която се наблюдаваше през 2008 г. Тогава се теглеха потребителски кредити за нови модели телевизори, скъпи лаптопи или далечни екскурзии. За щастие хората разбраха, че няма смисъл за такива неща да задлъжняват години напред.  - През миналата година има ръст и на тегленето на бързи кредити. \n- Хората днес са доста по-информирани за плюсовете и минусите на бързите кредити. През годините между 2009 и 2013 не познаваха продукта и теглеха за всичко. Тогава попадането на много от тях във финансовото блато беше точно заради бързите кредити. Сега има регулация на пазара, знаят се коректните фирми, знае се, че това е много скъп продукт, знае се че трябва да се теглят малки суми пари, който да се погасят много бързо, още на първа заплата. Секторът започна да се регулира, но законодателството ни не е добро в тази насока. Трябва да имаме отделен закон за бързите кредити, за да бъдем предпазени от сериозни грешки. Все още има такива, които теглят бърз кредит, който не могат да погасят, после теглят втори, трети, за да погасят първия и така се завъртат във финансовата спирала. В момента единственото, което се казва в Закона за потребителските кредити относно бързите кредити, е, че годишният процент на разходите не може да е по-голям от 50%, което фирмите намериха начин как да го заобикалят. Ако отворите сайтовете на всички дружества за бързи кредити, ще видите, че там годишният процент на разходите не е по-висок от 50%, както е по закон, но ще бъдат начислени допълнителни такси, които не са свързани с кредита. Фирмите не са длъжни да ги включат в годишния процент на разходите, но така кредитите се оскъпяват със 150-200% на годишна база. Това обаче е нормално оскъпяване за този вид бизнес и ако се сложи таван от 50% например, този сектор ще затвори. \nГрешно е да се вземе бърз кредит и да се плаща една или повече години, защото, ако вземеш 1000 лв., после трябва да се наложи да връщаш 2000-3000 лв. Суми над 200-300 лева е по-добре да се изтеглят като потребителски кредит от банка, където условията са значително по-добри, отколкото при бързите кредити. Лихвите по потребителските кредити в България в момента се движат между 5,5 и 7%. \n    \n", "date": "2018.02.23", "title": "Трупаме парите си на депозит в банките, но губим   "}
{"url": "http://www.duma.bg/node/161546", "text": "Поредният скандал около вкарани в последния момент законодателни промени е на път да се развихри. Засегнати този път са медийните среди и по-конкретно телевизионните оператори. Напрежението се заформя около подготвяните от парламента промени в Закона за авторското право и сродните му права. Някои от предложенията са вдъхновени от опита да се избегне заплахата от парични глоби, с които ни заплашва Европейската комисия. Действащият в момента закон не отговаря на европейските правила за финансов мениджмънт и прозрачност за организациите за колективно управление на авторски права, заради което България може да бъде осъдена да плаща дневна санкция от 19 121 евро. \nЗаконът касае организациите за управление на авторски права и ползвателите на тези права - основно радио, телевизионни, кабелни оператори, организатори на концерти. Двете страни често си разменят обвинения за нелоялно поведение и злоупотреба с монопол. \nВ края на 2017 г. управляващите се разбързаха и внесоха промени в Закона за авторското право. С поправки между първо и второ четене, внесени минути преди изтичането на срока, \"Обединените патриоти\" обаче предлагат и промени в Закона за радиото и телевизията - да се забрани на собствениците на няколко телевизии и радиа да продават медиите си в пакет. Предложението би засегнало големите телевизионни групи като тези на БТВ и Нова тв, които притежават по няколко канала. Предвидени са и глоби от 10 000 до 50 000 лв. При повторно нарушение те се удвояват. Според вносителите промяната се налага заради \"многобройните злоупотреби с монополно и господстващо положение\". \nПовечето от вкараните в последния момент промени в ЗРТ са с основни вносители Данаил Кирилов от ГЕРБ и Христиан Митев от \"Обединени патриоти\" и по-точно от НФСБ. Текстът, който се опитва да разбие монопола, обаче идва от патриота. Както е известно, лидерът на НФСБ Валери Симеонов е собственик на телевизия \"Скат\". Идеята на въпросното законово предложение е да забрани една от най-честите практики на големите телевизионни оператори - да задължават дистрибуторите да излъчват, съответно да заплащат за всичките им канали, за да могат да имат конкретния канал, към който има голям зрителски интерес. \nПредложението е внесено буквално в последния възможен момент - на 12 февруари. С него патриотите предлагат нов параграф в ЗРТ, така че да се регулира моделът на договаряне между телевизии и платформени оператори. Според него предоставянето на права за разпространение срещу заплащане на отделна радио- и телевизионна програма не може да бъде обвързано със задължително закупуване на права за разпространение на друга, включително в пакет, или с осигуряване на задължителен брой крайни потребители. Предвидена е глоба от 10 до 50 хил. лв. за лица, при повторно нарушение санкцията скача двойно. \nОчаквано, Асоциацията на радио- и телевизионните оператори (АБРО) реагира бързо срещу измененията. Припомняме, че нейни членове са БТВ и Нова тв, големите радиовериги, както и средни, и малки регионални радиостанции и телевизии. В своя декларация АБРО определя предложенията като \"опит за груба намеса в свободните стопански отношения между телевизионните организации и кабелните оператори с мотиви, които могат да бъдат определени като манипулативни и подвеждащи\". \"Предложението ще забрани на телевизиите да предоставят в пакет телевизионни програми срещу намаление в цената. Като краен резултат ще скочат цените на абонатите на кабелна телевизия и ще бъде ограничен достъпът им до разнообразно съдържание, а самите телевизии ще бъдат сериозно ощетени финансово. Целта вероятно е да бъде засегната икономическата независимост и публицистична безпристрастност на телевизиите. Предложението също ще облагодетелства сивия сектор на кабелното пиратство\", гласи позицията на асоциацията. Според АБРО пакетът от програми позволява на телевизиите да достигат до по-широка аудитория и да участват на рекламния пазар. Кабелните оператори получават отстъпка в цената на програмите, а абонатите им получават достъп до по-разнообразно и качествено съдържание, повече филми, сериали, спорт и др., отбелязват те. \nПо-малки медии обаче често се оплакват, че големите телевизии злоупотребяват с господстващо положение на пазара и настояват за законова промяна, с която натискът да бъде ограничен. Основната промяна в Закона за авторските права, наложена от съответната евродиректива, е те да могат да се предоставят не само от организации за колективно управление на права, а и от т.нар. независими дружества за управление на права. Организациите за колективно управление са сдружения с нестопанска цел, които са учредени от съответните собственици на права - композитори, текстописци, изпълнители, музикални издатели, продуценти, автори на аудивизуални произведения. Такива и в момента има в България, в Министерството на културата са регистрирани \"Музикаутор\", \"Профон\", \"Филмаутор\", \"Артистаутор\" и др. \nКолективните дружества сключват договори с телевизионни, радио, кабелни оператори, кино салони, търговски обекти, хотели, организатори на концерти и други ползватели на различни видове произведения. Ползвателите трябва да заплащат за това, че излъчват или пускат в заведението си музика, а приходите се разпределят на съответните автори, чиито произведения са ползвани. \nСпоред предложените законодателни промени в Министерството на културата ще може да регистрират за управление на права и независими дружества. За разлика от организациите за колективно управление те трябва да са търговски дружества, които предоставят права на артисти и автори на базата на сключени с тях договори.   \n", "date": "2018.02.23", "title": " Пак пробутват законови промени в последния момент "}
{"url": "http://www.duma.bg/node/161526", "text": "На 14 февруари т.г. депутатът Тома Биков излезе с декларация от името на ГЕРБ в началото на заседанието на НС, като заяви, че Народният съд е престъпление. По този повод зам.-председателят на НС Валери Жаблянов изрази мнението, че \"Народният съд е едно необходимо и неизбежно военновременно правосъдие\". От ГЕРБ реагираха остро и поискаха оставката на Жаблянов. На 21 февруари те си я осигуриха с подкрепата на патриотите и на прислужната си партийка \"Воля\". Това беше недостойно и недемократично действие, в противоречие с правилника на НС, акт на отмъстителност за напълно заслуженото сваляне на председателя на парламента от ГЕРБ Димитър Главчев. \nФрапиращо е, че в парламента не последва отпор на декларацията на Тома Биков, не беше направен опит да се защити Народният съд, защото макар и да е издал някои несправедливи и прекалено тежки присъди, в основата си той е бил и необходим, и неизбежен. И е \nнаказал виновниците за националната катастрофа последвала от въвличането на България във Втората световна война на страната на нацистка Германия и фашистка Италия, както и инквизиторите, палачите и убийците на онези, които са оказали съпротива на онази мракобесна власт. И тъй като е очевидно, че има нужда, нека да припомня истината за Народния съд, такава, каквато очаквах да чуя в защита на г-н Жаблянов. \nНародният съд е създаден от правителството на Отечествения фронт, в което комунистическата партия има само 4 министри от общо 16, в съответствие с няколко решения на великите сили от антихитлеристката коалиция по време на войната, и специално по силата на чл.5 на Парижкия мирен договор, задължаващ България да проведе такъв съд. В съответствие с тези решения правителството на ОФ приема \"Наредба-закон за съдене от Народен съд виновниците за въвличане България в Световната война срещу съюзените народи и за злодеянията, свързани с нея\". Създаването му е потвърдено от споразумението на четирите Велики сили от 8 август 1945 г. в Лондон и от декларация на Общото събрание на ООН от 11 декември 1946 г., както и от Женевската конвенция от 1949 г. в защита на жертвите от Втората световна война. \nВ международен план Народният съд е легитимен и никога никой от великите сили не го е обявявал за престъпен. Провеждането му става под надзора на междусъюзническата контролна комисия в София, която не е оспорила решенията му, въпреки че не всички присъди са еднозначни. На съд са били подложени министри и депутати, които са отговорни за вкарването на България във Втората световна война на страната на хитлеристка Германия, за приемането на антисемитския Закон за защита на нацията, за бездействието им по отношение на изпращането в концентрационните лагери на български евреи от окупираните територии в Гърция, Сърбия и Македония, и за злодеянията на български военни в тези територии. Те са отговорни и за бруталната разправа с участниците в съпротивата срещу режима, която се наказва с нечувано беззаконие и жестокост. За отрязана партизанска глава се плащат по 50 000 лева, ятаци са избивани без съд и къщите им са опожарявани. Пленените партизани са били разстрелвани на място. Но и изправените на съд противници на властта не са могли да разчитат на справедлив процес, защото тогавашният Закон за допълнение и изменение на ЗЗД, който между другото предвижда и смъртни присъди на малолетни, ги лишава от всякакви права. Подсъдимите се явяват във военните съдилища само с показанията, изтръгнати с мъчения в полицията, като те нямат право да се откажат от тях. \nЩо се отнася до партизанското движение, то е организирана легитимна въоръжена съпротива срещу едно правителство с профашистки уклон, вкарало България във Втората световна война, обявило война на САЩ и Великобритания, което довежда до тежки бомбардировки над българските градове, с хиляди загинали и ранени, разрушени важни за икономиката стопански обекти и хиляди жилищни сгради. Партизанското движение е подкрепяно от антихитлеристката коалиция, включително с инструктори и оръжие. Разправата с участниците в тази съпротива е нечовечна и престъпна. Само за престъпления в Старозагорско пред Народния съд са изправени: \nТрифон Петков Стоянов - убиец на партизани, чиито глави е разнасял по селата и се фотографирал с тях. \nДончо Хаджиев - взводен командир, на 20 януари 1944 г. взводът му убива четирима партизани, на които отрязват главите. \nМильо Стойнов - най-жестокият надзирател и изпълнител на смъртни присъди в Старозагорския затвор. \nПолковник Станю Панчев - Началник-щаб на Осма пехотна дивизия, под чието ръководство са избили партизани, между които по най-жесток начин братята Аламех. \nОколийският началник Иван Георгиев -  ръководил акции за убийство на партизани и лично инквизирал десетки арестувани лица в селата Хрищени, Калояновец, Любеново, Царево, разпоредил палежите на десетки къщи в тези села. \nПолковник Димитър Владков - заместник-командир на Осма дивизионна област. През май 1944 г. дава нареждане за разстрел на заловени партизани на място без съд и опожаряване на домовете им. \nТова са част от осъдените за подобни престъпления само в Стара Загора, подобни убийци и престъпници са осъждани и в други градове. Нима не е трябвало да бъдат осъдени тези лица, нима Народният съд трябва да бъде обвинен за престъпление, само защото е отсъдил възмездие срещу извършените от тях жестоки престъпления? \nПротивниците на Народния съд непрекъснато повтарят мантрата, че комунистическият режим в България бил обявен за престъпен. Но какво общо има това с Народния съд, който не е организиран от комунистическата партия, а от Отечествения фронт? Някой да е определил някога, че Отечественият фронт, организирал съпротивата на българския народ срещу профашисткото правителство на Богдан Филов и в който участват комунисти, земеделци, офицери и безпартийни патриоти, е престъпна организация? \nДекларацията, прочетена от Тома Биков от името на ПГ на ГЕРБ, е пълна с умишлено неверни факти Той повтаря друга стара лъжлива мантра, че Народният съд е осъдил на смърт 2730 души (на 5 април 1945 г. излиза Указ 54, с който смъртните присъди на много осъдени са заменени с доживотен затвор), а на Нюрнбергския процес осъдени на смърт са само 12 души. Но този процес е само срещу главните нацисти от непосредственото обкръжение на Хитлер. В Нюрнберг след това е имало още процеси, такива са се състояли във всяка от окупираните четири зони от съюзниците и са произнесени стотици присъди. Такива са издадени и в Полша, където на съд са изправени нацисти, извършили престъпления на полска територия. \nПодобно на българския Народен съд, съдилища са създадени в Япония, Франция, Италия, Норвегия, Дания, Холандия, Унгария, Чехия, Румъния, Югославия. Те са осъдили на смърт десетки хиляди военнопрестъпници и колаборационисти. И в нито една от тези страни тези съдилища не са определени впоследствие като престъпни. \nДа, имало е отмъщение и разчистване на сметки и убити в България без съд и присъди, преди още да се е състоял Народният съд, но такова е било положението във всички споменати страни. Само във Франция са избити около 10 000 души. Именно и затова обруганият от Тома Биков Кимон Георгиев е настоял за скорошно свикване на Народния съд, за да се избегнат такива ексцесии. Както и в другите страни, в България впоследствие много от тежките присъди са смекчени, от осъдените на смърт близо 2700 души 1600 са били пощадени, на много дългогодишните присъди са намалени значително, редица са освободени. През октомври 1945 г. Трайчо Костов пише на Георги Димитров в Москва: \"Решихме, по предложение на Кимон, да пуснем от лагерите по-малко провинените и да оставим само отявлените фашисти. Да разрешим на семействата на осъдените от Народния съд да се върнат в София, да дадем помилване на още някои.\" Писателката Фани Попова-Мутафова наистина е осъдена за политическите си възгледи на 7 години затвор, но е освободена след 18 месеца. \nВ декларацията от името на ГЕРБ Биков твърди, че Лиляна Паница и Владимир Куртев са били убити след 9 септември без съд и присъда, подразбира се - от комунистите. Но обвиненията срещу Паница са снети, има сведения, че за нея се е застъпил сам Трайчо Костов, обвиненията не са доказани и тя е освободена. Куртев по искане на югославските власти е изпратен на съд в Югославия, откъдето не се завръща, за извършени престъпления от ръководени от него четнически акции по линия на ВМРО на сръбска територия в началото на 30-те години. Между другото е известно, че ВМРО на Иван Михайлов извършва многобройни екзекуции на комунисти и земеделци след деветоюнския преврат, редица от участниците в тези престъпления са били съдени след 9 септември. \nПолитически мотивираното сваляне на Валери Жаблянов от поста му на зам.-председател на Народното събрание е печално, неморално и осъдително събитие, организирано от една от може би най-реакционните партии в историята на България след 1989 г. Това е партията, чиито депутати искаха забраняването на петолъчката, това е партията, която толерира обругаването на паметниците на съветските воини в страната, това е партията, която бидейки на власт години наред толерира Луковия марш, това е партията, чийто лидер заяви, че комунистите били кръвопийци и че дядо му, николапетковист, бил пребит с тояги насред царевицата в двора му на 9 септември \"от гавази на Държавна сигурност\". Нищо, че тогава не е имало още николапетковистка партия, самият Никола Петков е бил член на правителството на Отечествения фронт, нищо, че в държавата още не е имало комунистическа власт и Държавна сигурност. И фрапиращото е, че ръководството на тази партия и правителството е наситено от пребоядисали се бивши членове на комунистическата партия, които с действията си като че се опитват да закупят индулгенция срещу \"греха\", че някога са се клели в нейните идеи и във вярност към нея. Но както беше казал някой, няма нищо по-лошо от отрекъл се комунист. \n    \n", "date": "2018.02.23", "title": "Купиха си индулгенция срещу \"греха\"  "}
{"url": "http://www.duma.bg/node/161593", "text": "Досъдебно производство за престъпление от общ характер е образувано в Специализираната прокуратура, обявиха от държавното обвинение. Разследването е за злоупотреби при строителството на оградното съоръжение с Турция и е свързано с корупция на лица, заемащи висши държавни длъжност. БСП няма да получи доклада на ДАНС за нередности по границата, защото той е част от доказателствата по проверката. \nКорнелия Нинова отчете производството като потвърждение на сигналите на БСП за корупция при строежа на оградата. Социалистите настояват управляващите да оттеглят промените в Закона за обществените поръчки, които предвиждат ремонтите по съоръжението да стават с пряко договаряне. Според БСП това ще засили корупционните практики. \n    \n", "date": "2018.02.23", "title": " Спецпрокуратурата разследва за корупция оградата с Турция  "}
{"url": "http://www.duma.bg/node/161575", "text": "От Младежкото обединение на БСП в Перник предупредихa, че облигационният заем, който ще тегли общинската управа, е \"празен чек\". Те отправиха питане до кмета Вяра Церовска за мотивите по искания 6-милионен кредит, който ще се използва за разплащане на стари задължения. Младите социалисти твърдят, че това е в разрез със Закона за общинския дълг. \"Ще бъде ли използвана поне част от тези средства за инвестиции с възвращаемост, каквато е логиката на един облигационен заем? Ако да, за какви инвестиции? Нарастването на един дълг предполага и нарастване на данъците. Ще се увеличават ли данъците на перничани, за да се изплати кредитът? Къде ще се предлагат облигациите и кой ще ги купи?\", са въпросите към пернишкия градоначалник. \n\"Г-жо кмет, облигационен заем се взима с цел инвестиционни проекти и то такива, които след реализацията си гарантират доходи. Тези доходи следва да са в размер, достатъчен да покрие лихвата и главницата по тях. В публично оповестената информация за облигационния заем, който вие и вашият екип се готвите да изтеглите, стана ясно, че той ще бъде ползван за покриване на стари задължения. Това е нелогично, нерентабилно и в разрез със Закона за общинския дълг\", категорични са от МО.  \n    \n", "date": "2018.02.23", "title": "МО на БСП в Перник обяви общинския заем за \"празен чек\""}
{"url": "http://www.duma.bg/node/161576", "text": "Дебелите учебници от I до VII клас вече ще се печатат разделени в две книжни тела. Твърдите корици пък ще бъдат по-меки и следователно по-леки. Това предвижда идея на МОН, публикувана в сайта на ведомството. За нея трябва да бъдат отпуснати допълнителни средства, а целта е да се намали тежестта на раниците при малките ученици. \nДруга новост е, че всички учебници до VII клас ще имат и електронен вариант, който ще бъде качен в специален електронен портал. Целта също е да се намали товара на детските раници като в клас се ползват и дигитални учебници. \nЗа финансиране на електронните варианти допълнителните средства ще са 3% върху съответните нормативи за учебниците за I клас, които се използват за една учебна година, и 8% върху нормативите за учебниците за II - VII клас, чиято годност е три учебни години.     \n", "date": "2018.02.23", "title": "Разделят учебниците в две книжки за по-леки раници"}
{"url": "http://www.duma.bg/node/161574", "text": "Земетресение с магнитуд 4,6 по скалата на Рихтер разлюля вчера района на Асеновград. Земният трус е бил около 1,41 ч. през нощта срещу четвъртък на около 2 километра от Асеновград и на дълбочина от 14 км. Трусът е усетен и в Пловдивско. Той е продължил няколко секунди и е бил съпроводен със силен тътен. Няма данни за щети и пострадали, съобщиха от общината в Асеновград. В местната пожарна също не са постъпвали сигнали за проблеми, свързани с труса. \nОт Националния институт по геофизика, геодезия и география към БАН съобщиха, че е имало над 20 значително по-слаби вторични трусове, най-силните два от които са били с магнитуд около 2,5.   \n", "date": "2018.02.23", "title": " Земетресение от 4,6 по Рихтер разлюля Асеновградско"}
{"url": "http://www.duma.bg/node/161577", "text": "Работодателите задължително да обявяват свободните работни места, за които търсят работници, в Бюрата по труда и се премахва прагът от 10% квота за внос на работници от трети страни. Тези промени приеха депутатите от парламентарната комисия по труда, социалната и демографска политика. КНСБ и КТ \"Подкрепа\" се обявиха с нарочно становище против измененията, за което ДУМА писа в началото на седмицата. По време на дебата в комисията Ваня Григорова от КТ \"Подкрепа\" обвини вицепремиера Валери Симеонов, че правителството прокарва интересите на бизнеса и така \"торпилира\" социалния диалог. Григорова подчерта, че няма никакви данни за пазара на труда, които да налагат това увеличение.  Промяната на квотата от 10 на 20% за внос на работници от трети страни президентът на КНСБ Пламен Димитров по-рано определи като заплаха за националната сигурност. За малките и средните предприятия, които са 90% от бизнеса у нас, се допуска 35% от средносписъчния състав да са работници от страни извън ЕС. \nВъпреки че точно представители на бизнеса поискаха промените в Закона за трудовата миграция и трудовата мобилност, а депутати от ГЕРБ ги внесоха между първо и второ четене на проекта, без да са обсъждани в Тристранния съвет, на заседанието на комисията бяха категорични, че всеки би предпочел българския работник пред вноса на чужд, защото е икономически по-изгодно. Същата теза застъпи и Валери Симеонов. По думите му предложенията са обсъждани на Тристранката. Вицепремиерът дори заяви, че фирми отказвали поръчки от чужбина заради липсата на достатъчно и квалифицирана работна ръка.     \n", "date": "2018.02.23", "title": "Пада квотата за 10% \"внос\" на работници от трети страни"}
{"url": "http://www.duma.bg/node/161515", "text": "Европейският съд се произнесе, че Полша е виновна за системно нарушаване на нормите за замърсяване на въздуха заради прекомерна употреба на въглища в енергетиката на страната. \n\"Европейският съд намира, че Полша редовно е нарушавала екологичните норми за чистота на въздуха от 2007 до 2013 и не е представила програма от мерки за закона на ЕС за качество на атмосферния въздух\", се казва в произнасянето на съда. \nПо данни на Световната банка, делът на въглищата в производството на електроенергия в Полша през 2015 е бил 82%, което е един от най-високите показатели в ЕС. В момента въглищата остават най-използваният \"мръсен\" вид въглеводородно гориво и продължават широко да се използва в страната, която разполага с големи запаси от тях. \nПрез април 2017 г. Европейският съд постанови, че и България нарушава правилата за качеството на въздуха.     \n", "date": "2018.02.23", "title": "Осъдиха Полша заради нормите за въздуха"}
{"url": "http://www.duma.bg/node/161517", "text": "43-годишен бивш военен от югославската армия е атакувал американското посолство в столицата на Черна гора Подгорица. Първоначално той е хвърлил взривно устройство, най-вероятно ръчна граната, в посока сградата, а след това се е самовзривил. При втория взрив нападателят е загинал. Случката се е разиграла около 30 минути след полунощ в четвъртък. Няма щети и други жертви. „Чух две експлозии, непосредствено една след друга“, коментира за АФП охранител в близкия спортен център, откъдето се предполага, че атентаторът е хвърлил гранатата. \nТялото на нападателя е транспортирано до специализирана институция за установяване на самоличността му. Малко по-късно стана ясно, че атентаторът е 43-годишният Далибор Яукович. В профила си във фейсбук Яукович е написал, че е бивш военен, награждаван с медал и грамота, подписана от бившия югославски президент Слободан Милошевич „за заслуги в отбраната и сигурността на съюзна република Югославия\". От публикацията се разбира, че Яукович е против членството на Черна гора в НАТО. Яукович е живеел в Подгорица, но е родом от сръбския град Кралево. \nПосолството на САЩ в Черна гора препоръча на гражданите да избягват района на дипломатическата мисия до второ нареждане. Временно се преустановява и издаването на визи.       \n", "date": "2018.02.23", "title": " Бивш военен атакува посолството на САЩ в Черна гора"}
{"url": "http://www.duma.bg/node/161518", "text": "При посещението си в Белград руският външен министър Сергей Лавров отправи драматично предупреждение, че Западът \"иска главата\" на президента Александър Вучич заради тесните му връзки с руския лидер Владимир Путин, съобщи електронното издание Srbija Danas (\"Сръбия данас\"). \nСпоред източник от сръбските разузнавателни кръгове Лавров е представил на Вучич доказателства, че ловът за главата му е във фаза на изпълнение. \"Това бе предшествано от цяла поредица от събития, за които само невежи хора може да мислят, че не са свързани - убийството на Оливер Иванович, арестуването на американски шпиони в сръбската столица\", отбеляза източник от сръбските разузнавателни структури (Иванович бе лидер на сърбите в Косово - ред.). Западът иска главата на Вучич заради връзките му с Путин, заради отказа му да наложи санкции на Русия и да признае Косово. Анализаторът Драгомир Андeлкович отбеляза, че Владимир Путин по всяка вероятност ще бъде \"загрижен\" за Сърбия и нейния президент. \"Руснаците ще направят всичко, за да дадат на Вучич цялата налична информация и да му осигурят защита\", изрази увереност Андeлкович. \nДвудневното посещение на Лавров в Белград съвпадна със 180-годишната от установяването на дипломатическите отношения между Сърбия и Русия. По време на цялата ни дипломатическа история Сърбия и Русия никога не са били една срещу друга, това е рядък пример, подчерта Вучич на вчерашната си среща с госта. По-късно на съвместната пресконференция той каза:\"Лавров ми предаде писмо от президента Путин, който пише по един много хубав начин за двустранните ни отношения. Аз предадох на Лавров писмо до Путин с благодарност за всичко, което е направил и с надеждата да направим още повече\". Сърбия върви по европейския си път, но ще продължи да изгражда възможно най-добри отношения с Руската федерация, с желанието си те да стават все по-добри...Предполагам, че ще има различни пожелания и натиск тези отношения да вървят в друга посока, но Сърбия ще запази същата линия на поведение, ще зачита традиционно добрите си отношения с Русия. Сърбия е независима държава и сама взима решения и така ще бъде и в бъдеще\", каза още Александър Вучич. Той потвърди, че \"Сърбия няма да въвежда санкции срещу Русия\". Вучич благодари на \"Русия, че защитава териториалната цялост на Сърбия и че подкрепя позицията на Белград по отношение на Косово.\" \nВучич разкри още, че е предал на Лавров писмо до семейството на руския пилот Роман Филипов, загинал геройски в Сирия. \"Завърших това писмо с думи за храброст, която възхити сръбския народ\".  \nНа свой ред Сергей Лавров изтъкна, че \"Русия и Сърбия са партньори и Москва подкрепя усилията на Сърбия към ЕС, но и нейните отношения с Евроазиатския съюз\". Според него \"военният неутралитет на Сърбия е сред най-важните фактори за стабилността на Балканите\". Той каза, че ако \"САЩ бъдат поканени да се включат в преговорите между Белград и Прищина, а Сърбия покани Москва, Русия няма да стои настрани\". \n\"Русия е срещу това балканските държави да се изправят пред избора - Запад или Русия. Всяка една държава сама избира своите партньори, съгласно своите интереси...Не се страхуваме за Сърбия, докато тя има на власт избрани от народа хора. Не се страхувам от украински сценарий в Сърбия\", каза още Лавров. Той добави, че \"сръбско-руският хуманитарен център в Ниш се занимава само с хуманитарна дейност, за разлика от базата в Бондстийл, (Косово - ред.), където не е ясно какво правят американските колеги\". \nМеждувременно посолството на САЩ в Тирана осъди скандалното изявление на премиера Еди Рама, който пожела след 10 години Албания и Косово да имат общ президент. \"Посолството на САЩ е разочаровано от изявлението на Еди Рама за Албания и Косово...Трябва да се избягва риториката от миналото, защото тя вреди на отношенията на Албания с нейните съседи\", казва се в становището на посолството. ЕС вече осъди изявлението на Еди Рама.   \n", "date": "2018.02.23", "title": "Западът \"иска главата\" на Вучич "}
{"url": "http://www.duma.bg/node/161514", "text": "Безсмислено е Великобритания да трансформира търговските споразумения на ЕС, ако не може да докаже, че износът й е произведен у дома. \nАмбицията на Великобритания да прокара собствения си курс като търговски шампион извън ЕС е изправена пред брутална проверка на реалността: Не е достатъчен нейният износ да е обозначен с \"Произведено във Великобритания\". Надежди на заблудата След \"Брекзит\" голямата надежда на Великобритания е, че може просто да \"преобърне\" търговските споразумения между нея и ЕС с други страни като Южна Корея, Япония и Виетнам. Това би означавало, че текстът на споразумението Брюксел-Отава, например, просто ще бъде копиран и залепен като нова сделка между Великобритания и Канада. \nИма обаче проблем. Тези сделки поставят строги изисквания за това къде се произвеждат стоки, за да се пласират за ниски тарифи. Тези \"правила за произход\" имат за цел да спрат примерно Виетнам просто да реекспортира евтини китайски стоки в ЕС. Правилата са концентрирани върху това колко от стойността на продукта трябва да се създаде у дома, като се добавят всички компоненти, суровини и ноу-хау. \nАвтомобилите са класически пример проблемите, които има Великобритания. Британските превозни средства съдържат само 44% британски елементи, сочи Дружеството на производителите и търговците на автомобили. В същото време, докато средните нива на правилата за произход в търговските сделки на ЕС са 55% за автомобилите. \nТова означава, че автомобили, произведени във Великобритания, не биха се класирали при преобърнатите търговски сделки и ще се изправят срещу високи тарифи. \n\"Тук имаме основен проблем\", каза Питър Холмс, член на Организацията за търговската политика на Великобритания. \"Правителството едва сега започва да разбира, че не можем просто да пренебрегнем тези търговски сделки\", добави той, малко след като информира Министерството на международната търговия по този въпрос. \nКато временна мярка правителството на Великобритания се готви да приеме идеята да остане в търговските споразумения на ЕС по време на преходен период, който може да продължи до 2021 г. или по-дълго. Една от причините за тази промяна на целта е предизвикателството, произтичащо от правилата за произход. \nГоворител на Министерството на търговията заяви, че е \"в дискусии с нашите търговски партньори относно прехода към тези търговски споразумения..., за да се гарантира, че фирмите продължават да работят чрез установената стойност и вериги за доставки\". \n\"Не е изненадващо, когато трети страни казват на Обединеното кралство, че са щастливи да копират и вмъкнат търговски споразумения на ЕС\", заяви европейски дипломат, близък до преговорите за \"Брекзит\". \"Защото си запазват достъпа до пазара ... (докато) компаниите в Обединеното кралство биха се борили да изпълнят изискванията за правилата за произход за техния износ\". Едностранна търговия Това е проблем за тясно свързаните вериги за доставки, които много британски компании - от производителите на автомобили до космическия сектор - имат с други страни от ЕС, които досега са се възползвали от безработицата в рамките на единния пазар. \n\"Ние сме загрижени, че компании, които вече са стъпили в ЕС и Великобритания, ще се изправят пред повече трудности да продават продуктите си на световните пазари\", каза Глен Воън, главен изпълнителен директор на Британската търговска камара в Брюксел. \nВследствие на това британските производители биха могли да бъдат принудени да внасят по-малко части от чужбина, въпреки че чуждестранните компоненти често биха били по-евтини и с по-високо качество. \nТова рискува да повлияе върху чуждестранните инвестиции, ако износителите от Обединеното кралство се сблъскат със стена поради правилата за произход. За японските инвеститори това създава особена загриженост, понеже големите производители Honda и Nissan използват Великобритания като основен европейски производствен център. \n\"Ако няма печалба от продължителни операции в Обединеното кралство - не само японски - никоя частна компания няма да може да продължи дейността си. Това е токова просто\", заяви японският посланик в Обединеното кралство Коджи Цуруока, отправяйки силно предупреждение миналия четвъртък Кумулативно решение В този контекст най-голямата надежда на Великобритания е, че тя може да се договори със своите търговски партньори (и Брюксел) за система, наречена \"кумулативни правила за произход\", заяви Самуел Лоу, търговски експерт в Центъра за европейска реформа. Съгласно този модел европейското съдържание също ще се счита за произхождащо от Великобритания - и обратното. Просто казано, немските компоненти в британска кола все още ще се броят за европейски. \nТози вид схема за взаимно признаване обаче се нуждае от споразумението между три страни. Ако ЕС и Великобритания се договорят за кумулация, всяка трета страна, която търси търговско споразумение с Брюксел, ще трябва да се съгласи с тези разпоредби поотделно във всяка сделка. \nДосега много малко търговски сделки предвиждат ефективно кумулиране на правилата за произход. Споразумението между ЕС и Япония е един от малкото примери, но има големи ограничения. Колите например, които са изработени от много различни компоненти, не могат да се възползват от кумулацията, обясни служител на ЕС. \nДруги търговски партньори като блока Меркосур, който вече се опитва да наложи строги правила за произход към ЕС, за да попречат на европейските производители на автомобили да зареждат южноамериканския пазар, нямат особен интерес да приемат подобна кумулация в ключови промишлени сектори. \nТова означава, че Великобритания е изправена пред трудна битка за привличането на трети страни. \"За да позволим кумулирани правила за произход, например с Южна Корея, не само Великобритания, но и ЕС трябва да преговарят със Сеул\", каза Лоу. Всяко предоговаряне идва с цена, като контраискания от другата страна, предупреди той. Отварянето на многобройните търговски споразумения на ЕС би било продължително и скъпо. \n\"Няма голям стимул за ЕС да помогне на Великобритания за това\", каза Лоу.     \n", "date": "2018.02.23", "title": "Голямата заблуда \"Made in Britain\""}
{"url": "http://www.duma.bg/node/161591", "text": "Омбудсманът ще се избира с явно, а не с тайно гласуване, и ще получи повече правомощия. Това прие окончателно парламентът, след като гласува вчера на второ четене измененията в Закона за омбудсмана. Общественият защитник ще може да дава препоръки до Министерския съвет и Народното събрание за международни актове в областта на правата на човека. Ще може да се застъпва за гражданите и когато правата им са нарушени от частни субекти, а не както досега само от държавни органи. Омбудсманът не само ще защитава, но и ще насърчава основните права и свободи.  \nПредложение за избор на омбудсман вече ще могат да правят не само депутати и парламентарни групи, но и юридически лица с нестопанска цел. Запази се правилото за избран да се счита кандидат, получил гласовете на повече от половината депутати. Зам.-омбудсманът пък ще се избира от Народното събрание по предложение на омбудсмана месец след избирането му. Към изискванията за заемане на длъжността на обудсмана и заместника му бе добавен и предишен опит в областта на правата на човека. \nАко решим омбудсманът да се избира явно, а не тайно, ще отстъпим от добри парламентарни практики и това ще е в ущърб на институцията, предупреди при дебатите зам.-председателят на ПГ \"БСП за България\" Жельо Бойчев. Според него промяната няма да позволи кандидати, които са достойни и имат голяма обществена подкрепа, да заемат поста. БСП се обяви срещу параграф четвърти от законопроекта. Бойчев коментира, че ако текстът за явно гласуване е съществувал преди, то Мая Манолова нямало да бъде национален омбудсман. Виждате, че тя е добър обществен защитник и си върши добре работата, призна социалистът. \nВъпреки това разпоредбата бе подкрепена от мнозинството, 30 депутати бяха \"против\" и толкова се въздържаха.   \n", "date": "2018.02.23", "title": "НС реши омбудсманът да се избира с явен вот"}
{"url": "http://www.duma.bg/node/161592", "text": "Международната неправителствена организация \"Трансперънси интернешънъл\" обяви вчера резултатите от ежегодното си проучване за нивата на корупция в публичния сектор по света. България е класирана на 71-во място с оценка от 43, което е най-ниският резултат от всички страни членки на ЕС. Същият резултат са получили Южна Африка и Вануату. Най-близката европейска страна до нас е Унгария с оценка 45, която я класира на 66-то място. Северната и южната ни съседка Румъния и Гърция делят 59-то място с Йордания, а техният показател е 48. Оценката се прави по скала от 0 до 100 и се формира на база мненията на експерти и хора от бизнеса, като колкото е по-висока е получената стойност, толкова по-некорумпирана е дадена страна. \nСтраната с най-малко корупция през 2017 г. според проучването е Нова Зеландия, а плътно след нея е Дания с двойно повече точки от България. На другия край на скалата са Сомалия и Южен Судан. \"Трансперънси Интернешънъл\" предоставя и данни по региони, като прави впечатление, че най-некорумпирана е Западна Европа със среден показател 66. Източна Европа получава средна оценка от 34, която я поставя на дъното заедно с Субсахарска Африка (32) и Централна Азия (също 34). \nТова е 25-то юбилейно издание на индекса, като авторите на класацията отбелязват, че макар да се говори много за борба с корупцията, през последните 6 години не се наблюдават големи промени в световен мащаб. Според тях нивата на корупция имат директна връзка със свободата на пресата и защитата на журналистите. Отбелязва се още, че \"високите нива на корупция корелират също с недостатъчно ниво на върховенство на закона, липса на достъп до информация, правителствен контрол върху социалните медии и намалено участие на гражданите в управлението. На практика това е самата същност на демокрацията и свободата\". \nДУМА припомня, че в навечерието на откриването на българското европредседателство редица уважавани чужди издания излязоха със статии, в които страната ни бе определена като една от най-корумпираните в ЕС. БСП също многократно атакува управляващите с обвинения за несправяне с подобни престъпления. Дори се стигна до вот на недоверие към правителството заради слабата борба с корупцията. Управляващото мнозинство обаче определи всичко това като опит да опозицията да дестабилизира държавата, а представители на ГЕРБ се впуснаха в обяснения как само имало \"усещане за корупция\".   \n", "date": "2018.02.23", "title": "България е най-корумпирана в ЕС  "}
{"url": "http://www.duma.bg/node/161519", "text": "Австрия подаде иск срещу руска АЕЦ \nПравителството на Австрия е завело дело в Съда на Европейския съюз срещу решението на Европейската комисия да одобри отпускането на субсидия на Унгария за строителството на нови енергоблокове в АЕЦ \"Пакш-2\". \"Австрия винаги е била страна, която се е изказвала против ядрената енергия\", обяви Елизабет Кьостингер, която е министър на устойчивото развитие и туризма. \nСкопие започна да маха и статуи \nСлед като премахна знаци с името на Александър Велики на основното летище и магистрала, правителството на Македония започна да сваля статуи, които могат да бъдат разтълкувани като символ на иредентистките амбиции срещу Гърция. В македонската столица започна демонтажът на спорния проект „Скопие 2014“, съобщи градоначалникът Петре Шилегов. \nАржентина изригна срещу Макри \nСтотици хиляди аржентинци излязоха на протест срещу неолибералните мерки на президента Маурисио Макри - съкращения на служители, пенсионна реформа и бюджетни съкращения. Синдикатът на транспортните работници заяви, че ако се наложи, ще парализира икономиката на страната. Освен работници, в протестите се включиха и студенти, професори и учени. \n Саудитска Арабия ще копира Дубай \nСаудитска Арабия ще инвестира 64 милиарда долара в развлекателната си индустрия през следващото десетилетие. По думите на Ахмед ал-Хатеб, ръководител на генералния отдел за развлечения, вече е започнал строежа на първата опера в страната. Предстои през март да бъде отворен Филмов театър след 35-годишната забрана в страната. Планът е част от амбициозната реформаторска стратегия \"Визия 2030\" на престолонаследника Мохамад Бин Салман Ал Сауд, целяща да отвори страната за инвестиции и за диверсификация на петролната зависимост. \n \nХиляди испански пенсионери блокираха сградата на парламента в Мадрид с искане за достойни пенсии. Протести се проведоха и в други испански градове. \nСлужители излязоха на протест пред централата на \"Еър Франс\", за да поискат 6% увеличение на заплатите. Синдикатите предупредиха, че ако не бъде постигнато споразумение, близо половината от полетите на дълго разстояние на компанията ще бъдат отменени   \n", "date": "2018.02.23", "title": "Кратки новини"}
{"url": "http://www.duma.bg/node/161520", "text": "\"Брекзит\" ни дава възможност за широка реформа на финансите на Европейския съюз, заяви германския канцлер преди започващата днес среща на върха на ЕС, която трябва да обсъди бъдещия бюджет на блока след напускането на Великобритания. \nВ реч пред Бундестага Меркел обяви, че \"имаме нужда от ново начало за Европа\". Тя настоя, че Европейският съюз трябва да отговори на нарастващия глобален политически и икономически натиск и че това щял да бъде духът на срещата днес. \"Убедена съм, че, първо, светът не ни чака - нито нас в Германия, нито нас в Европа - и второ, повече от всякога се нуждаем от европейски отговори на належащите, големи въпроси на нашето време\", изтъкна Меркел. \nКанцлерката също така призова страните членки на Европейския съюз да поемат своя дял от помощта за справянето с големия приток на мигранти, като същевременно работят заедно за спиране на потока чрез укрепване на външните граници и борба с проблемите, каращи хората да бягат от родните си страни. \nМеркел подчерта, че страните в ЕС трябва да знаят, че \"солидарността не е еднопосочна улица\" и че всички трябва да се борят за \"споделени европейски ценности\". \nПо думите на канцлерката лидерите на ЕС трябва да се договорят за справедлива квотна система за приемане на мигранти. Понастоящем срещу Унгария, Полша и Чехия е задействана наказателна процедура от страна на Европейската комисия за отказа им да приемат своя дял от мигрантите.   \n", "date": "2018.02.23", "title": " Меркел иска \"европейски отговори\""}
{"url": "http://www.duma.bg/node/161521", "text": "Самопровъзгласилата се Донецка народна република (ДНР) в Източна Украйна създава народен трибунал за военните престъпления на украинската армия в отговор на подписания от президента на Украйна Петро Порошенко закон за реинтеграция на Донбас. Това заяви лидерът на ДНР Александър Захарченко. \n\"Ние ще създадем народен трибунал, който ще осъжда престъпленията на ръководството на страната\", каза Захарченко в отговор на журналистически въпрос какви действия ще предприеме ДНР след подписването на закона от страна на Порошенко. \nПо думите на Захарченко законът оправдава престъпленията на украинските военни. \"По същество това е закон, който узаконява военните престъпления и дава пълна свобода за нарушаване на Конституцията и законите на Украйна\", заяви той. \nПорошенко положи подписа си под спорния законодателен акт във вторник, но той ще влезе в сила, когато бъде обнародван в официалния печатен орган на Върховната рада \"Гласът на Украйна\". В текста му Русия е определена като \"агресор\".   \n", "date": "2018.02.23", "title": " Донецк с народен трибунал в отговор на Киев"}
{"url": "http://www.duma.bg/node/161522", "text": "Президентът на САЩ Доналд Тръмп предложи учителите да бъдат въоръжавани, за да се избягват масовите убийства в училищата. \nТова той заяви на среща в Белия дом с оцелели и родителите на жертвите от стрелбата неотдавна в училище в град Паркленд, щата Флорида.  \n\"В очите на един маниак зоните без оръжия са покана: \"Хайде да влизаме и да атакуваме\"... Ако тези страхливци знаеха, че в училището има въоръжени хора, те нямаше да се опитат да се доберат до него\", изтъкна Доналд Тръмп. Според него,  ако учителите имаха оръжие, те биха могли да предотвратяват по-ефективно подобни нападения. \"Ако има учители, които знаят как да стрелят с огнестрелно оръжие, те могат много бързо... да сложат край на нападението... И ние ще обсъдим тази идея много сериозно. Учителите може да носят със себе си скрито оръжие. Бихме ги изпратили на специална подготовка\", подчерта държавният глава. Той предложи също в училищата да бъдат наемани като охранители бивши военнослужещи, които знаят как се борави с оръжие.  \nКато аргумент за своето гледище президентът напомни също, че продължителността на такива атаки средно е около три минути, а на полицията й трябват 5-10 минути, за да дойдат на местопроизшествието. \"Много хора ще бъдат против това предложение, но на мнозина то ще се хареса\", каза още държавният глава.   \nАко се обобщи, Доналд Тръмп явно смята, че най-добрият начин за борба с масовите убийства в американските училища е не да се ограничат оръжията, а обратно - да се увеличи броят на лицата, които носят такова оръжие.  \nСтрелбата  в училището \"Марджъри Стоунмен Дъглас\" в Пакленд се случи на 14 февруари. Загинаха 17 души. Нападателят бе 19-годишният Никълъс Крус, който е бил ученик в училището, но е бил изключен от него заради лошо поведение. За извършване на престъплението той се в въоръжил с полуавтоматична пушка AR-15, която се използва от американската полиция и се продава в ловджийските магазини. Той имал със себе и голям брой патрони.  \nМиналата седмица започна процесът срещу Крус, той вече се призна за виновен.  \nСлед трагичното произшествие в САЩ с нова сила се разгоря обществената дискусия за ограничаването на производството и търговията с оръжия. Почти всеки двама от трима американци биха приели по-стриктни закони върху огнестрелните оръжия, показва социологическо проучване, проведено сред 1249 американци между 16 и 19 февруари. От тях 66% са благосклонни за по-стриктни мерки за контрол върху оръжията, докато 31% се против. От 2008 до 2015 година никога мнозинството на искащите по-сериозен контрол върху огнестрелно оръжие в САЩ не е надхвърлял 54 процента.      \n", "date": "2018.02.23", "title": "Тръмп предложи учителите да преподават с пистолети"}
{"url": "http://www.duma.bg/node/161516", "text": "Словакия няма да ратифицира конвенцията на Съвета на Европа за борба с насилието над жени, станала известна в България като Истанбулската конвенция. Премиерът Роберт Фицо отстъпи под натиска на по-малкия партньор в управляващата коалиция - националистите от Словашката национална партия (SNS). \nПодобно на противниците на конвенцията в България те заявиха, че спирането на ратификацията не е достатъчно и продължават борбата с цел Братислава да денонсира подписа си под документа. В редиците на опозицията в Словакия се наредиха и религиозни организации. \nСловакия подписа Истанбулската конвенция през 2011 г. и спря ратификацията в момент, когато документът бе одобрен от повече от 40 държави на континента. Русия и Азербайджан са единствените членове на Съвета на Европа, които не са подписали конвенцията. \n\"Преди две седмици България, която в момента временно е председател на Съвета на ЕС, също отхвърли споразумението, подчертавайки по този начин съпротивата на социално консервативни страни от бившия съветски блок срещу либералните ценности на по-заможната Западна Европа\", припомня по този повод Ройтерс, цитирани от медии. \nПремиерът Фицо обаче отива по-далеч от българския си колега Бойко Борисов. Той обяви, че Словакия няма да ратифицира документ, който според него е спорен, може да доведе до нарушаване на Конституцията и до узаконяване на еднополовите бракове.  \nГЕРБ поиска по въпроса да се произнесе Конституционният съд. \nКонституцията на Словакия практически забранява еднополовите бракове с приемането на поправка в Конституцията през 2014 г., в която изрично е записано, че бракът е само съюзът между мъж и жена. В страната еднополовите съжителства не са признати и като граждански съюзи.     \n", "date": "2018.02.23", "title": "Словакия отхвърли Истанбулската конвенция"}
