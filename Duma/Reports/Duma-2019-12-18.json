{"url": "https://duma.bg/rumen-radev-ne-mozhe-da-se-posyaga-proizvolno-varhu-konstitutsiyata-n205622", "text": "Върху българската конституция не може да се посяга и не бива да се посяга произволно, подчерта президентът Румен Радев на първата от поредицата дискусии, посветени на евентуалните промени в основния закон. Държавният глава се консултира вчера с Правния си съвет и академичната общност. Тази Конституция въведе демократичните принципи, въведе разделението на властите, въведе правата на гражданите, въведе устройството и функционирането на една демократична държава наред с ограниченията на обхвата на нейната дейност, припомни той. \"Успя ли проектът, заложен в тази Конституция, да изгради демократична, правова и социална държава, така както е в нейния преамбюл? Има ли в Конституцията достатъчно защитни механизми срещу погазването на разделението на властите и срещу авторитарен произвол? Имаме ли системен проблем поради противоречив, неправилен прочит на Конституцията, който да води до остър дефицит на справедливост в нашето общество? И ако има такъв - какви са причините, имаме ли системен проблем?\", попита президентът. Радев търси отговор доколко според експертите е целесъобразен предложеният от МС законопроект, свързан с контрола над главния прокурор, дали той противоречи на Конституцията и ще може ли да работи рационално. \"От 5 поправки в Конституцията четири са в глава \"Съдебна власт\". За да се събираме пак днес, хубаво е да има анализ, доколко ефективно с тези поправки функционира съдебната власт\", заяви президентът. \"Оттук произтича и самият дебат, който искам да отворим. Първо - трябва ли изобщо да обсъждаме някакви промени в Конституцията на Република България? Ако обсъждаме - защо и в какъв обхват?\", уточни Радев. На срещите той очаква отговор как може да се засилят правата на гражданите и тяхното участие, както и контролът върху управлението.", "date": "2019.12.18", "title": " Румен Радев:   Не може да се посяга произволно върху конституцията"}
{"url": "https://duma.bg/korumpirana-amerika-n205631", "text": "Лъсна това, което мнозина подозираха - Америка е не по-малко проядена от корупция от държавите, на които тя постоянно набива канчето колко са корумпирани. Като вицепрезидент Джо Байдън е уредил сина си в украинската газова компания \"Бурисма\", макар това да е чиста проба конфликт на интереси. Уредил го да си пълни джобовете по престъпен начин. Пак като вицепрезидент е изпомпвал десетки милиони долари от Украйна за Демократическата партия и Хилари Клинтън. Участвал е в грабежа на тази държава заедно с обкръжението на предишния президент Петро Порошенко. И дерибейски я изнудвал да уволнява неудобните му хора, за да не спре доходното кранче.  Всичко това разкри Рудолф Джулиани, адвокат на президента Доналд Тръмп. Човекът е посетил Унгария, Австрия и Украйна, за да сглоби корумпираната мутра на Демократическата партия и Обамовата администрация. Ходът на Джулиани е добре подбран. Сега тече обреченият импийчмънт на Демократическата партия срещу Тръмп. Републиканците го изчакват да им кацне в Сената, където ще го прострелят с един куршум. А след това ще преминат в контранастъпление срещу политическите си противници на територията на Темида. Джулиани каза, че в Украйна ще падат много глави с разкритията му, но той само частично е прав. Глави ще падат и в самата Америка и първата, която ще хвръкне, ще бъде на Байдън. Обама беше честен човек, но неговият вицепрезидент го направи Обалама. Ще хвръкне и имиджът на Демократическата партия. Задава се скандал, който може да е по-разтърсващ и от Уотъргейт, защото са засегнати други държави. Не бива обаче случаят да се разглежда главно през призмата на предизборната борба в САЩ. По-значим е друг аспект. Като управление Америка е двулична държава - врещи по други, че са крадци, за да не я обвинят, че самата тя е голяма крадла, макар и рафинирана. А за страни като България урокът е да възразява при случай на Америка да си научи първо антикорупционния урок, пък после да учи другите.", "date": "2019.12.18", "title": "Корумпирана Америка"}
{"url": "https://duma.bg/za-kogo-rabotite-n205632", "text": "Ако новината, че ще има ново поскъпване на водата, ви е дошла като гръм от ясно небе, особено на перничани, дето минаха на воден режим, със съжаление трябва да кажем, че в тази държава нищо не трябва да ви учудва. Още преди няколко години \"независимата\" Комисия за енергийно и водно регулиране прие 5-годишните планове на ВиК дружествата, чрез които вече бяха разписани бъдещите поскъпвания. За София например бе определен таван на \"социално поносима\" цена от 5,50 лв. на кубик. Отново е краят на годината и отново КЕВР ще разреши поредното поскъпване от поредния 1 януари. Същото беше и за настоящата година, и за предходната, и за 2017-а. Новото повишение стига до близо 10%. Ако от КЕВР не ги е срам, а те са доказали, че не им пука за редовите български граждани, нека одобрят и над 3-процентното предложено поскъпване в Перник, дето са на сухо.  Две десетилетия слушаме едно и също - че преносната мрежа е в окаяно състояние, че загубите на вода са огромни (средно 60%, но на места надхвърлят 80%) и колко е нереформиран секторът. И хората продължават да бъдат драни с нови и все по-високи цени на услугата, което КЕВР одобрява, уж срещу ангажимент за инвестиции. Но досега нито сме чули за драстично намалена цена заради липса на инвестиции, нито регулаторният орган проверява правят ли се те. Дали и тази година, както предходните, ще има протест пред сградата на КЕВР в края на декември, когато комисарите трябва окончателно да разрешат новото поскъпване, престои да разберем. Вероятно КЕВР пак ще се опита да ни забаламоса с поредните \"неоспорими пазарни аргументи\". Въпросът е за кого работи независимата комисия и от кого е независима? А отговорът комай е ясен, след като водата пак поскъпва, въпреки че високата й цена е непосилна за все повече българи.", "date": "2019.12.18", "title": " За кого работите"}
{"url": "https://duma.bg/divide-et-impera-n205633", "text": "Добрият стар помощник на премиера Бойко Борисов и обкръжението му в плана да останат колкото може по-дълго на власт:  . Но, ако всеки, който отива при него да се жалва от ниската си заплата или да иска повече пари, си спомни завета на хан Кубрат към синовете му, няма да се поддаде на манипулацията.  Примерите са прекалено много за последните 10 години. По време на миналогодишните протести на майките на деца с увреждания Бащицата обясни, че ако им даде исканите средства, трябва да се вземат пари от МВР, от армията, от пенсиите или от учителите. Пак тогава противопостави децата с увреждания на хората с инвалидни пенсии, хората с инвалидни пенсии бяха противопоставени на възрастните с минимална пенсия. Този маниер на действие продължава. И очевидно все още работи. На срещата си със сестрите в понеделник вечер премиерът за пореден път го приложи, като противопостави \"лошите\" лекари на жалващите се в покоите му закъснели за срещата сестри. Не, че исканията им за достойни възнаграждения не са основателни, не, че обществото пренебрегва или недооценява труда им. Не! Просто обществото видя \"на живо\" с какви искания влязоха при премиера и с какви обещания излязоха след близо двучасовия \"разговор\", по време на който бяха наклепани докторите. Не, не адвокатстваме на докторите. Просто добре знаем каква е здравната ни система и знаем, че ако лекарят иска наистина да спаси пациента си, трябва и да послъгва системата. Иначе не се получават нещата. Но никой не казва колко лекари в провинцията вземат по 1000 лева. В годината на медицинските протести станахме свидетели на множество обещания. Но така е най-лесно - сядаш на среща с протестиращите, \"разбираш\" болката им и обещаваш да \"оправиш\" нещата. \"Болниците много ли са?\", \"Много са!\". Обещаваш повече да не се разкриват. Това обещание го има отдавна, дори е регламентирано, но кой го спазва? А и колко от обещанията са спазени? Малко ли са парите за сестрите? Да, малко са! Тогава лекарите да дадат от своите. Как да стане, след като лечебните заведения са търговски дружества? Кой може да им каже как да разпределят парите, които получават, било то и пари, отпуснати от правителството? Затова по-лесно е да се обещае дори бюджетно финансиране на системата, без дори да се мисли, че това на практика е невъзможно. Болниците са търговски дружества. А онези, които не са и са на издръжка на МЗ, сиреч на държавния бюджет, едва оцеляват.   А някой обяснява ли, че системата изначално е сбъркана? По-лесно е да се удря по бюрото и да се дават угодни обещания, така че протестът под прозорците на МС да се махне от главата на премиера.  Другото само утежнява мисловния процес. Затова е по-лесно да се прати МВР или прокуратурата в болниците. За останалото се иска задълбочен анализ и далновидност.", "date": "2019.12.18", "title": "Divide et impera "}
{"url": "https://duma.bg/kiril-dobrev-prizova-vrazhdata-v-bsp-da-spre-n205623", "text": "Първата и основна задача е да спрем с враждата помежду си и да затворим страницата с вътрешнопартийните дрязги, призова зам.-председателят на БСП Кирил Добрев на заседанието на Областния съвет на социалистите във Враца. \"Наши другари в последно време говорят за разцепление в партията. В БСП винаги сме били за вътрешнопартийната демокрация и свободното изразяване на мнение. Никой не е бил ограничаван, но в последно време тази свобода започва да прилича на свободия и то не в самата партия, а по медиите. Всеки, който говори за разделение в партията, или работи за такова, или му се иска. Основания за подобно твърдение няма\", категоричен е Добрев. По думите му европейските и местните избори са показали, че все повече млади хора нямат притеснение да бъдат припознавани като част от отбора на БСП. Добрев посочи като доказателство младите кметове в Русе, Перник, Нови пазар и други населени места. \"Първото, което трябва да направим в следващите месеци, е да си подредим \"къщата\". Трябва да обърнем внимание на състоянието на организациите и да стабилизираме партията по места, където срещаме трудности\", настоя Добрев. Според него изборът на председател на НС е функция от много по-важната работа, която трябва да се свърши преди това. В отчетно-изборната кампания организациите трябва да излъчат и представят ръководства по места, които да работят за промяна, да отворят БСП към периферията и да привличат повече гласове, препоръча зам.-председателят на партията.", "date": "2019.12.18", "title": "Кирил Добрев призова враждата в БСП да спре "}
{"url": "https://duma.bg/v-sofiya-stara-zagora-i-plovdiv-protestirat-sreshtu-prezastroyavane-n205624", "text": "Жители на квартали в София, Стара Загора и Пловдив открито заявяват недоволството си срещу инвеститорски намерения за застрояване на градинки в междублоковите им пространства. Първи с публичните акции започнаха в столичния район \"Младост\" 1. Жители на квартала демонтираха ограда, която очертава границите на бъдещ строеж край блоковете 75, 76, 78 и 79А. Акцията им бе подкрепена и дори инициирана от новия кмет на столичния район \"Младост\" арх. Стефан Стефанов. Хората искат да се запазят зелените площи такива, каквито са. За ритуалното събаряне на оградата те бяха призовани от кметa във фейсбук. Стефанов напомни, че презастрояването на \"Младост\" е емблематичен казус. Той настоява теренът между блоковете да бъде заменен с друг по-подходящ за строителство. Инвеститорите са склонни да приемат, но само срещу адекватно обезщетение. Жителите на старозагорския кв.\"Казански\" ще проведат днес протестно шествие срещу презастрояването. Те планират и блокада на голям булевард. Местните негодуват срещу строителство, започнало в два парцела до блоковете 42 и 44. Според тях не са спазени законовите отстояния за новите сгради. \"Искаме нашият град да се разширява, а не да се сгъстява. Не искаме да преживяваме това, което се случи в София с пропадането на земни маси от големи изкопни действия, защото при нас няма улица, която да ни дели. Няма дори 3 метра отстояние\", мотивираха се в социалните мрежи организаторите на протеста. Пловдивчани от район \"Южен\" продължават протестите срещу започнатия нов строителен проект, представен от инвеститорите като \"облагородяване на района\". Над 600 души са подкрепили подписка за сезиране на съда и ДНСК за строежа.  От месеци срещу презастрояване протестират и във Варна.", "date": "2019.12.18", "title": "В София, Стара Загора и Пловдив протестират срещу презастрояване"}
{"url": "https://duma.bg/zakrivat-telk-v-loveshkata-oblastna-bolnitsa-n205618", "text": "Ръководството на областната болница в Ловеч започва процедура по закриване на ТЕЛK към лечебното заведение, след като завчера целият състав на комисията подаде молба за напускане. Причина за оставките е връщането на работа на председателя на комисията д-р Донка Минкова, която е подсъдима за взимане на подкуп. Директорът на болницата д-р Румяна Нановска обясни, че е дала 7-дневен срок на д-р Минкова да отговори на предложението да бъде освободена от длъжността председател, като й бъдат изплатени всички обезщетения. По думите на д-р Нановска още няма отговор от д-р Минкова и щом го получи, ще предприеме действия по закриването на ТЕЛК. Процедурата по назначаване на нова комисия ще отнеме около месец, дотогава пациентите ще бъдат пренасочвани към Троян. След това ТЕЛК ще има, но няма да бъде в този състав, увери д-р Нановска. Д-р Минкова обаче смята да се върне на работа. На нежеланието на екипа да работи с нея тя отговаря, че също не иска да работи с тях, тъй като била установила много сериозни нарушения в дейността им. За това съм уведомила д-р Нановска, след което съм уведомила главния прокурор и тече проверка по случая, казва д-р Минкова.", "date": "2019.12.18", "title": " Закриват ТЕЛК в Ловешката областна болница"}
{"url": "https://duma.bg/bls-sestrite-indirektno-zastanaha-sreshtu-nas-n205628", "text": "Българският лекарски съюз реагира на внушенията, прозвучали на срещата на протестиращите медицински сестри от новия синдикат с лидер Мая Илиева и премиера Бойко Борисов. \"По време на срещата, съзнателно или не, се насади внушението, че лекарите са \"лоши хора с големи заплати\". Внушение, внасящо допълнително напрежение в съсловието, задълбочаващо конфликта и противопоставянето между работещите в сектора. Създаде се ситуация, от която не печели никой, нито специалистите по здравни грижи, нито лекарите, най-малко пациентите\", пише в позицията на БЛС. Лидерът на БСП Корнелия Нинова се обърна към протестиращите медицински сестри и заяви, че отново са излъгани, а дадените на срещата с Борисов обещания няма да бъдат изпълнени. Тя припомня за 50-те милиона лева, които бяха уж дадени за увеличение на заплатите, а се оказа, че били 6 млн. лв. \"И този път Борисов ви обеща още от същото. Така ще бъде, докато болниците са търговски дружества. И какво стана - влязохте с искане за реформа, излязохте с решение за проверки. Че има злоупотреби, има. Ще пошумят месец-два и след това отново по старому. Изиграха ви. Защото Борисов не иска да промени модела. Той му е удобен. Освен че ви изиграха, ви разделиха и настроиха едни срещу други с лекарите\", коментира Нинова. В неделя медицински сестри от новоучредения Синдикат на медицинските специалисти, лидер на който е уволнената медицинска сестра Мая Илиева, разпънаха палатки пред Министерския съвет и се зарекоха да останат там, докато не бъдат приети от Борисов. Срещата бе уговорена за вторник сутрин, но неочаквано Борисов реши да ги приеме в понеделник в 18,30 ч., \"за да не мръзнат жените\". За срещата обаче протестиращите закъсняха, защото, по думите на една от тях, всички били по радиата и телевизиите. Срещата се излъчваше на живо във фейсбук, започна в 19 ч. и продължи близо 2 часа, в които сестрите се опитаха да обяснят на премиера какво става в болниците. Протестиращите настояха Колективният трудов договор да е задължителен за всички, като заплатите се определят от правителството. Министърът на здравеопазването Кирил Ананиев отговори обаче, че подобен запис има в Националния рамков договор. Премиерът пък предложи лекарите, които вземали по 12 хил. лв. заплати, да дадат от парите си на сестрите. И премиерът, и сестрите бяха единодушни, че болниците в България са много, без да отчетат, че има региони, в които хората нямат никакъв достъп до здравни услуги. Сестрите обясниха на премиера, че в болниците много се краде, че ги карали да подправят документи, но вече не искат да го правят. Премиерът извика театрално и вътрешния министър Младен Маринов и се разпореди ГДБОП и икономическа полиция да влязат в болниците. Прокуратурата, като слуша разговора, и тя ще се ангажира, предположи той. След срещата сестрите прибраха палатките с обещанието да продължат протестите, ако исканията им не бъдат изпълнени.", "date": "2019.12.18", "title": " БЛС:  Сестрите индиректно застанаха срещу нас"}
{"url": "https://duma.bg/balgariya-e-treta-v-es-po-razhdaniya-sas-sektsio-n205619", "text": "Над 43% от всички раждания у нас през 2017 г. са осъществени чрез цезарово сечение. Това са 27 357 раждания. Данните поставят България на трето място в ЕС след Кипър и Румъния, твърди Евростат. В Кипър операцията е прилагана в 54,8% от всички раждания, а в Румъния - 44,1%. След България са Полша (39,3%) и Унгария (37,3%). През 2007 г. ражданията със секцио са били 20 187, а през 2000 г. - 9927.", "date": "2019.12.18", "title": "България е трета в ЕС по раждания със секцио"}
{"url": "https://duma.bg/makedoniya-blokira-smesenata-istoricheska-komisiya-pone-do-april-n205620", "text": "Съвместната мултидисциплинарна експертна комисия между учени от България и Северна Македония няма да заседава поне до парламентарните избори там през април, а съществуването й след тях също е неясно. Това се разбра от думите на съпредседателя от българска страна проф. Ангел Димитров пред БНТ. \"Работата на комисията беше едностранно прекратена с аргумент, че трябва да се съобразяват с предстоящите избори след 4 месеца. Те отказват да се срещаме. Остава голям въпрос дали през май въобще ще се възстанови работата на комисията\", каза Димитров. \"За нас е изненадващ този аргумент, защото идеята беше да говорим без политически натиск, а сега се оказа, че работата на комисията е вътрешнополитически проблем\", добави той. Съпредседателят от българска страна припомни, че досега комисията е заседавала девет пъти, като най-ползотворно е било четвъртото заседание, на което е постигнато съгласие за българския характер на празника 24 май и е договорено общото му отбелязване, както и че цар Самуил е български владетел. Оттогава започна низходящата линия, която от лятото насам се засили, добави проф. Димитров. Прeди дни пемиерът на Северна Македония Зоран Заев обяви, че в началото на януари ще се срещне с Бойко Борисов, за да разговарят по въпроса за съществуването на македонски език.", "date": "2019.12.18", "title": " Македония блокира смесената историческа комисия поне до април"}
{"url": "https://duma.bg/vodata-poskapva-v-tsyalata-strana-n205617", "text": "Поредно поскъпване на водата предстои от 1 януари. Цените на ВиК услугите в почти цялата страна се предлага да се увеличат между 0,1 и 9,26%. Това стана ясно от доклада на Комисията за енергийно и водно регулиране, която ще вземе окончателно решение на 23 декември. Най-голямо поскъпване се планира в Кърджали - с 9,26 на сто, а най-малко в Пловдив - с 0,1%. В София увеличението ще е с 6,64%. Ръстът на цената в Перник, където в момента са на воден режим, е 3,29 на сто. В Шумен, където също често има проблеми по ВиК мрежата, е заложено увеличение с 3,71%. За областите Кърджали, Видин, Габрово и Смолян увеличението на цените на ВиК услугите е между 6% и 9% в сравнение с 2019 г. За Силистра и Добрич предложеното увеличение е съответно 4,27 и 2,75%, се посочва в доклада на КЕВР. За област Разград цените на ВиК услугите дори ще бъдат намалени. Според доклада на КЕВР предложението е за 3,65 лв. на куб. м, но тъй като това е над социално поносимата цена от 3,42 лв. на куб. м, цените на ВиК услугите в Разград от 1 януари 2020 г. ще бъде 3,42 лв. на куб. метър. Четири области - Хасково, Търговище, Кюстендил и Пазарджик, са без приети бизнес планове и за тях няма предстоящо увеличение на цените. Окончателното решение за цените на ВиК услугите от 1 януари 2020 г. ще бъде прието на закрито заседание на КЕВР на 23 декември, съобщи председателят на КЕВР Иван Иванов. Междувременно, бившият омбудсман Мая Манолова отправи призив към правителството и водния регулатор да отложат поскъпването и да наложат замразяване на цените за районите с ограничения във водоподаването. По изчисления на Манолова през последните три години цената на водата за софиянци например се е покачила с над 50% - от 1,82 лв. през 2017 г. до 2,75 лв. от нова година.", "date": "2019.12.18", "title": "Водата поскъпва в цялата страна"}
{"url": "https://duma.bg/nagrada-samuel-fransez-za-duma-n205621", "text": "На 16 декември в изложбената зала на Roca Сдружението на испаноговорещите журналисти в България (СИЖБ) в партньорство със Съюза на българските журналисти (СБЖ) и Roca-България обяви победителите в седмото издание на конкурса за журналистически публикации и предавания на български или на испански език \"Светове и цветове\" в памет на колегите Светлана Плашокова-Митева (1963-2012) и Самуел Франсес (1940-2012). Целта на конкурса е да се популяризират и отличават журналистически публикации или предавания от последната календарна година на български или на испански език, които спомагат за взаимното опознаване между България и испаноезичния свят, а така също следват принципите на професионалната и гражданска етика и откликват на важни за обществото проблеми. На церемонията присъстваха и посланиците на испаноезичните страни в България. ДУМА, в лицето на колегата Георги Христов, спечели награда \"Самуел Франсес\", направление \"За професионална и гражданска етика\" в категорията \"Печатни и интернет медии\". Колежката от БСТВ Юлия Владимирова получи награда \"Светове и цветове\", направление \"За екология, култура и традиции\" в категория \"Телевизия\".", "date": "2019.12.18", "title": " Награда \"Самуел Франсез\" за ДУМА"}
{"url": "https://duma.bg/kim-mozhe-da-spre-dialoga-sas-sasht-n205607", "text": "Властите в Южна Корея са притеснени, че в новогодишната си реч лидерът на КНДР Ким Чен Ун може да обяви прекратяване на преговорите със САЩ за ядрената програма на Пхенян. За това съобщи във вторник на брифинг говорител на Министерството на обединението. В края на месеца изтича срокът, който Северна Корея даде на САЩ за постигане на взаимноприемлив компромис в преговорите. От своя страна Доналд Тръмп заяви в понеделник, че ще бъде \"разочарован\", ако Северна Корея направи нещо, предупреждавайки, че ако това стане, \"ние ще се погрижим за това\". Китай във вторник призова Съвета за сигурност на ООН единодушно да подкрепи съвместното предложение с Русия за облекчаване на санкциите срещу Северна Корея, предупреждавайки, че диалогът за разрешаване на ядреното напрежение не трябва да върви назад.", "date": "2019.12.18", "title": " Ким може да спре  диалога със САЩ"}
{"url": "https://duma.bg/pentagonat-shte-pretsenyava-nakade-varvi-turtsiya-n205608", "text": "Шефът на Пентагона Марк Еспър заяви, че НАТО трябва да направи оценка на ангажимента от страна на Турция и по-конкретно, дали действително възнамерява да затвори въздушната база \"Инджирлик\" и радарната база \"Куреджик\". Същевременно Eспър посочи, че \"Турция е суверенна нация и има право да приеме или не базите на НАТО или на чуждестранните армии\". Това се превръща във въпрос на алианса и на ангажимента й към него, категоричен бе военният министър. НАТО е изправен пред най-сложната ситуация по отношение на сигурността в своята история, заяви генералният му секретар Йенс Столтенберг, съобщи АФП. \"Това, което видяхме в Лондон, на срещата на лидерите, беше, че има разлики между съюзниците. Но ние демонстрирахме единство, заяви Столтенберг в Кувейт, където бе на международен форум. ", "date": "2019.12.18", "title": "Пентагонът ще преценява накъде върви Турция"}
{"url": "https://duma.bg/evrodeputati-iskat-nakazanie-za-dzhambazki-n205609", "text": "Двама евродепутати Карима Дели и Исмаил Ертуг са изпратили писмо до председателя на Европарламента Давид Сасоли, в което настояват да получат официално извинение от колегата им Ангел Джамбазки, съобщи БНР. Поводът бе изказването му пред българското издание на \"Юрактив“, в което подчертава произхода им, съответно алжирски и турски. Двамата са евродепутати съответно от Франция и Германия. Ергут е от Прогресивния алианс на социалистите и демократите и неговата лидерка Ираче Гарсия определи изказването на Джамбазки като \"напълно неприемливо“. В писмото се настоява Сасоли да обмисли и налагане на допълнително наказание - мъмрене.", "date": "2019.12.18", "title": " Eвродепутати искат   наказание за Джамбазки "}
{"url": "https://duma.bg/izgrazhdane-na-nova-tsennostna-sistema-n205604", "text": "Онова, с което ще се запомни тазгодишното издание на Фестивала на българското документално и анимационно кино в Пловдив (29.11-6.12), е отговорното екранно продължение на очерталата се през последните години твърде значима тенденция в развитието на нашата филмова документалистика, която се изяви в редица успешни произведения. Имам предвид аналитичното преосмисляне, със специфичните за седмото изкуство художествени средства, на компрометираната ни национална история, както и на ярките личности, свързани с нея. Едва ли е необходимо непрестанно да сравняваме днешното документално кино с безспорните върхови постижения на 70-те и 80-те години. Времето вече е съвсем друго, а и повечето емблематични и изобретателни автори си отидоха, както винаги у нас - недооценени. Страхувам се, че тази традиция, за жалост, ще продължава и ще се задълбочава. Повод за това опасение ми дава незачитането от страна на журито на тазгодишния фестивал на някои ярки, приети радушно и от критиката, и от публиката, документални кинотворби. На първо място ще поставя многопластовия 80-минутен портрет \"Рангел завинаги\", изграден умело от Коста Биков със своеобразен ироничен текст, написан по книгите на Рангел Вълчанов, и с неговия автентичен глас. Става дума за едно сложно, любопитно и същевременно забавно възкресяване на колкото познатата, толкова и непозната личност на ненадминатия автор на \"Лачените обувки на незнайния воин\". Очевидно Биков предварително е заснел със скрита камера много от неговите истории, които създават усещането, че този филм сякаш е представен от самия Рангел, \"живял поне десет живота\". А сториборд в него са нереализираните му филми. Напускаме гостоприемния дом, изпълнен с живи спомени и смях, а в ушите ни продължава да ехти: \"Добре дошли в моето задочно присъствие!\"  Извън вниманието на журито остана и успешният документален дебют \"Следващото поколение\", който ни впечатли с личния, интимен, съкровен подход в емоционалния разказ на потомци на оцелели евреи, търсещи корените и спасителите си в България. Радостно е, че телевизионни творци като Ния Александрова (която не познавам) се насочват към големия екран така отговорно - с откриването на сериозни герои с безспорни качества, на които зрителят наистина вярва. Макар и създаден само за четири дни, 88-минутният филм не дотежава с дължината си (която често дразни в много от показаните произведения).  Тези дни директорът на \"Universal Film Festival\" г-н Бен Бахмани лично връчи в хотел \"Шератън\" наградата на американския форум на Ефемия Фард за половинчасовия й филм \"Контролирани глътки въздух\", който също се състезаваше в програмата. Той изправя пред камерата три жени - жертви на домашно насилие, което според статистиката съществува във всяко второ българско семейство! Тези покъртителни изповеди допират до единствената надежда: малкият син на едната дъщеря, когато порасне, вероятно би могъл да промени жестокия модел на насилие... Споменатите пропуски, допуснати може би поради нелепото, нелогично превръщане на този изключително значим както в социално-образователен, така и в художествен смисъл ежегоден форум в биенале, доказват, при това за втори път, невъзможността обективно да се оценяват 56 (подбрани измежду 80) филма за шест дни. Въпреки тях, за мен най-важен е фактът, че българските творци, предани на този вид кино, все по-отчетливо осъзнават своята дейност като мисия и то от първостепенна значимост (в жалкото безвремие, в което живеем) за изграждане на нова оценъчна система у нашия съвременник. Да не говорим за най-младите, които се лутат из \"дебрите\" на конвенционални полуистини и на противоречиви субективни становища (често - твърде съмнителни или поръчкови), внушавани настойчиво от медиите. В документалното доказване на Истината на екрана се откроиха множество личностни почерци и подходи, които откриват и преоценяват значим автентичен материал. Сред тях стабилно се наложи проникновената авторска линия  на Асен Владимиров (последовател на Юли Стоянов) с неговото произведение \"Жертва на пешки\", удостоено с Голямата награда \"Златен ритон\" за документален филм. Тази изключително сложна като издирване, композиране и осмисляне творба подрежда по неповторим начин историческата картина на ужасяващите събития край селцето Катин през 1943 г. Тогава германците съобщават, че са открити хиляди трупове на полски офицери и сформират международна комисия от експерти по съдебна медицина. На екрана оживява разказ на четири нива - уникален урок по история, непреподаван никъде досега! Не по-малко стойностна е заплетената в него драматична съдба на включения в комисията достоен български патоанатом Марко Марков (попаднал в жестокия кръговрат на подводните камъни), който през септември 1944-та е арестуван и изправен пред Народния съд...  Специално искам да подчертая факта, че в неофициалната история на нашата цивилизация има доста забравени или умишлено потулени личности, които с мощта и достоверността на документалното кино възкръсват на екрана, осветлявайки по нов начин познати факти и събития. Едва ли бихме могли да посочим в игралното ни кино толкова значими и въздействащи творчески портрети като \"Братя Георгиеви: Евлоги и Христо\" на Михаил Мелтев и Влади Киров; \"Непобеденият генерал Владимир Вазов\" на Татяна Пандурска; \"Гражданинът Сис\" на Господин Неделчев; \"Икар от Кочериново\" на Емил Спахийски; \"Истории за птици, хора и други чудеса\" на Любомир Халачев и др. Те убедително подронват битуващата представа, че сме племе от предатели, завистници и блюдолизци. Така достигаме до основната възпитателна функция и образователен характер на нашата съвременна кинодокументалистика. Може би тъкмо този факт не се харесва на онези, които твърдят, че няма средства за ежегодно провеждане на единствения у нас значим форум на неигралното кино! Отделно внимание трябва да бъде отредено на богатата и разнообразна анимационна конкурсна програма. След дълъг застой в този любим вид изкуство, последва реанимация, за която дълго се говореше. На този фестивал вече видяхме анимацията в добро здравословно състояние, оценено и от аплодисментите на зрителите. Сред 19-те състезателни произведения с драматургична цялост (сценарист Слав Бакалов), художествена завършеност и изведено послание на няколко нива се открои 9-минутната творба \"Дърво от желязо\" на Андрей Цветков, завоювал Голямата награда \"Златен ритон\". Тази екзистенциална притча за трудния път на птиците и на всички живи същества по отредения им от Съдбата път, разкрива философската зрялост на своя създател... Спирам дотук, тъй като напоследък пред нашата общественост се \"изправи\" един изключително сложен казус, от който зависи бъдещето на нашето кино. Преди година с новосъздадения Правилник за прилагане на Закона за филмовата индустрия кинокритиците бяха умишлено отстранени от участие в националните художествени комисии към НФЦ. Последва тримесечна дискусия за това неразумно решение, натрапено без никакви професионални аргументи. 90 процента от изразените мнения по въпроса бяха ЗА тяхното оставане. До ден днешен този проблем виси във въздуха! Ако хвърлите поглед върху имената на хората в тазгодишните \"отговорни\" комисии, дълго ще се чудите кои са тези анонимни некадърници, вкарани очевидно поръчково, които разпределят финансовите средства. Те не отпуснаха субсидии за повечето талантливи и перспективни проекти, а изпълниха безропотно поръчката, за която са поставени. Жалко, че финансовата корупция е сериозна заплаха за крехкото ни филмово изкуство. Моля, спестете си предновогодишно очакванията да видите на екрана нови успешни български проекти!", "date": "2019.12.18", "title": "Изграждане на нова ценностна система"}
{"url": "https://duma.bg/predotvrateni-atentati-v-zapadna-evropa-n205610", "text": "Австрия разкри заговор за  терористични актове по Коледа. Сред плановете на терористите било взривяването на бомба на коледния базар край катедралата Свети Стефан във Виена между Коледа и Нова година, а също взривове в Залцбург, както и в Германия, Франция и Люксембург. Автор на плана бил терорист, който е в затвора, след като на два пъти се опитал да се присъедини към \"Ислямска държава\" в Сирия. Той контактувал с двамата си съучастниците си чрез нелегален мобилен телефон. И тримата са от чеченски произход. Заговорът бе разкрит от анонимен сигнал.     ", "date": "2019.12.18", "title": " Предотвратени атентати  в Западна Европа"}
{"url": "https://duma.bg/kratki-novini-n205605", "text": "Смъртта на журналисти е на \"исторически ниски нива\" в световен мащаб, гласи доклад на \"Репортери без граници\". Повечето журналисти, загинали през 2019 г., са отразявали военните конфликти в Йемен, Сирия и Афганистан. През последните две десетилетия средно 80 журналисти бяха загиваха всяка година. \"Нафтогаз Украйна\" заведе дело срещу правителството на страната, издало разрешение на американската компания \"Юкрейниън енерджи\" за разработка на нефтогазово находище в Черниговска област, съобщава \"Тайм\". През лятото на тази година едно от дъщерните дружества на \"Нафтогаз\" също участва в конкурса за право на разработка на находището. \"Нафтогаз\" свята, че тези, които са решили в полза на „ЮЕ“, са били пристрастни и са нарушили закона.  Вторият самолетоносач на Китай влезе в експлоатация във вторник, след като беше предаден на флота на церемония, на която присъства президентът Си Цзинпин, съобщиха държавните медии във вторник. Това е първият самолетоносач, построен в Китай. С него ВМС на страната сериозно огневата си мощ на фона.  Камарата на представителите на САЩ единодушно прокара законопроект, с който забранява на правителството на САЩ да купува продукти от китайската компания \"Хуауей\" и други компании, които представляват заплаха за националната сигурност. Законопроектът ще бъде гласуван в Сената тази седмица, където се очаква да бъде подкрепен от демократите и републиканците.", "date": "2019.12.18", "title": "Кратки новини"}
{"url": "https://duma.bg/sobstvenitsi-na-klub-osadeni-za-pozhar-n205611", "text": "Присъди от по 11 години и 8 месеца затвор постанови букурещки съд срещу тримата собственици на нощния клуб \"Колектив\", в който при пожар през октомври 2015 г. загинаха 65 души, а други 200 бяха ранени. Повечето загинали бяха младежи до 18-годишна възраст. Тримата са осъдени за непредумишлено убийство и пропуски в сигурността. На 8 години бе осъден кметът на Букурещ, разрешил клубът да работи въпреки констатирани пропуски. Пожарът бе предизвикан от светлинни ефекти и бе предшестван от експлозия. Огънят бързо бе обхванал малкото пространство. В заведението по това време са се намирали около 500 души. Големият брой хора и паниката са довели до фатални сблъсъци около изходите. Клубът е бивша фабрика с два малки изхода. Само един от тях се отворил първоначално. ", "date": "2019.12.18", "title": "Собственици на клуб  осъдени за пожар"}
{"url": "https://duma.bg/germaniya-otvarya-vrati-za-spetsialisti-n205612", "text": "Германия прие план за привличане на квалифицирана работна ръка от държави извън Европейския съюз, информира \"Дойче веле\". Държавата отчаяно се нуждае от медицински работници, IT експерти, инженери, готвачи, социални работници и други квалифицирани работници. Правителството и бизнесът договориха план за улесняване на този процес. Фирмите ще помогнат на новите работници с обучението по немски език, намиране на място за живеене и преодоляване на бюрократичните препятствия. Компаниите ще предложат работни места на чужденците. Правителството се съгласи да ускори визовия процес, така че работниците да могат бързо да започнат работа. Ще се улесни признаването на чуждестранни квалификации и документи. Информационният портал на правителството \"Make it in Germany\", който включва гореща телефонния линия и информация за работа, ще играе по-централна роля. Правителството иска да привлече квалифицирани кадри от Мексико, Филипините, Бразилия, Индия и Виетнам. Някои от най-големите компании в света, сред които ИКЕА, Водафон и ЛЕГО обещаха да помогнат на бежанците по света с обучение и работни места, пише Ройтерс. За ангажимента на фирмите съобщи Върховният комисариат на ООН за бежанците (UNHCR) преди началото на двудневната конференция на организацията за бежанците. Компаниите са отделили общо 250 милиона долара, с които ще осигурят квалификация на бежанци, които да наемат на работа, както и образователни програми, които да ги научат да бъдат по-самостоятелни и да се самоиздържат. Други компании също изразиха желание да помогнат, казва UNHCR преди започналия вчера Глобален форум за бежанците. От помощта на фирмите има голяма нужда, след като за 10 години броят на бежанците на света се удвои до 25 милиона души. От началото на тази година съществено е нараснал броят на мигрантите, които са потърсили убежище и нов дом от Турция в държавите от ЕС, пише германското издание \"Ди Велт\". Като цяло в ЕС за 11 месеца и половина нелегално са влезли 70 002 души. От тях 67 741 мигранти са пристигнали в Гърция, 197 - в България, 1803 - в Италия, и 261 в Кипър, пише изданието, позовавайки се на доклад на Еврокомисията, с който разполага. В сравнение със същия период на 2018 г. броят на незаконните влизания от територията на Турция е скочил с 46%, алармират от Брюксел. Междувременно броят на мигрантите, добрали се до гръцките острови, през декември е надхвърлил границата от 40 хиляди. Местата за настаняване са значително по-малко - 8530, се казва в доклада. Мнозинството от подалите молба за убежище в Гърция са пристигнали от Афганистан /30%/, следвани от сирийците /14%/, пакистанците /9,5%/, иракчаните /8%/ и турците /5%/.", "date": "2019.12.18", "title": "Германия отваря врати за специалисти"}
{"url": "https://duma.bg/dzhuliani-razkri-koruptsiyata-na-baydanovi-v-ukrayna-n205613", "text": "Кандидат-президентът на САЩ Джо Байдън е бил замесен в голяма корупционна афера с Украйна, докато е бил вицепрезидент на Барак Обама, като тази афера е била в полза на сина му Хънтър Байдън. Това разкри Рудолф Джулиани, адвокатът на президента Доналд Тръмп, който събра разобличаващи данни  при посещенията си  в Унгария, Австрия и Украйна. Сега огласи част от данните в серия от публикации в туитър.   По думите му импийчмънтът на Демократическата партия срещу Тръмп \"е  предназначен да предотврати разследвания за корупция от времето на Барак Обама - пране на милиарди щатски долари, злоупотреба с милиарди, главно американски долари, изнудване, подкупи, конспирация с Украйна от страна на Демократичния национален комитет за унищожаване на кандидата Тръмп\", пише Джулиани. Той илюстрира туитовете си с фрагменти от разследващ филм, заснет по време на пътуването му. Джулиани описва в диаграма потока от $16 млн. долара чрез верига от компании, включително в Кипър, в края на която $3 млн. са отишли при Хънтър Байдън. Официално писмо от февруари 2016 г., в което се посочва евентуалното участие на Байдън-син в прането на пари чрез украинската газова компания \"Бурисма\", е било получено в Киев от латвийската прокуратура. Копие на документа е показано в един от видеоклиповете. Един от свидетелите, бившият главен прокурор на Украйна Виктор Шокин, e потвърдил, че помни този документ. Шокин бе уволнен от поста под натиск лично от Джо Байдън заради антикорупционно разследване срещу \"Бурисма\". Показанията на Шокин ще са доказателство номер едно, се казва във видеото. Неговият приемник Юрий Луценко също има данни срещу Байдънови. Имало още трима свидетели, които са наричани \"високопоставен служител, дипломат и член на украинския парламент\". Всеки от тях, според видеото, потвърждава, че Демократическата партия на САЩ се е договорила с украински служители за намеса в изборите през 2016 г. Отделно посланичката на САЩ в Украйна Мари Йованович отказвала да издаде визи на онези, които биха могли да разкрият \"корупцията на Байдън и демократите\". Джулиани твърди, че Джо Байдън в качеството му на вицепрезидент специално е вкарал сина си в ръководството на газовата компания \"Бурисма\", за да я предпази от претенции на властта.  \"Шокин ще даде показания и ще представи доказателства, че е разследвал сина на Байдън. Той ще покаже документи, доказващи извършването от Байдън на такива престъпления като пране на $3 милиона. Той ще даде показания, че президентът Порошенко неведнъж е влизал в кабинета му и го молил да забави (разследването) срещу \"Бурисма\" и Байдън заради възраженията на вицепрезидента Байдън\", твърди още Джулиани. По думите му Байдън-старши е бил лично заинтересован от оставката на Шокин. \"Беше уволнен, защото вицепрезидентът Байдън заплашваше да не предостави (на Украйна) жизнено важната помощ от САЩ в размер на $1 милиард. Медицинските записи на Шокин показват, че той е бил отровен, два пъти е умирал, но е бил реанимиран. Много глави ще хвръкнат в Украйна, когато това бъде разкрито\", написа Джулиани.  Джулиани твърди още че, Порошенко и неговите помощници са откраднали и изтеглили от страната повече от $100 милиарда. Част от тези средства са отишли при хора на Демократическата партия и по-конкретно при Джо Байдън и Хилари Клинтън. \"70% са отишли при покровителите в САЩ, а 30% останали за Порошенко и членовете на режима му\", пише бившият кмет на Ню Йорк. По думите му фактите показват, че корупцията в Украйна е била \"толкова обширна и ужасна, че президентът беше длъжен да поиска разследване САЩ-Украйна\". Скандалът с \"Бурисма\" пламна, след като стана ясно, че в телефонен разговор през юли Тръмп е поискал от президента Владимир Зеленски да се разследва дейността на Байдън в Украйна като условия за предоставяне на военна помощ. ", "date": "2019.12.18", "title": " Джулиани разкри корупцията   на Байдънови в Украйна"}
{"url": "https://duma.bg/tsenata-na-toka-mozhe-da-se-vdigne-s-50-do-2030-g-n205614", "text": "Експерти предупреждават, че има вероятност токът в България да поскъпне с 50 процента до 2030 година, ако страната ни изпълнява европейските цели за климата. На международна конференция в София експертът по устойчиво развитие Димитър Стоянов аргументира тези прогнози. \"Изпълнение на целите и достигане, това, което в момента се обсъжда за 50-процентно намаление на въглеродните емисии, ще се отрази върху цените за енергия, най-вече електроенергия. 50-процентно увеличение ще има, тъй като очакваме, ако 2030-а това се случи, да имаме 40 евро за тон на въглеродни емисии\", каза Стоянов. ", "date": "2019.12.18", "title": "Цената на тока може да се вдигне с 50% до 2030 г."}
{"url": "https://duma.bg/proizvoditeli-na-hrani-se-oplakaha-che-verigite-gi-smachkvat-n205616", "text": "Производителите на хляб, на млечни и месни продукти отново се оплакаха от ценови натиск върху стоките им от страна на търговските вериги. Те обявиха, че имат подозрително идентични методи на работа с доставчиците си, които в крайна сметка ще доведат до фалита или минаването в сивия сектор. През последните два месеца цените на храните видимо са се повишили, но не защото производителите им взимат повече, а заради скок, наложен от веригите. Това обявиха на пресконференция представители на браншови асоциации и поискаха от държавата правила. За проблема говориха Мариана Кукушева, председател на Националния браншови съюз на хлебарите и сладкарите, Димитър Зоров, председател на Асоциацията на млекопреработвателите в България, Атанас Урджанов, председател на Асоциацията на месопреработвателите в България, и Владислав Михайлов, зам.-председател на Националната асоциация на млекопреработвателите. Конфликтът доставчици-вериги е от навлизането на търговските вериги на българския пазар и досега не е получил разрешение, от което производителите да са доволни, макар че на няколко пъти държавата се опита да се намеси през промени в Закона за защита на конкуренцията и през специален закон. Досега обаче промени не са приети. Производителите разказаха, че ако преди 6-7 години търговските вериги обяснявали, че държат 30% от пазара на дребно, то сега делът им достига 60%, а в 20-те най-големи български града и 75%, а нелоялните търговски практики са факт, заяви Мариана Кукушева, цитирана от dnevnik.bg. Тя посочи, че обявените от производителите проблеми тогава още стоят нерешени. Каза, че с колегите й са потресени и не знаят как ще се развиват взаимоотношенията им с веригите занапред. Производителите се оплакаха, че с месеци стоят без отговори от страна на веригите по предложенията им за по-високи цени на продуктите, а в това време те се опитват да се справят с производството си, продавайки евтино, което по думите й представлява смачкване на производителите. Обясниха, че в това време растат цените на суровините, които обичайно се формират на борсите, расте минималната работна заплата, което те преценяват за разумно, но няма как при запазване на цените да отговорят на всички тези повишения. Докато чакат решението на веригите, производителите продават под себестойност, което е наказуемо, а по договор нямат право да преустановят доставките. От трета страна предложената нова доставна цена може да не бъде приета от веригите или ако бъде приета след 6 месеца, то тогава тя вече няма да е актуална. Производителите обясниха, че покачването на цените на основни хранителни продукти напоследък се дължи на търговските вериги и нищо от увеличението не отива при производителите. Кукушева отбеляза и че под страх от съдебни дела и финансови искове никой доставчик на търговска верига не би показал публично договора си или спрял доставките си. С колегите й обаче обясниха, че веригите натоварват тяхната доставна цена с 45-55%, а след това се начислява и ДДС. При това положение крайните цени на храните стават с твърде висока стойност и затова се налага надолу да бъде натисната цената на производителя, което пък води до компромиси с качеството. \"А ние не искаме такъв компромис\", обяви тя и посочи, че става дума за \"страшен натиск върху цената на доставка\". В началото надценката върху млечните продукти бе 15%, сега е \"по три\". Ние се превръщаме в просяци, което е унизително особено за производителите, които са затворили цикъла на производството, обяви Димитър Зоров. \"Ние сме в едно менгеме, в което в даден момент челюстите се събират\", обяви той и посочи, че тъй като всяка година веригите искат все по-висок бонус, ще се стигне до там производителите освен стоките си да носят и пари, за да им бъдат излагани по рафтовете. Според него такъв натиск води при някои производители до излизане в сивия сектор или производство на нещо, \"което прилича на млечен продукт\". Това означава да оцеляваме, но и че се връщаме към 1993-97 г., отбеляза той.", "date": "2019.12.18", "title": "Производители на храни се оплакаха, че веригите ги \"смачкват\""}
{"url": "https://duma.bg/ninova-iska-proverki-na-mestata-za-prerabotka-na-otpadatsi-n205625", "text": "\"Настояваме за пълен преглед на местата за преработване на отпадъци в цялата страна. Сметищата в много общини са цъкащи екологични бомби, тъй като са препълнени, а строителството на нови клетки вече е закъсняло. Здравето на всеки, независимо от партийните му пристрастия, е най-важното. Здравето няма партийност и цвят\". Това заяви Корнелия Нинова, която заедно с народния представител от \"БСП за България\" Кристина Сидорова се срещна с жители на гарбовското село Яворец. Местните недоволстват от плановете за разширяване на съществуващия цех за преработване на отпадъци, който е изграден на мястото на бивш завод. В заявеното инвестиционно намерение е посочено, че \"ЛМ Инсталации\" ЕООД, чийто собственик е италианецът Микеле Лоскало, ще  ползва от 50 до 100 т вода. Производствената схема предвижда употребата на оборотна вода в затворен цикъл. Вътрешното й пречистване ще се извършва в бетонов резервоар - утаител, който ще се разположи непосредствено до цеха за рециклиране и преработка на пластмаси, след което отпадъчните води ще постъпват в градската канализационна система. Според местните това създава опасност за качеството на водата, с която поливат зеленчуковите си градини. Яворец е на режим през лятото заради безводие. Ситуацията става много тежка през лятото и местните се опасяват, че може да ги сполети водна криза подобна на пернишката. Нинова беше категорична, че ПГ \"БСП за България\" ще настоява правителството да предприеме незабавни мерки инвестиционното намерение край Яворец да не се случи, за да бъде избегнат екологичният проблем. \"От красива държава, с чиста природа, ни превърнаха в бунище на чужди отпадъци. Не само тук, но и на други места в България се складират и преработват отпадъци. Управляващи, спрете да давате разрешения за това. Искаме чист въздух, вода и храна за българите\", заяви председателката на БСП. Жителите на Яворец връчиха на Нинова подписка, адресирана до МОСВ. Те се опасяват от екологична катастрофа и настояват да се спре изграждането на предприятието, чиято площадка се намира само на 340 м от къщите им. В момента там се складират отпадъци от пластмаса, пропилен, полипропилен, полиетилентерефталат, които пристигат от Италия, Англия и от България. Те се балират и се предават на фирми за рециклиране. След сортирането от боклуците остават около 5-10% отпадък, който се транспортира до депо. Нинова се срещна и с кмета на Яворец Коьо Коев, който също подкрепя съгражданите си. Той потвърди, че става дума за преработка на медикаменти и химически вещества, които са опасни за хората. Площадката за третиране на пластмасови отпадъци, която се намира на територията на село Яворец, няма да разширява дейността си, съобщиха от Министерството на околната среда и водите по-късно вчера. На 16 декември 2019 г. операторът на площадката \"ЛМ инсталации\" ЕООД е предоставил искане в РИОСВ – Велико Търново, за прекратяване на започналата процедура по смисъла на Закона за опазване на околната среда ЗООС. ", "date": "2019.12.18", "title": "Нинова иска проверки на местата за преработка на отпадъци"}
{"url": "https://duma.bg/za-30-ot-balgarite-birata-e-zdravoslovna-n205591", "text": "Според 30% от българите умерената консумация на бира е част от здравословния начин на живот, а 35 на сто смятат, че тя е подходящото за тях питие. Това сочат данните на провежданите ежегодни независими проучвания в областта. Ето защо повече от всякога браншът полага усилия да отговори на очакванията на потребителите с устойчиво производство, иновация в продуктите, пълна прозрачност за съставките, хранителните вещества и калориите на почти 100% от всички произвеждани в страната бири, отбеляза Ивана Радомирова, изпълнителен директор на Съюза на пивоварите в България. По данни на организацията средно претеглена честотата на потребление на бира у нас обичайно е 8-9 пъти месечно. Изследванията за 2019-а показват, че 70% от българите над 18-годишна възраст консумират бира минимум веднъж на четири седмици, а 52 на сто - поне веднъж на седмично. Най-активните консуматори са на 30-49 г. Най-често са слагали на трапезата си пиво в Русе - 12 пъти месечно, в Монтана - 11 пъти в месеца, а в Бургас и Плевен – 10 пъти.", "date": "2019.12.18", "title": "За 30% от българите бирата е здравословна"}
{"url": "https://duma.bg/bogatite-i-mladite-sa-po-malko-shtastlivi-n205592", "text": "По-младите и по-богатите са станали по-малко щастливи, а по-възрастните и по-бедните - по-малко нещастни, сочат данните от проучване на \"Алфа рисърч\". 33% оценяват отминаващата година като по-добра за тях, като за 14 на сто тя е била по-лоша. Също така 53% от хората не виждат промяна в собствения си живот и възможности - нито в положителна, нито в отрицателна посока. Според анализа оптимизмът намалява основно сред групи с по-висок статус, а песимизмът - с по-нисък. 8 от всеки 10 души са доволни от мястото, където работят. Едва 26% посочват, че са повишили образованието и квалификацията си или са придобили нови умения. За около 16 на сто в дъното на приоритетите е участието в гражданска инициатива, кауза или протест. При оценките за икономическото състояние на страната бавно подобрение отчитат 18%, но негативните (28%), както и неутралните (54%) продължават значително да доминират над тях. Що се отнася до очакванията, след 2015-а ежегодният мониторинг показва двоен ръст на икономическия оптимизъм (достигайки и задържайки се на 40%), който обаче четвърта поредна година не успява да се реализира. Равносметката остава далеч под надеждите. Това затвърждаващо се крушение между очаквания и реалност, особено сред хората между 45 и 60 години, започва да произвежда негативни психологически ефекти, които се отразяват и в общата равносметка за годината. Личните прогнози за 2020-а продължават да бъдат подчертано оптимистични: 55% очакват следващата година да бъде по-добра за тях, срещу едва 9 на сто, които я виждат в по-лоша светлина. След десетилетия на политическо ангажиране и разочарования, българинът не само се дистанцира все повече от партиите, но и затвърждава скептицизма си към големите обществени проекти, като се затваря все повече в личния живот - тенденция, която беше потвърдена и от европейското изследване на ценностите. В края на 2019-а основанията за позитивната равносметка и надеждите идват основно от семейния и професионалния живот. 93%, или с 12 на сто повече от 2018 г., казват, че чувстват подкрепата на близките си. 68%, спрямо 61 на сто през миналия декември, се стремят да отделят повече време за себе си и семейството си, и по-малко да се ангажират в професионалния и обществения живот.", "date": "2019.12.18", "title": " Богатите и младите са по-малко щастливи"}
{"url": "https://duma.bg/koledna-praznichna-obrednost-pokazvat-v-etnografskiya-muzey-n205593", "text": "Занимания с ученически групи по проект \"Образование с наука\" на тема \"Коледна празнична обредност\" ще се проведат в Образователния център на Националния етнографски музей при БАН от 18 до 20 декември. Те протичат в рамките на 1 астрономически час и са бeзплатни за учениците и техните преподаватели. Започват от 10 ч. и завършват в 16 ч. Участниците ще научат как предците ни в селата са се подготвяли за Бъдни вечер, как се е посрещала Коледа в стара София, кога са се появили елхите, как се е променила днешната празнична трапеза, каква е разликата между \"Малката\" и \"Голямата\" Коледа и др. Също и как да помогнат у дома с декорацията на хлябовете за Бъдни вечер и да изработят своя пощенска картичка за близките. Предварително записване на тел. 0879 807 947 между 10 и 17 ч.", "date": "2019.12.18", "title": "Коледна празнична обредност показват в Етнографския музей"}
{"url": "https://duma.bg/predstavyane-na-zashtoto-sam-takav-n205594", "text": "Народно читалище \"Пенчо П. Славейков 1921\", литературният салон \"Вечери на Кръста\", Съюзът на българските писатели и издателство \"Захарий Стоянов\" организират премиера на книгата \"Защото съм такъв\" - литературна анкета на Тодор Коруев с Петър Андасаров. Тя ще бъде представена от литературната критичка Благовеста Касабова, водеща е Виктория Катранова. Премиерата е на 19 декември от 18 ч. в залата на читалището (бул. \"Черни връх\" 35, метростанция \"Джеймс Баучер\").", "date": "2019.12.18", "title": "Представяне на \"Защото съм такъв\""}
{"url": "https://duma.bg/premiera-na-novata-stihosbirka-na-georgi-konstantinov-n205595", "text": "Творбите в тази книга са подбрани по необикновен начин. Поетът Маргарит Жеков е направил приятелски избор от предишни и нови стихотворения на известния поет Георги Константинов. В \"Колхида\", съдържаща над сто творби, има стихотворения, писани и преди десетилетия, и преди няколко месеца. И както е казано в кратката бележка на гърба на книгата: \"Поезията е дълго плаване към мечтата. Поетът е аргонавт, който с години е търсил своята Колхида...\" Премиерата е на 19 декември от 17:30 ч. в Мраморното фоайе на Столичната библиотека. Ще има авторски рецитал и изпълнения на песни по стихове на Георги Константинов.", "date": "2019.12.18", "title": "Премиера на новата стихосбирка на Георги Константинов"}
{"url": "https://duma.bg/ban-makedonskiyat-e-forma-na-balgarskiya-ezik-n205603", "text": "Република Северна Македония официално обяви, че поне до изборите там съвместната комисия с България за изчистване на езиковите и историческите проблеми няма да работи. В това време Събранието на Македонската академия на науките и изкуствата (МАНУ)  прие \"Харта за македонския език\", в която книжовният език на съседите ни по произход и история се определя като самостоятелен македонски език. Хартата предизвика рязък отпор от страна на БАН и Събранието на академиците и член-кореспондентите в нея. Позицията на БАН остава единодушна и непроменена - официалният език в РСМ е писмено-регионална норма на българския език. Както ДУМА писа, за становищата от нашата академия, които представяме днес с големи съкращения, са уведомени НС и висшите държавни институции. Официалният език на Република Северна Македония представлява писмено-регионална норма на българския език. В подкрепа на това становище могат да се приведат редица аргументи от езиково, историческо и културно естество, които се основават на резултатите от многобройни научни изследвания на авторитетни български и чуждестранни учени. Говорите от непрекъсваемото диалектно землище на българския език обхващат историко-географските области Мизия, Тракия и Македония. Данните от историята на езика категорично показват, че по тези места не е имало компактно население, различно от българското, нито различен език от българския. Хартата на МАНУ е пореден опит за некоректна подмяна на лингвистичната и историческата истина за произхода, същността и функционирането на официалната книжовна норма в РСМ. Дългогодишни изследвания доказват несъстоятелността на тезата за \"многувековен континуитет на македонскиот jазик\". Континуитетът на българския език се простира и извън държавните ни граници: в райони на Румъния, Сърбия, Вардарска Македония, Гърция, Турция, Албания, Косово. Говорите в днешна Македония са естествено продължение на диалектите на българския език на югозапад, а особеностите на македонските диалекти се откриват и в западни, и в източни български говори, които нямат нищо общо с географската област Македония. По повод твърдението на МАНУ, че развитието на писмения македонски се свързва с глаголицата и кирилицата, да припомним, че българският характер на Кирило-Методиевия език бе доказан по научен път още през XIX век при зараждането на славянското езикознание. Няма чуждестранен учен, който да използва термин \"старомакедонски\" вместо старобългарски. В най-ново време редица чуждестранни учени не подменят нито същностно, нито терминологично истината за произхода и характера на старобългарския език. Основната и най-авторитетна част от световната славистика застъпва непредубеденото схващане за българския характер на Кирило-Методиевия език и за международното му значение за славянския езиков свят и за източноевропейското културно пространство.  Писмено-регионалната норма в днешната Северна Македония е много късно явление в европейската лингвистична действителност, което датира от средата на ХХ в. и няма нищо общо с естественото възникване и развитие на европейските книжовни езици. Тя е резултат на вторична кодификация (прекодификация) на книжовния български език. Решението за създаване на книжовната норма в Социалистическа република Македония е взето на 2 август 1944 г. с политически декрет. Прекодификацията е резултат от работата на три комисии за създаване на македонски език и правопис. Целта е максимално отдалечаване на тази изкуствено създадена норма от българския език на фонетично, графично и лексикално равнище. Българският книжовен език е бил изкуствено частично диалектизиран, за да се получат различия предимно в областта на фонетиката, акцентологията и графиката. Въвеждат се сръбските букви Ъ, Ь, ь, Я, изхвърля се буквата ъ и се заменя с апостроф. Дори фактът, че в Хартата на МАНУ думата памет е заменена с изкуствено конструираната чуждица мемориjа, е достатъчно красноречив за деконструкцията на българския книжовен език, извършвана в Скопие. Това, че \"македонският език\" се изучава в много университети, се дължи на държавната политика на РСМ, (преди БЮРМ), за целенасочено субсидиране на чуждестранни лекторати. В този смисъл българската държава е длъжник на българистиката, която от утвърдена специалност в големите световни университети в наши дни е сведена почти само до курсове за изучаване на български език с по няколко студенти. \"Македонският\" е вписан в някои европейски лингвистични атласи, но всички карти в тези атласи доказват, че езиковите явления на териториите на България и Македония не се различават и очертават непрекъснати езикови ареали. \"Континуитетът\" на т.нар. македонски език всъщност е континуитет на българския език. Представянето на българските възрожденски книжовници и дейци Марко Цепенков, Кузман Шапкарев, Григор Пърличев, Братя Миладинови и др. като собственомакедонски е поредната подмяна на историческата и научната истина. Всеизвестен факт е, че сборникът на двамата братя от Струга Константин и Димитър Миладинови \"Български народни песни\", издаден в Загреб през 1861 г., през 1968 г. в Скопие се преиздава с подмененото заглавие \"Зборник за народни песни\". Фолклорните сбирки на Марко Цепенков са записани на родния му прилепски говор, югозападнобългарски диалект. В своята автобиография той пише: \"Вечен спомен да остаам/ на мой мил народ бугарскьи\". Трудът на руския учен А. Селищев \"Полог и его болгарское население\" в Скопие се преиздава само като \"Полог\". Такива доказателства за подмяна на научната и историческата истина могат да бъдат приведени за всички български възрожденци от географската област Македония, както и за чуждестранните учени, които са изследвали нашите говори там. Хартата на МАНУ е поредният опит да бъде заличена връзката на съвременния официален език на  Северна Македония с българските му корени и произход  чрез манипулиране на историческите факти и прикриване на истината. Да се определя езикът, на който са писали \"македонските преродбеници\" от XIX в. като \"македонски\", след като те самите са го нарекли \"български\", е груба фалшификация, откровено  изопачаване на истината за етническия произход както на езика, така и на населението на държавата Северна Македония. И дума не се споменава за съществуването на средновековната Българска държава, част от която са били тогава днешните земи на РСМ, в която този език е възприет като официален език на държавата и църквата, както и че и двете азбуки - глаголица и кирилица, са били употребявани в цялата българска говорна територия, и че в Македония те са само част от цялостната българска книжовна традиция от Средновековието до наши дни.  Разпространението на славянската писменост на  територията на дн. Северна Македония е описано в Пространното житие на св. Климент Охридски,  написано в Охрид от охридския архиепископ Теофилакт. В него изрично е казано, че Климент е бил изпратен в тази част на българска държава от българския владетел княз Борис и през цялото време е разполагал с пълната материална и морална подкрепа на българската държава. Опитът с понятия от XX и XXI в. да се обясняват реалности назад във времето до IX в., подмяната и манипулирането на историческите факти, откровените лъжи за личности, доказали своето българско самосъзнание с целия си живот, не могат да променят истината - съвременният официален език на РСМ е плод на политически причини, а не на лингвистичен развой, той представлява регионална българска книжовна норма, създадена на базата на български диалекти от Македония и кодифицирана с правителствено решение през май 1945 г.  Напълно погрешно е да се говори за македонски диалект, защото в географската област Македония съществуват множество диалекти. Тези диалекти се отнасят както към западните, така и към източните български говори и образуват с тях непрекъснат диалектен континиум, споделят общи особености и имат общо историческо развитие от Средновековието до наши дни. Тъкмо затова книжовниците и дейците на Българското възраждане в Македония наричат езика си \"простейши (т.е. народен, разбираем) език български\".  Главното характерно качество на общия ни език е неговата аналитичност - сред всички останали  славянски езици единствено българският е  аналитичен. Като славянски език единствено българският, вкл. диалектите в Македония, притежава членна форма, единствено той е загубил някога развитата си падежна система, единствено той образува сравнителна и превъзходна степен при прилагателните, някои съществителни и глаголи с частиците по- и най-; единствено той има двойно лично местоимение и пр. Единственото, което отличава т.нар. македонски език, е неговата широка и  целенасочена сърбизация. Огледално отражение на този процес е изфабрикуваната с декрет писменост, за която навремето един австрийски лингвист се изрази с думите: \"Български, написан на сръбска пишеща машина\". Или за да стане по-ясно - български език, предаден несъвършено чрез непригодната за него \"караджица\" (сръбската кирилица). Кодът, природата на т.нар. македонска норма обаче си остава незасегнат, което я превръща нито повече, нито по-малко в регионален книжовен български език. Това, че някъде някога някой я е кодифицирал и класифицирал като македонска, няма никакво научно значение отвъд политиката.  Запознах се с изпратените от ръководството на БАН два текста на МАНУ с дата 3 декември - ден, след решението на САЩ за приемането на Северна Македония в НАТО. Очевидно е, че те - и като изложение, и като времепоява, имат изцяло политически характер, породен от ситуацията около изборите за членството й в ЕС. Очевидно е и другото - те визират като основен, а защо не и като единствен, адресат държавните институции, обществеността в България. Двата документа са знак, че именно у нас те трябва да бъдат приети, без да предизвикат възражания и да подлежат на обсъждане. Очаквам колегите историци и езиковеди да дадат научно обоснован и категоричен отпор на заложените казуси и внушения в тази \"Декларация\" с претенциозно одомашнения неологизъм \"повелба\". На практика тя има за цел - след множеството политически пируети на държавническо  равнище, съвместни  проекти, съвместни комисии и пр. през последните две години - да отрази с днешна дата познатата официална позиция на МАНУ, а това значи на управляващите кръгове в Скопие... Две въвеждащи твърдения намирам за откровен фалшификат, предназначен за полуграмотни или изобщо неинтересуващи се лица. Не е възможно език,  кодифициран официално през 1945 г., да се третира като \"признат и равноправен с другите езици по света\" , като език с \"многовековен континуитет\" - т.е. равноправен на толкова многото национални езици с многовековна история, с предоставените от тях и доказани през столетията непреходни ценности за човечеството като научни открития, като литература и изкуство.  ... За да се схване спекулативнстта и грубото  манипулиране с фактите, привлечени в подкрепа на тезата, че \"македонският език има многовековен  континуитет\", ще припомня позициите, от които  реализират себе си наименованите от МАНУ възрожденски книжовници. И то чрез автентичните им публикации.  Кузман Шапкарев: \"Болгарский буквар... на  наречие по-вразумително на македонските българи\" (1866); \"Охридските девически български и гръцки училища\" (в. \"Право\", 1871); сб. \"Възраждане на българщината в Македония\" (1986). Григор Пърличев: \"Жалостна песна за блъгарски народ в Охрид и Струга и за секой блгарин\", 1-ва публ. в сп. \"Читалище\" (1872); 2-ра публикация (Белград, 1875) Димитър и Константин Миладинови: \"Български  народни песни, собрани от братя Миладиновци Димитрия и Констнтина и издани от Константина\" (Загреб,1861); К. Миладинов, \"Грък и българин\" (стих. В сп. \"Бълг книжици\", 1958). Райко Жинзифов: \"Писмо едного из учащих ся в Москва болгар к редактору\" (1861); \"Нова българска  гусла\" (Братски труд, 1862); \"Новобългарска сбирка\" (1863); \"Питала е България?\" (стихотв., 1863); \"Едно слово за фанариотите в България\" (в. \"Ден\", 1864)...  Заключение. В този си вид \"Декларацията\" на МАНУ, макар и с дата 3 дек. 2019 г., е поредният политически документ в духа на амбиции и цели,  познати  и следвани от държавническите кръгове в  Република Македония като част от Югославия през втората половина на XX в. БАН е длъжна да официализира категоричната си позиция по този  документ, грубо претендиращ да присвои част от  българското минало като език и литература, като   заслужили дейци и събития. Нека не забравяме, че става дума за националната ни идентичност като народ с 1300-годишна история, а и за националния ни суверенитет и сигурност в днешно време.", "date": "2019.12.18", "title": " БАН: \"Македонският\" е форма на българския език"}
{"url": "https://duma.bg/katarzis-po-koleda-izsledva-tvorchestvoto-na-emil-choran-n205597", "text": "\"Катарзис по Коледа\" - необичайна философска сесия-моноспектакъл, ще запознае гостите със световноизвестния автор Емил Чоран. Събитието е днес, 18 декември, от 19 ч. в галерия \"Port A\" на ул. \"Триадица\" 5 в София. Организаторите - дискусионната платформа Клуб \"Смисъл\", си поставят за цел да отговорят на въпросите \"Кой е Емил Чоран?\" и \"Защо избира да прекара живота си като ексцентричен самотник?\", научи ДУМА от Хелиана Велинова.  Моноспектакълът ще осветли парадоксите на горчивината в творчеството на един от големите моралисти и хуманисти на ХХ век. Философ, роден в Румъния, живял по-голямата част от живота си във Франция, Емил Чоран формира мисълта си с Дидро, Достоевски, Шопенхауер, Ницше и в съчетание с будизма. Противоречив, ексцентричен самотник, нихилист с литературни награди, Чоран живее със суицидните си, депресивни настроения и безсънието си до 84-годишна възраст. Необичайната философска сесия е с раздвижен формат, в който всеки желаещ може да се включи, а в спонтанния микроспектакъл участие ще вземе и актьорът Явор Конов. Текстът, вдъхновен от работата на Чоран, е дело на Веселин Алексиев, а Петър Айолов се грижи за визуално-техническото оформление. Постановката ще бъде съпътствана от дискусия, изложба и коктейл. Входът е свободен.", "date": "2019.12.18", "title": "\"Катарзис по Коледа\" изследва творчеството на Емил Чоран"}
{"url": "https://duma.bg/izlozhba-ikoni-predstavya-galeriya-nyuans-n205598", "text": "През зимните месеци - от 19 декември до 4 февруари, галерия \"Нюанс\" кани на изложбата \"Икони\", дело на Лили Владимирова и Емил Чушев. Разглеждайки творбите, може да се уверите, че една от най-значимите за българския народ традиции се съхранява отговорно и майсторски и до ден днешен, посочват от галерията. Официалното откриване е с вернисаж на 19 декември от 18.30 ч. в арт салона на ул. \"Иван Денкоглу\" 42.", "date": "2019.12.18", "title": " Изложба икони представя галерия \"Нюанс\""}
{"url": "https://duma.bg/marshove-vdahnoveni-ot-boynata-slava-n205599", "text": "Военната академия \"Георги Стойков Раковски\" беше домакин и организатор на научна конференция на тема \"140 години военни оркестри в България\". Научен ръководител на събитието беше доктор по изкуствознание Атанас Иванов, музикант, педагог и дългогодишен диригент на военни оркестри. Той изнесе първия доклад, посветен на чешките капелмайстори, работили в нашата страна. Д-р Георги Найденов представи първото поколение наши капелмайстори. Полк. о.з. Цветан Цеков посвети доклада си на второто българско поколение от военни диригенти. Ген. Георги Петров разгледа представянето и приноса на армейските ни духови оркестри по време на войните. Бившият военен диригент Иван Денов проследи творческия принос на духовите оркестри през социалистическия период. За съвременното състояние на духовите формации говори подп. Ради Радев - диригент на Гвардейския оркестър. Първият военен оркестър у нас е създаден във Велико Търново преди 140 години по нареждане на началника на канцеларията на Временното руско управление княз Александър Дондуков-Корсаков, припомни д-р Атанас Иванов. По този повод на 31 март 1879 г. на българска служба са наети двадесет чешки музиканти и капелмайстор Йозеф Хохола. На 17 април този оркестър свири в чест на избирането на Александър Батенберг за български княз от Първото Велико народно събрание. След научната конференция оркестърът на 61-ва карловска бригада (на снимката) изпълни маршове и известни творби от композиторите Георги Атанасов, Камен Луков, Георги Шагунов, Георги Безлов, Дико Илиев, Иван Златарев, Николай Братанов. Д-р Атанас Иванов разказа интересни факти от живота и от творчеството на тези заслужили музикални дейци.  Във Военната академия е подредена малка изложба от архивни фотографии, посветена на юбилейната годишнина. Някога, през Втората световна война, армията ни разполага със 75 оркестъра. През епохата на социализма те са между 45 и 50. Днес в страната ни съществуват едва осем военни оркестъра, които изпитват затруднения с попълването на съставите си.", "date": "2019.12.18", "title": "Маршове, вдъхновени от бойната слава"}
{"url": "https://duma.bg/datata-n205600", "text": "1737 - УМИРА АНТОНИО СТРАДИВАРИУС, ИТАЛИАНСКИ МАЙСТОР НА СТРУННИ ИНСТРУМЕНТИ (Р. 1644 г.). Известен като Страдивари. Създал е много цигулки, чела, арфи и др. Запазени са около 650 инструмента негова изработка. Латинизираната форма на неговата фамилия - Страдивариус, както и кратката \"Страд\", често се използва, за да се обозначат неговите инструменти. Смята се, че не е предал своя богат опит на никого. 1940 - АДОЛФ ХИТЛЕР ОДОБРЯВА ПЛАНОВЕТЕ ЗА ОПЕРАЦИЯ \"БАРБАРОСА\". Предложено е приготовленията за нападението над СССР да бъдат завършени до 15 май 1941 г., а до есента немците трябва да напреднат до линията, минаваща от Архангелск до Волга. Операцията се проваля по две основни причини: руските ресурси и издръжливост са по-големи от очакваните; самият Хитлер се намесва, давайки заповед за концентриране на войските срещу Москва, след като Ленинград вече е обкръжен, а в същото време придвижва танковите войски от центъра в южна посока и по този начин облекчава защитата на столицата. До настъпването на зимата само южната армейска група успява да изпълни първоначалните заповеди. 1998 - ЗАПОЧВАТ ДЕБАТИТЕ ЗА ИМПИЙЧМЪНТ НА АМЕРИКАНСКИЯ ПРЕЗИДЕНТ БИЛ КЛИНТЪН, признат за виновен по две от четирите точки - за лъжесвидетелстване и възпрепятстване на правосъдието по повод разследването на скандала около връзката му със стажантката в Белия дом Моника Люински. Това е втори случай в историята на САЩ, когато законодателните власти задействат тази процедура за разследване срещу държавния им глава. Първата процедура по импийчмънт е срещу 17-ия президент Ендрю Джонсън (1808-1875). И Джонсън, и Клинтън са оправдани след поименно гласуване в Сената. 2011 - УМИРА ВАЦЛАВ ХАВЕЛ, ЧЕШКИ ПОЛИТИК (Р. 1936 Г.). През 1989 г. Нежната революция изстрелва Хавел към върха. Той е последен президент на Чехословакия (1989-1992) и първи президент на Чехия (1993-2003). По време на 13-годишното му управление страната преживява бурни промени, включително отделянето на Словакия, което той не одобрява, приемането в НАТО и започването на преговорите за членство в ЕС, които приключват през 2004 г. 2012 - УМИРА ГЕОРГИ КАЛОЯНЧЕВ (КАЛАТА), АКТЬОР (Р. 1925 Г.). Започва кариерата си в Народния театър, но скоро преминава в трупата на Сатиричния театър. Дебютира в киното с филма \"Утро над родината\" (1951) - в ролята на циганчето Сали е душата на компанията. Има над 50 години във филмовата индустрия, а сред най-популярните творби с негово участие са \"Специалист по всичко\", \"Бай Ганьо заминава за Европа\", \"Бон шанс, инспекторе!\" и др. Носител на десетки награди, но най-голямата за него е званието Народен артист - в най-истинския му смисъл на актьор, всенароден любимец.", "date": "2019.12.18", "title": "Датата"}
{"url": "https://duma.bg/imotniyat-pazar-prez-2020-g-stabilnost-i-leko-poskapvane-n205596", "text": "Европейската централна банка, в един от вариантите си на стрес теста на шестте български банки, на който те бяха подложени заради напъните да ни пуснат и в чакалнята на еврозоната, бе заложила спад в цената на жилищните имоти у нас с близо 17% за периода от 2019 до 2021 г. (7,1% за първата година, 8,3% за втората и 2,1% за третата). Но по данни на НСИ, само за три години и половина след 2015 г. в София например жилищата са поскъпнали с 40,7%.  За цените на търговските имоти предвиденото намаление бе още по-голямо, казват обаче специалисти - с над 18% за тригодишния период. Този негативен сценарий бе предвиден да тества устойчивостта на капитала на банките дори при сериозен икономически срив и затова бе съчетан със спад на БВП, ръст на инфлацията и на безработицата в България, но в по-малки мащаби. Подобно развитие на нещата е само хипотетично и затова на него може да се гледа само като на тренировка, която има за цел да ни подготви за изненадваща финансова криза. Иначе пазарът на недвижими имоти в България по обща оценка на този етап е спокоен и балансиран и се очаква да остане такъв и през 2020 г. Ръст на цените на жилищата с между 3% и 5% през следващата година прогнозираха от Националната асоциация на строителните предприемачи (НАСП). Жилищният пазар в София е устойчив и балансиран, твърди Асен Чавдаров, член на УС на организацията. Според него повишението на цените ще зависи от покачването на инфлацията, на заплатите в строителния сектор и на разходите за строителни материали, енергоносители и транспорт. София остава притегателен център за младите хора, като над 70% от тях се установяват в града и създават необходимост от разрастване на сградния фонд. Същевременно от НАСП очакват спад на броя на сключените сделки догодина с до 15%. \"Макар в профила на клиентите да няма  съществена разлика - млади семейства, търсещи първо жилище, виждаме промяна в поведението им. Процесът на покупка на имот става по-дълъг, правят се повече огледи, преговорите между продавач и купувач се удължават. Търсят се различни възможности за предоговаряне на условията, като отстъпки и гъвкавост в схемите за изплащане\", коментира Асен Чавдаров. Увеличават се покупките на жилища с банков кредит, отчитат от НАСП. Достъпните заеми и изгодните условия привличат клиенти, които не разполагат с цялата сума, но имат стабилни доходи. \"Можем да разделим на два типа купувачите с кредит - едните разчитат основно на заема с минимално самоучастие в сделката, около 20%, а другите разполагат с повече спестявания и покриват над 60% от стойността на имота сами\", допълва Чавдаров. Практика на някои клиенти, които имат жилище и планират покупката на ново, е да ипотекират стария си апартамент и да използват сумата за покриване на част от сделката. След като се настанят в новото жилище, отдават старото под наем. Средствата от наема използват за вноската по кредита и след като изплатят ипотеката, вече разполагат с две жилища, като това е много изгоден вариант за младите семейства, уточняват от асоциацията на строителните предприемачи. Има видими сигнали за стабилизиране на пазара. Цените растат минимално последните няколко тримесечия. Ръстът при разрешенията за строеж рязко спадна до 5,4% на годишна база през второто тримесечие на 2019 г. Фундаменталните фактори в дългосрочен план ще продължат да поддържат очакването за нарастване на търсенето. Миграцията към няколкото големи града ще продължи. А лошото състояние на част от жилищния фонд ще стимулира стремежа към покупка на нови жилища, коментира Лъчезар Богданов от ИПИ.  Едновременно с това обаче пазарът ще става все по-зависим от покупките с инвестиционна цел и ипотечното кредитиране. Това ще намали броя клиенти и заедно с това ще изкара апартаменти за продажба. Дори без рязко вдигане на лихвите ръстът на ипотечното кредитиране ще бъде ограничен от липсата на достатъчно кредитоспособни длъжници, твърди Богданов.  Специалисти в бранша от различни фирми твърдят, че през последните месеци на 2019 г. имотният пазар в София и в страната превключи на по-високи обороти. Оживление затвърждава цялостното позитивно усещане за пазара и за перспективите пред неговото развитие. \"При общи очаквания и прогнози за продължаващ икономически растеж, оставащи ниски лихви по кредитите, растящи доходи и рекордно ниска безработица, логично е подемът на имотния пазар да продължи и през 2020 г.\" коментира Полина Стойкова. Според нея 2020 г. ще бъде много подобна на 2019 г. с минимални изменения на цените, стабилност и голяма активност при сделките. Ще има голямо разнообразие и предлагане на всякакви видове имоти. Лихвите по кредитите по принцип са основният двигател на имотния пазар, но пПИоради тяхното почти изчерпано движение надолу, в бъдеще все по-силно влияние ще започнат да оказват другите фактори, свързани с вътрешната трудова миграция, е мнението на Стойкова.  Ще поскъпват или поевтиняват имотите у нас през следващата година. Отговорите на този въпрос обсъждаха и експерти по време на годишната конференция Balrec. Имотите в София ще поскъпнат със 7% на годишна база, е мнението на Гергана Тенекеджиева. Основните групи купувачи в момента са: семейства, за които това е първи дом, физически лица, които инвестират спестените средства, или хора без никакви собствени средства, но ползващи кредит. \"През 2020 г. очаквам по-бавен темп на растеж на цените, като в районите, където има ниско качество на строителството, е възможно дори да има и спад\", допълва Тенекеджиева. \"Нашите данни сочат 5% ръст на цените в страната и 7% в  София\", твърди друг специалист - Антон Андонов. Прогнозата му за 2020 и 2021 г. е за задържане на цените и дори за лек спад. Богатите хора се местят в периферията на града. Около това мнение се обединяват напоследък от агенциите за недвижими имоти. За това допринасят новопоявилите се проекти Residential Park Lozen, Fohar в Бояна, както и най-новият луксозен комплекс, който се намира над Ринг Мол. \"Българинът забогатя в последните години и иска да живее нашироко\", казва Богомил Николов. На обратното мнение обаче е колегата му Орен Барной, който заяви, че тенденцията от Чехия, Великобритания и Германия за намаляване на жилищната площ в бъдеще ще се забелязва все по-често и у нас. \"Клиентът иска да плаща за зелена среда\", обобщава мениджърът Бистра Друмева. Друга от тенденциите е, че смарт технологиите в домовете ни стават все по-търсени, каза Друмева. \"Пазарът намери своето състояние, няма да има спад\", твърди инж. Пламен Андреев, управител на друга фирма. Според него устойчивите и качествени продукти ще продължат да се продават, а спад ще има при масовката. \"Не очаквам сътресения през 2020 г., но също така не можем да очакваме и чудеса\", обобщава Румен Величков от Residential Park Lozen.  Пазарът на бизнес имоти посреща 2020 г. с умерени очаквания за инвестиционна активност и доминиращи позиции на местните купувачи. Тенденцията е продължение на настоящата година, през която бе отбелязан 75% спад на сделките с бизнес имоти спрямо 2018 г. и отдръпване на чуждите капитали, показват данните на консултантска компания.     По предварителни данни към декември са приключени инвестиционни продажби на офисни, търговски, индустриални площи и хотели на обща стойност 146 млн. евро. Ако се добавят и покупките на парцели за строителство на бизнес площи, пазарът доближава 200 млн. евро. Като цяло 2019 г. отбелязва едно от най-слабите представяния на инвестиционния пазар на бизнес имоти за последните 7 години. Единствената по-слаба е 2013 г. Пазарът на бизнес имоти продължава да страда от ниска ликвидност, слабо предлагане на добър инвестиционен продукт и нереалистични очаквания на продавачите\", коментира Михаела Лашова. Данните на компанията показват, че през 2019 г. най-добре представените сегменти от гледна точка на придобивания на доходоносни активи са хотелите и офис площите. Очакванията са и през 2020 г. те да запазят потенциала си за сделки, предвид завършването на нови висок клас проекти. \"Ключов фактор обаче остават условията за финансиране на сделките и възможността инвеститорите да получат конкурентна на останалите пазари в Централна и Източна Европа доходност, коментира Явор Костов. Според него силна тенденция остават и придобиванията на бизнес имоти с потенциал за подобрения и бъдещо развитие. Такива сделки са приоритет на местни купувачи или такива, които вече присъстват на пазара и се ориентират добре във възможностите му. Тази група инвеститори ще продължат активно да търсят възможности за нови придобивания през 2020 г., смята Явор Костов. Предлагането на офис площи продължава да нараства със стабилни темпове, като очакванията са през тази и следващата година да бъдат завършвани приблизително по 160 000 кв. м нови офис площи. Търсенето на площи под наем остава стабилно, като прогнозите са през тази и следващата година обемът на отдадените офиси в София да се движи около 150-160 000 кв. м годишно, т.е. около средните нива за последните пет години. ", "date": "2019.12.18", "title": "Имотният пазар през 2020 г. - стабилност и леко поскъпване"}
{"url": "https://duma.bg/kobrata-stava-leytenant-ot-rezerva-n205586", "text": "Пулев е един от най-успешните български боксьори и един от най-популярните родни спортисти в световен мащаб. Следващата година се очаква Кобрата да се бие за световната титла на IBF, като в момента се урежда мачът му шампиона Антъни Джошуа (Вбр). В министерство на отбраната Каракачанов ще награди най-добрите спортисти и спортни клубове под пагон. Ще бъдат отличени и други състезатели и спортни деятели с принос към българския военен спорт през годината.", "date": "2019.12.18", "title": "Кобрата става лейтенант от резерва"}
{"url": "https://duma.bg/film-na-teo-ushev-za-treti-pat-e-v-kratkata-lista-za-oskar-n205590", "text": "За трети път филм на Тео Ушев има шанс да грабне \"Оскар\", след като бе обявена така наречената кратка листа за престижните награди на Американската филмова академия. За да влезе в този списък, най-новата анимация на световнопризнатия български режисьор и художник  пребори 92 други предложения. Това е най-амбициозният проект на Тео Ушев досега. Посвещава му 8 години, като през това време работи и по \"Сляпата Вайша\". С тази творба българинът влиза в борбата за \"Оскар\", но не получава отличието, а филмът \"Дневниците на Липсет\" така си и остават само в краткия списък с претендентите за статуетката. Крайните номинирани ще бъдат обявени на 13 януари.", "date": "2019.12.18", "title": " Филм на Тео Ушев за трети път  е в кратката листа за \"Оскар\""}
{"url": "https://duma.bg/uchilishte-za-ptichi-ezik-ima-v-turtsiya-n205589", "text": "Училище за изучаване на птичия език е основано в турското село Кушкьой. 400-те му обитатели живеят в планините край брега на Черно море и се надяват на финансова помощ за школото. Хората в Птичето село общуват помежду си с подсвиркване. Всеки от жителите му може да излезе на покрива на къщата и без думи, само с мелодични звуци, да се разбере със съседите, да ги попита какво ще правят утре и дали ще ходят на сватба другата събота. В Кушкьой смятат, че заради съвременния начин на живот все по-малко хора владеят птичия език. \"Преди го знаеше всеки - предците ни, баща ми, дядо ми, майка ми. Сега имаме телефони и езикът изчезва. Младите хора казват, че свирукането им се струвало нелюбезно. Могат да се научат да общуват така, както го правим от древни времена, но заминават за града\", заяви Кадън Бебек пред \"Дойче веле\". През лятото мъжът посреща своите внуци и се опитва да ги научи на специфичния начин за комуникация. Ваканцията обаче не стига. \"Преди със свирукане викахме съседите на помощ. Подсвирквахме от тук и отсреща ни разбираха\", спомня си още Бебек. Птичият език е включен в списъка на ЮНЕСКО за Световното нематериално културно наследство.", "date": "2019.12.18", "title": "Училище за птичи език има в Турция"}
{"url": "https://duma.bg/shesti-uvolnen-trenor-za-sezona-v-elita-n205585", "text": "Енгибар Енгибаров стана шестият уволнен треньор за сезона в efbet Лига. Наставникът на Витоша беше изгонен от Бистрица заради слабите резултати. В първите 20 кръга \"тигрите\" успяха да бият само Царско село (3:2), завършиха хикс с Ботев Вр (1:1) и Дунав (1:1) и загубиха останалите си 17 мача. Преди Енгибаров треньорски смени направиха още в ЦСКА-Сф, Ботев Пд, Берое, Етър и Ботев Вр. \"Благодаря на президента на Витоша Сергей Ташков за предоставената ми през лятото възможност да застана начело на отбора. Пътищата ни се разделят, но оставям в Бистрица много приятели. Пожелавам успех на всички в клуба и искрено вярвам и се надявам, че момчетата имат силите да се преборят за оставането си в елита\", заяви варненецът. Той замени на поста Росен Кирилов, който пое Етър, но напусна в началото на месеца.", "date": "2019.12.18", "title": "Шести уволнен треньор за сезона в елита"}
{"url": "https://duma.bg/vlado-iliev-vze-zadochno-sporten-ikar-n205583", "text": "Световният вицешампион по биатлон Владимир Илиев заслужи приза \"Спортен Икар\" за 2019 година на Фондация \"Български спорт\". Илиев бе отличен с престижната награда на Фондация \"Български спорт\" за спечеления сребърен медал в индивидуалната дисциплината на 20 км на Световното първенство в Йостерсунд, Швеция. Заради състезателни ангажименти в чужбина приза получи майка му Красимира Илиева от председателя на фондацията Николай Божинов. Приза \"Отбор на годината\" получи националният тим по баскетбол за жени до 20 години със старши треньор Таня Гатева за спечелената титла от европейското първенство в Дивизия Б и промоция за елита. В категорията \"Млад и талантлив спортист\" бяха отличени световната и европейска шампионка по модерен петобой Светла Згурова (17 години) и Йосиф Миладинов (16 години), бронзов медалист на 50 м бътърфлай от Световното първенство по плуване за юноши. Със специален приз на Фондация \"Български спорт\" бяха наградени европейският шампион по вдигане на тежести Божидар Андреев, световният вицешампион по кану-каяк Ангел Кодинов, бронзовият медалист от световното по бокс Радослав Панталеев и европейският шампион по бокс за юноши Уилям Чолов. С плакет за пробив в световния спорт беше отличена световната шампионка за девойки по ловна стрелба (\"трап\") Селин Али (17 години), която получи и златна значка на БОК за постиженията си през годината. В категория \"Достойно представяне\" бяха наградени 5-кратната световна шампионка по самбо Мария Оряшкова, световният шампион на 1500 м от първенството по лека атлетика за спортисти с увреждания Християн Стоянов и европейска шампионка и световна вицешампионка по борба Тайбе Юсеин.  Призът в категория \"Впечатляващо представяне\" взе младата фехтовачка Йоана Илиева, спечелила бронз на сабя от Световното първенство за девойки. За \"Висок спортен дух\" бяха отличени 11-годишният плувец Калоян Кичуков, който с риск за живота си спасява 6-годишно момче от Русия, както и 92-годишният Танчо Тенев, който печели общо 7 медала от световното Мастърс първенство по плувни спортове в Република Корея. Ивет Лалова-Колио заслужи \"Спортен Икар\" за шампионско дълголетие, който й беше връчен от спортния министър Красен Кралев. Лалова бяга на финала на 200 м на световното първенство по лека атлетика в Доха през октомври и си осигури квота за пето участие на Олимпийски игри в Токио догодина. На церемонията председателят на БОК Стефка Костадинова награди с медали, плакети и грамоти ветерани и треньори за принос към спорта и олимпийското движение в България, както и навършилите кръгли годишнини бивши водещи спортисти и специалисти. Грамоти получиха медалистите от Европейските игри в Минск и от Европейския младежки олимпийски фестивал в Баку, а с плакети бяха наградени техните треньори. \"Изпращаме една интересна година. Няма как да не отчетем резултатите в контекста на Олимпийските игри догодина. Много силно успешно представяне на нашите спортисти в подножието на върха, но пък със страхотни резултати.Владо Илиев, Тайбе Юсеин, пробивът на Божидар Андреев и Радо Пантелеев. Постоянната класа на ансамбъла ни по художествена гимнастика. Донесоха бронзови медали от Световни първенства. Европейските  игри в Минск, които все още търсят своето място под слънцето, се оказаха много добра проверка за нашите атлети. Успяхме да се представим много по-достойно, отколкото преди 4 години в Баку, което ни дава надежди за по-добро представяне и на Олимпийските игри в Токио. Аз смятам обаче, че имаме още по-големи възможности, ако вярваме на собствените си сили, ако имаме късмета да не сме преследвани от болести и контузии. Мисля, че следващата година ще имаме много поводи за радост. В подножението на върха останаха Боряна Калейн, Ивелина Иванова, много от нашите боркини, състезателите ни по борба, Даниел Асенов, Станимира Петрова. Ще имаме наистина много поводи за радост през следващата година, стига да сме живи и здрави. Пожелавам ви успех, пожелавам ви да следвате тази линия, която следвахте и през тази година, защото очевидно тя е успешна. Не забравяйте, че носите България в сърцето си, защото всички наши сънародници очакват от вас успехи, с които да ги накарате да се гордеят. Бог да ви пази. Бъдете здрави\", заяви Красен Кралев, след като връчи статуетката на Лалова. ", "date": "2019.12.18", "title": "Владо Илиев взе задочно \"Спортен Икар\""}
{"url": "https://duma.bg/razgrabenoto-nasledstvo-n205601", "text": "Онова, за което екзалтираните \"експерти на прехода\" от мозъчните тръстове, възприели мантрата на неолиберализма като \"края на историята\", непосредствено след 10 ноември 1989 г. не информираха своите съграждани по земите български, бяха историческите примери за извършени масови приватизации, в чия полза е процесът и какви са последствията за необлагодетелстваните от приватизацията. В САЩ държавата построи 2600 предприятия през годините на Втората световна война, за да е в състояние да извършва регулярни доставки, на себестойностни цени, за нуждите на американската армия. Но още през март 1943 г. Националната асоциация на индустриалците (НАИ) публикува доклад за проблемите на следвоенната икономика.  за производствените мощности държавна собственост, чиято продукция е с военновременно приложение, каквато необходимост след приключване на бойните действия ще бъде съкратена, НАИ отправи настойчиво искане държавата да предаде на частни фирми военните заводи. И веднага след свършването на Втората световна война по време на президентстването на Хари Труман (1945-1953 г.) по-голямата част от държавните предприятия беше продадена на безценица на монополите или им беше предадена в аренда срещу символично заплащане - 1 долар на година. Лъвският пай попадна в ръцете на шестте гиганта на американската промишленост: \"Юнайтед Стейтс Стийл Корпорейшън\", \"Дженеръл Мотърс\", \"Дженерал Електрик\", \"Интернешънъл Харвестър\", \"Бетълхайм Стийл\" и \"Елайд Кемикъл енд Дай\". Но с това не приключи разграбването на държавното имущество от американските монополи. Националната асоциация на индустриалците и Търговската палата на САЩ водиха многогодишна борба за завладяване на богатите на нефт крайбрежни райони на страната в полза на монополите. И най-сетне, през май 1953 г. те имаха повод да гърмят бутилките с шампанско - нефтоносният шелф беше предоставен за експлоатация в частни ръце. Тогава стойността на нефтените находища се оценяваше от 60 до 300 млрд. щатски долара. В същата година на големи компании бяха предадени 28 завода за синтетичен каучук, за строителството на които държавата беше изразходвала повече от половин милиард долара. е,  причинени от Втората световна война, във Федерална република Германия походът за предаване на държавните предприятия на частния сектор беше оглавен от Федералния съюз на германската промишленост. През пролетта на 1952 г. по искане на ФСГП Всеобщият комитет на западногерманското промишлено стопанство изпрати в парламента меморандум, в който се настояваше за ограничаване на индустриалната собственост на държавата. Генералният щаб на западногерманските капиталисти в производствения отрасъл заяви открито: \"Вместо предлаганото от профсъюзите разширяване на и без това засиленото влияние на държавата върху икономиката, собствениците на промишлени мощности искат да се пристъпи към ограничаване на държавната дейност. Промишлеността решително отхвърля предложението за обществен контрол, за оказване на съдействие на държавните предприятия и за предаване на отделни отрасли на държавата\". От 1954 г. до 1957 г. държавата продаде на едрия бизнес няколко десетки предприятия. Федералният съвет на германската промишленост изработи проекти за предаване в частни ръце на най-печелившите държавни предприятия, най-крупни измежду които бяха корабостроителниците \"Ховалдтсверке\" и автомобилният гигант \"Фалксвагенверк\". Но изпълнението на тези изгодни за капитала планове се натъкнаха на упоритата съпротива на работническата класа във ФРГ. Експертите по социален инженеринг към Федералния съюз на германската промишленост изобретиха обиколна маневра, за да постигне едрият западногермански капитал своите цели. Беше разработена система за \"разпръскване на собствеността\" по пътя на разпродажбата на част от акциите на държавните предприятия между работниците и служителите, като мажоритарните дялове от акциите естествено попаднаха у едрите капиталисти, поради притежавания от тях по-голям финансов ресурс за закупуване на акции от приватизираните държавни предприятия. Всъщност така, образно казано, се целеше с един куршум да бъдат убити наведнъж четири заека: най-напред да бъде  срещу предаването на предприятията в частни ръце; да бъдат прехвърлени в собственост на едрия капитал най-рентабилните предприятия и неговата печалба да се увеличи; третата цел беше да бъдат ликвидирани печелившите държавни предприятия, които бяха трън в очите на частния сектор в същите съответни отрасли; и най-после да бъде извършена пропагандна манипулация на масовото съзнание, като чрез хиперболизиране на частта от акциите и спекулиране с (уж!) предоставените равни възможности за закупуване на акции от приватизираните предприятия да бъде насаден у работниците и служителите във ФРГ психологическият стереотип на частния собственик. И по този начин да бъде омаломощена и - още по-добре! - парализирана, революционната енергия на работническата класа. През 1959 г. са разпродадени 79% от акциите на крупната минно-металургична компания \"Пройсаг\", в 1960 г. - 50% от акциите на най-голямото автомобилно обединение в Западна Европа по това време - \"Фолксвагенверк\". В своя отчет за 1960/1961 г. Федералният съюз на германската промишленост декларира, че поддържа решително провежданата от правителството политика за връщане в частния сектор на федералното промишлено имущество и поиска да бъдат предадени за частно ползване и други печеливши държавни предприятия, чиято стойност се определя по тогавашни цени на 5 млрд. западногермански марки. В отговор на това искане западногерманското правителство разпродаде през 1965 г. акциите на едно от най-големите държавни промишлени предприятия и обединения - \"ФЕБА\". И макар че тези акции първоначално станаха собственост на 2,7 млн. души, още на следващата година 66% от акционерния капитал се оказа в ръцете на банките и другите финансово-кредитните учреждения. През декември 1970 г. опозиционната партийна коалиция Християндемократичен съюз-Християнсоциален съюз внесе в Бундестага нов законопроект за по-нататъшно преминаване на държавните предприятия в ръцете на частния сектор. През същата 1970 г. правителствената коалиция Германска социалдемократическа партия/ Свободна демократическа партия разработи свой план за предаване на държавни предприятия в ръцете на частния сектор, който съвпадаше до голяма степен с плановете на ХДС/ХСС. на постепенно разбиване на \"социалната държава\", пряка последица от демократичните тенденции след края на Втората световна война, беше провеждана от Конфедерацията на британската промишленост, Националния съвет на френските индустриалци, италианската Промишлена конфедерация и Обединението на австрийските индустриалци. Красноречиво доказателство за органичната връзка между един от основните елементи на неолибералната икономическа доктрина - масовата приватизация на държавна собственост, и продуцираното от нея ескалиращо социално неравенство е, че след краха на държавния социализъм в Съветския съюз, за един съвсем кратък период след 1990 г., там разликата в доходите и благосъстоянието на горните 10% от населението спрямо най-долните 10% от социалната пирамида, в условията на либерализация на икономиката, надмина съответния индикатор в Съединените американски щати. Тази ситуация е още по-валидна за България, с оглед на сравнителния индикатор на съотношението понастоящем на доходите на 20-те процента разположени на върха българи, спрямо 20-те процента на дъното, който е 8,2, спрямо този среден индикатор 5,2 за Европейския съюз. \"Експертите на прехода\" у нас премълчаваха за резултатите от приватизацията - все по-драстичното увеличаване на разликата в доходите и собствеността между най-горния имуществен слой на обществото и по-долните нива на социалната пирамида. Но не от незнание. Тогава защо? Френският философ и публицист Пиер Бейл (1647-1706 г.) е дал отговор на този въпрос: \"Всеки, който горещо се застъпва за чуждите интереси, е подбуден за това от своите собствени\".", "date": "2019.12.18", "title": "Разграбеното наследство"}
