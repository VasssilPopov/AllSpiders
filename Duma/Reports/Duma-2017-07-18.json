{"url": "http://duma.bg/node/149387", "text": "77 български граждани са включени в \"черния списък\" на турското вътрешно министерство заради подозрения във връзки с терористични организации, става ясно от доклад на МВР на южната ни съседка, посветен на борбата с групировката \"Ислямска държава\". От 2001 г. досега 21 българи пък са били арестувани и депортирани от южната ни съседка при опит да навлязат в зони на конфликт, основно в Сирия. Докладът е озаглавен \"Битката на Турция с ислямска държава\" и се намира на сайта на ведомството от 11 юли. \nБългарският министър на вътрешните работи Валентин Радев нямаше информация по случая. Той заяви пред БТВ, че е изпратено запитване до Министерството на външните работи. \nПо неговите думи в България не знаели колко хора са със забрана за влизане в Турция. Според министъра българските мюсюлмани нямали нищо общо с другите, \"които стигат до Сирия\". \"Ние нямаме хора, които да се радикализират\", заяви още Валентин Радев. \nОт доклада на турското МВР стана ясно, че със забрана да влизат в страната са общо 53 781 души от 146 държави. Сред тях най-много са гражданите на Саудитска Арабия - 7523, Тунис -4605 и Русия - 4128. Сред страните от ЕС с най-много предполагаеми джихадисти са Франция (2622), Белгия (1519) и Великобритания (1172). България е на десето място по брой на лица, подозирани за връзки с терористични организации и присъствието на които е нежелателно в южната ни съседка. В доклада се посочва, че джихадистите влизат в Турция през Азербайджан, Гърция, Грузия и България.   \n", "date": "2017.07.18", "title": "Турция подозира 77 българи за тероризъм  "}
{"url": "http://duma.bg/node/149375", "text": "В ситуация на дискриминация най-слабо информирани какви са правата им са безработните, пенсионерите и хората с ниска степен на образование. Това показват резултатите от национално представително социологическо изследване, поръчано от Комисията за защита от дискриминация в изпълнение на проекта \"Предотвратяване на дискриминацията и създаване на равни възможности\". То е проведено в шестте икономически региона в страната сред 3600 души. \nБезработните и хората с ниски доходи са и най-многобройната група от български граждани, застрашени от дискриминация. В тази група обаче най-голям риск да бъдат подложени на дискриминация са хората без трудов ангажимент от малките населени места. Заедно с хората с увреждания безработните са и най-ощетени по отношение на достъп до информационни и комуникационни технологии. До компютър или лаптоп нямат достъп над 45% от безработните. Над 1/3 от хората без работа твърдят, че нямат финансова възможност да плащат за здравни и медицински услуги, а лекарства могат да си купят само в краен случай. Повечето от тях никога не си правили профилактични прегледи. \nВ отговор на въпроса защо е трудно да си намерят работа анкетираните най-често изтъкват \"предлаганото заплащане не ми допада\" - 38,1%, \"условията на работа не ми допадат\" - 32,5%, \"не мога да намеря работа, каквато търся\" - 30,7%. Етническият произход в по-ниска степен възпрепятства намирането на работа (в 11,7 на сто от случаите) в сравнение с възрастта, която е по-значимо препятствие пред откриването на подходящо работно място (посочена е като фактор в 17,1% от случаите). \nЗначителен брой от анкетираните безработни роми твърдят, че са се чувствали дискриминирани, когато са подавали документи за банков кредит или са желали да открият сметка в банка. При общуването със служители на бюрата на труда най-често са се чувствали дискриминирани хората с ниски доходи и хората на възраст от 44 до 57 г. \nОт КЗД са категорични, че различните програми за безработни трябва да се съсредоточат върху обучението и повишаване на квалификацията им. Комисията препоръчва държавата да разработи политики за превенция на отпадането и преждевременното напускане на училище на децата и да осигури достъпна среда за хората с увреждания.   \n", "date": "2017.07.18", "title": " Безработните най-малко знаят правата си срещу дискриминация "}
{"url": "http://duma.bg/node/149376", "text": "Зам.-областният управител на Велико Търново демонстрира въпиюща неграмотност. Обявата, която е пуснала до жителите на село Бряговица, е пълна с правописни и пунктуационни грешки. НЕграмотност, гарантирана от ГЕРБ!   \n", "date": "2017.07.18", "title": "*Гарантирано от ГЕРБ"}
{"url": "http://duma.bg/node/149377", "text": "Каним членовете и симпатизантите на БСП, жителите и гостите на София да отбележим заедно 75 години от разстрела на Никола Йонков   Вапцаров и неговите другари \n- на 23 юли 2017 г., неделя, от 10.00 ч. на Мемориала \"Гарнизонно стрелбище\", където ще чуем слова за Никола Вапцаров и другарите му и ще поднесем цветя на лобното им място; \n- на 24 юли 2017 г., понеделник, от 18.00 ч. в градината зад Националната художествена галерия при паметника на Н.Й.Вапцаров, където ще чуем рецитал по стихове на Вапцаров и стихове от съвременни български поети.   \n", "date": "2017.07.18", "title": "ПРЕДСТОЯЩО"}
{"url": "http://duma.bg/node/149378", "text": "Новият брой на в.\"Моята вяра\", издание на Съюза на българските писатели и Българския антифашистки съюз, е посветен на 180-годишнината от рождението на Васил Левски и 75-годишнината от разстрела на поета Никола Вапцаров. Сред авторите се открояват имената на акад. Константин Косев, Драгомир Шопов, Лъчезар Еленков и др., които заедно със словата на Иван Вазов, проф. Вера Мутафчиева и Матей Шопкин допълват палитрата на времето. Интересът на читателите ще предизвика публикацията \"Къде е погребан Левски\" на колежката от ДУМА Велиана Христова. \nЗа възкресението на безсмъртния поет огняр Никола Вапцаров е статията на проф. Чавдар Добрев. В. \"Моята вяра\" публикува превода на Вапцаровото стихотворение \"Писмо\" на руския поет Максим Замшев - лауреат на Международната награда \"Никола Вапцаров\" (2009 г.), както и поемата \"Епопеята Вапцаров\" на сирийския поет Ахмед Сулейман Ал Ахмад, лауреат на Международната награда \"Христо Ботев\" (1982 г.).     \n", "date": "2017.07.18", "title": "Новият брой на \"Моята вяра\" e посветен на Левски и Вапцаров"}
{"url": "http://duma.bg/node/149379", "text": "ГС на БСП в София организира тържествено честване на 180-тата годишнина от рождението на Васил Левски. То ще се състои днес от 18 часа, в зала №1 на Централния военен клуб на бул. \"Цар Освободител\" №7. В 17 часа ще има поклонение и поднасяне на цветя пред паметника на Апостола в Борисовата градина. \nДнес от 15 до 17 часа депутатите от левицата Петър Витанов и Ирена Атанасова и общинският съветник Николай Николов  ще бъдат на разположение на софиянци в постоянната приемна на ул. \"Леге\" №10, етаж 1. Желаещите могат да се запишат предварително на телефон 02/987 20 86. \n      \n", "date": "2017.07.18", "title": "Предстоящо днес"}
{"url": "http://duma.bg/node/149380", "text": "Общинският съветник от БСП Евгений Мосинов пита кмета на Бургас Димитър Николов какво се случва с проекта за изграждане на т. нар. Подземен град. Припомняме, че преди около 4 години бе представено инвестиционното намерение по изграждане на атракциона в помещенията на бившите скривалища в Морската градина. \"За реализацията му общината придоби собствеността върху бомбоубежищата. С решение на Общинския съвет беше сключен договор за кредит, който последващо беше и анексиран. Проведена беше и обществена поръчка за избор на изпълнител. По-късно беше съобщено, че по технически причини, които бяха определени като непреодолими, проектът няма да се изпълнява\", припомня Мосинов. \nТой пита кмета сключен и прекратен ли е договор за кредит и дължат ли се погасителни вноски по него. Общинарят задава въпроси и какви суми са заплатени на проектанти, консултанти и изпълнители и по какви причини проектът не се изпълнява.    \n", "date": "2017.07.18", "title": " Мосинов пита кмета на Бургас за проекта \"Подземен град\""}
{"url": "http://duma.bg/node/149381", "text": "Офис на Делегацията на българските социалисти в Европейския парламент отвори врати вчера в Ямбол. Официалното му откриване ще се състои в началото на новия политически сезон през септември с участието на лидера на ПЕС Сергей Станишев. Това съобщиха на съвместна пресконференция народните представители Кристиан Вигенин и Николай Пенев, областният и общинският лидер на БСП в града Митко Андонов и Катя Георгиева. \nПенев обяви, че е отправил писмен въпрос към министъра на финансите Владислав Горанов като продължение на отвореното писмо на групата общински съветници на БСП за планираната продажба на помещенията, в които сега се намира Салонът за обслужване на клиенти на НАП в Ямбол. В отговора си министърът посочва, че все още текат разговори между общината, министерството и приходната агенция за намиране на трайно решение на този сериозен проблем за ямболските граждани. \nНад хиляда социалисти от областта се очаква да отбележат на връх \"Бузлуджа\" годишнината от учредяването на БСП на 29 юли, съобщиха от ръководството на левицата в града. \nКристиан Вигенин, председател на Комисията по европейските въпроси и контрол на европейските фондове, изрази разочарование от равнището на проведеното по инициатива на \"БСП за България\" разискване по време на парламентарния контрол относно Бялата книга на Европейската комисия за бъдещето на Европа. \"Управляващото мнозинство отхвърли предложения от левицата проект за решение, с който правителството щеше да бъде задължено да представи анализ и позиция на България по бъдещото развитие на Европейския съюз. Вместо това те възложиха на външния министър да информира Комисията по външна политика за развитието на дискусията на европейско равнище. Този пасивен подход, в който България участва без позиция и просто се присъединява към едно или друго решение, е необясним и безотговорен\", обясни Вигенин. Той подчерта, че натискът от БСП по този въпрос ще продължи. \nВигенин е категоричен, че управляващите не искат нищо да се случва по инициатива на опозицията. Той даде пример с внесен от него законопроект за изменение на Закона за приватизацията и следприватизационния контрол, с който ще се спре възможността да се разграбва собственост на предприятия, които са в т.нар. забранителен списък. Разглеждането на законопроекта е било отложено с аргумента, че правителството подготвя същите предложения и когато бъдат внесени, ще се гледат едновременно.     \n", "date": "2017.07.18", "title": "Евродепутатите социалисти откриха офис в Ямбол "}
{"url": "http://duma.bg/node/149382", "text": "Иван Гарелов, ексглавният шеф на БНР Валерий Тодоров, спортният журналист Сашо Йовков, бившият финансист на БНТ Тома Иванов, водещият в телевизия СКАТ Теодор Ангелов, репортерът Стоил Рошкев, Константин Каменаров, Емил Кошлуков и Радослав Главчев, който се явява на всеки конкурс за националната телевизия, подадоха вчера документите си за участие в конкурса за генерален директор на БНТ. След Уляна Пръмова и Вяра Анкова този път нито една жена не кандидатства за поста. \nПърви концепцията си в СЕМ внесе Сашо Йовков още миналата седмица. Крайният срок за кандидатстване изтече в 17 ч. вчера. Последен в сградата на медийния регулатор се появи Емил Кошлуков. За него и Каменаров от седмици се спекулира, че са сред най-сериозните претенденти за поста на Вяра Анкова. \nНа 8 август СЕМ ще обяви кои кандидати са допуснати до следващия етап в конкурса, след като разгледа документите им. После ще обсъди кандидатурите по същество кой и защо трябва да бъде изслушан в съвета, а на 17 август ще каже кои са допуснати до интервю. \nСъбеседванията са на 21 и 22 август, а решението за нов генерален директор трябва да бъде обявено от СЕМ на 23 август. Ако членовете му не успеят да посочат шеф на БНТ при три поредни гласувания, Вяра Анкова ще продължи да управлява националната телевизия до успешен избор. Подобен развой на ситуацията предполага обявяването и провеждането на нов конкурс.   \n", "date": "2017.07.18", "title": " Деветима са кандидатите за шеф на БНТ "}
{"url": "http://duma.bg/node/149383", "text": "Главният секретар на МВР Младен Маринов поиска във всички РПУ да има човек денонощно, съобщиха от ведомството вчера. Разпореждането е заради смъртта на 18-годишния Алекс Ангелов, който бе пребит пред дискотека заради цигара. Младежът издъхна в събота в русенската болница. На 8 юли група роми нападна момчето. На излизане от местна дискотека те му поискали цигара, а Алекс отказал да им даде. Като обвиняем по случая е привлечен 32-годишният Валентин Маринов. \nЗаради инцидента Бяла беше в траур на 16 и 17 юли. Кметът Димитър Славов обяви, че има проблем в града, тъй като униформени не достигат и заради това няма човек денонощно в сградата на полицията. \"В 17 часа полицията се заключва, защото няма достатъчно служители. До 15 септември ще има видеонаблюдение на всички възлови места в града. Започват и проверки на заведенията\", обяви Славов. Той припомни, че преди инцидента е издал заповед до полицията да затегне контрола и въвел вечерен час.  Полицaите започват регионални протести от днес Протестните действия за по-високо заплащане на служителите в МВР ще продължат и след митинга на 5 юли 2017 г. в град София. Това съобщиха от Синдикалната федерация на служителите в MВР. Започва серия от регионални протести, като началото ще бъде поставено днес в София в 18,30 часа пред храма \"Св. Седмочисленици\". Ще последват регионални протести във Варна на 20 юли, в Добрич на 25 юли и в Гоце Делчев на 27 юли \nПротестите ще продължат в Бургас, Благоевград, Перник и други градове. Действията са организирани от регионалните структури на СФСМВР и в тях ще участват и членове на други синдикални организации в МВР.     \n", "date": "2017.07.18", "title": "Във всяко РПУ ще има денонощно човек"}
{"url": "http://duma.bg/node/149384", "text": "Жители на Горни Лом изпратиха отворено писмо до български и европейски институции заради противопехотните мини в завода \"Миджур\", които застрашават живота им. Сигналът е изпратен до председателя на ЕП Антонио Таяни, до премиера Бойко Борисов, до председателя на НС Димитър Главчев и до главния прокурор Сотир Цацаров и др. \nВ писмото се уточнява, че в гръмналото на 1 октомври 2014 г. предприятие, при което загинаха 15 души, се съхраняват над 190 хил. броя мини със съдържание в тях на 74 тона тротил и няколко тона хексоген и тетрил. Това създава риск за нов несравнимо по-голям взрив. \nСпоред жителите на селото има заплаха за националната сигурност и нарушаване на Международната конвенция за забрана на използването, складирането, производството и трансфера на противопехотни мини и за тяхното унищожаване. \nНастояваме прокуратурата да привлече към лична отговорност всички държавни служители от най-високите нива на властта, пишат недоволните, сред които е Димитър Димитров, баща на загиналия на 26-годишна възраст Михаил.     \n", "date": "2017.07.18", "title": "Жители на Горни Лом с писмо до ЕП и институциите у нас заради опасни мини"}
{"url": "http://duma.bg/node/149385", "text": "МВР не може да е изцяло отговорно за нападенията над медицински лица, всеки си поема отговорностите, но ще обследва лечебните заведения за спешна помощ и ще даде предписание какво още може да се направи, за да бъде защитен персоналът им, а управителите трябва да поемат всичко, което им е предписано. Това заяви министърът на вътрешните работи Валентин Радев. По думите му предписанията ще бъдат дадени до края на т.г. Ако е необходимо да бъдат закупени и инсталирани повече камери или да бъде сменена охранителната фирма, или да бъдат взети други предпазни мерки, разходите ще са за сметка на лечебните заведения, а отговорността на управителите, стана ясно от думите та МВР шефа. \nРадев, заедно с министъра на здравеопазването Николай Петров, представител на Българския лекарски съюз, шефовете на ВМА, Александровска болница, АГ-болница \"Шейново\", \"Пирогов\", шефът на Спешна помощ в София участваха в среща, инициирана от главния прокурор Сотир Цацаров.   \nВ отговор на журналистически въпрос Цацаров каза, че през 2014 г. са образувани 5 досъдебни производства за посегателство срещу медицински специалисти по време на работа и са осъдени 4 души, от които 1 ефективно, 1 условно, 1 на пробация и 1 е глобен. През 2015 г. са образувани 4 досъдебни производства, осъден е 1 човек да плати глоба. През м.г. са образувани 2 досъдебни производства, осъдени са 4 души, от които двама условно и двама са глобени. Той не можа да отговори за т.г. колко са досъдебните производства. За сметка на това здравният министър проф. Петров заяви, че до момента 52 са нападенията над медици.  \nЦацаров пък пое ангажимента до 10 дни да бъдат дадени указания до всички районни прокуратури за определяне на нарочен прокурор, който да осъществява връзката с управителите на болниците, в които има спешни отделения. \"На нашите колеги ще бъдат дадени указания за бързи производства и за мерки, които са в пълно съответствие със закона и които съответстват на тежестта на тези посегателства\", увери главният прокурор. По думите му имало пропуски, които касаели наказателното преследване. \"Но не мога да приема тезата, че наказателната политика е единственото средство за превенция срещу такива посегателства. Управителите на болниците имат своите отговорности\", заключи и Цацаров. По думите му първата задача е да бъде актуализирано споразумението между МЗ и прокуратурата и да бъде създадена директна връзка. ДУМА припомня, че такова споразумение имаше през 2015 г., но посегателствата над медици не намаляха.   \nСрещата касаеше повече болниците със спешни приеми, отколкото линейките и спешните екипи, коментира пред ДУМА шефът на Спешна помощ Георги Гелев.    \n", "date": "2017.07.18", "title": " МВР прехвърли на болниците защитата от насилие над медици"}
{"url": "http://duma.bg/node/149374", "text": "Премахването на клас \"Прослужено време\" е изключително опасно, защото би ликвидирало единствения останал автоматичен механизъм за вдигане на доходите. Такъв тип бонуси има в големи компании в ред западни страни, заяви президентът на КНСБ Пламен Димитров. Той не приема аргумента, че дългият стаж не означава задължително добър работник. Според синдикалиста за младите трябва да има други бонуси. Димитров коментира, че на българския пазар на труда вече има дефицит на кадри, което диктува вдигане на доходите. Той отбеляза, че в момента в Румъния и Сърбия средната заплата е с около 1/3 по-висока от тази в България, Македония е с над 15% напред и само Албания е зад нас по доходи на Балканите. В Румъния шивачките получават с 40% повече от тези у нас, макар да работят за едни и същи брандове, казва Димитров. \n\"Като говорим за Европа, нека започнем от заплатите. Да ги направим европейски и след това да правим всичко друго\", коментира президентът на КТ \"Подкрепа\" Димитър Манолов. Той е категоричен, че в много страни в Европа има минимална заплата и клас прослужено време. \nБългария е единствената страна в Европа, в която има класове и минимални осигурителни прагове, опонира обаче изпълнителният председател на БСК Божидар Данев. Според личното мнение на Менда Стоянова от ГЕРБ класът трябва да стане част от заплатата. Обединените патриоти пък казаха, че Симеонов изразил личното си мнение и конкретно предложение нямало, а от БСП се обявиха категорично против подобна стъпка.   \n", "date": "2017.07.18", "title": "Премахването на класа е опасно, ще намали доходите, категорични са синдикатите "}
{"url": "http://duma.bg/node/149371", "text": "Пощенският клон в село Иваново е бил обран през нощта срещу понеделник. Сигналът е подаден на сутринта на тел. 112 от служителка, която е заявила, че е разбита металната решетка. \nНа място е изпратена следствена група за снемане на отпечатъци. От полицията заявиха, че липсва малка сума пари и голямо количество лотарийни билети. Това е вторият подобен обир в Русенско за последната седмица, след като по идентичен начин неизвестни разбиха пощата в село Стърмен и отново откраднаха лотарийни билети.   \n", "date": "2017.07.18", "title": " Обран е пощенският клон в село Иваново"}
{"url": "http://duma.bg/node/149372", "text": "Около 25 аптеки в Пернишко са затворени за последната година, съобщи Величка Бочкова, областен председател на Българския фармацевтичен съюз. Тя определи това като трагедия. Според Бочкова има още аптеки, които са на ръба на фалита. Причината за това е, че веригите, които търгуват с лекарства, работят на достъпни цени, докато една еднолична аптека не може да си го позволи, коментира тя. \nПо думите на Бочкова пазарът е разпределен неравномерно. Има свръхконцентрация на аптеки в големите градове, а в малките населени места няма дори една, подчерта тя. От дълго време фармацевтите апелираме да се направи Национална аптечна карта, която да покаже нуждите за въвеждането на критерии къде може да се открива аптека, но това все още не се е случило, допълни Бочкова. \n    \n", "date": "2017.07.18", "title": " Над 25 аптеки затворили в Пернишко за последната година"}
{"url": "http://duma.bg/node/149373", "text": "Жителите на столичния квартал \"Дружба\" се събраха отново вчера на протест срещу поредното намерение за строителство на 8-етажна сграда на метри от езерото. Заграждането на имота от около 3 декара започва в неделя под \"прикритието\" на дъжда. Хората се събраха спонтанно и временно спряха изкопните работи за поставянето на оградата. \nТеренът е частна собственост и се намира между блокове 121 и 122. Имотът е реституиран през 2009 г., след което е препродаден. Според справка в Агенцията по геодезия и кадастър той се води зелена площ, заявиха протестиращите. По думите им представилата се за собственик на имота е заявила, че има намерение да строи 8-етажна жилищна сграда, но не е представила документи за това. Поставянето на ограда от собственика на имота също не може да стане, без да бъдат издадени разрешителни от общината. \nЖителите на квартала са категорични, че няма да допуснат застрояване на зелената площ, и са готови на всекидневни протести. \n    \n", "date": "2017.07.18", "title": " Жителите на \"Дружба\" отново на протест срещу строеж до езерото"}
