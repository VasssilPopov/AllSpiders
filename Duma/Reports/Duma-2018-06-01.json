{"url": "http://www.duma.bg/node/168006", "text": "\nМомичето, описало мъките от войната Анелис Мария Франк е родена във Франкфурт на Майн (Германия) в семейство на евреи. Когато е едва на 4, заедно с родителите и по-голямата й сестра Марго правят опит да се спасят от нацистите в Амстердам. Обаче през 1940 г. и Холандия е окупирана от войската на Хитлер. В стремежа да избегнат сигурна смърт през лятото на 1942-ра цялата фамилия заедно с техни приятели от Полша и познат зъболекар се укрива в тайната задна част от сградата на фирмата, създадена и ръководена от бащата на момичето - Ото. Именно там Ане пише своя дневник, подарък за 13-ия й рожден ден от нейните родители, който тя нарича Кити. Тийнейджърката споделя в него своите мечти, мисли, чувства и желания, веселите и тъжните моменти от всекидневието, описва зверствата на нацистите. Изживява и най-красивия момент от юношеството си: влюбва се в сина на семейство Ван Пелс - Петер. Но след две лета - на 4 август 1944 г., убежището е разкрито. Предава ги шпионин на полицията, който се представя за приятел на укриващите се. Всички са арестувани и изпратени в нидерландския лагер \"Вестерборк\", а след това в \"Аушвиц\". Сред малцината оцелели е Ото Франк, който се връща в Амстердам и разбира, че негови служителки са намерили дневника на Ане. През 1947 г. бащата сбъдва мечтата на дъщеря си да стане писателка и издава книгата \"Het Achterhuis\" - \"Задната къща\", която веднага привлича вниманието на публиката, а днес е преведена на 60 езика, снимани са и филми по нея. Бащата на обикновено канадско момче на име Джоузеф-Арманд Бомбардие в началото на 50-те години на ХХ век подарява на сина си старичък Ford T. Но вместо просто да подкара колата, напредничавият младеж я разглобява изцяло и после създава от нея абсолютно ново транспортно средство, което позволява безпроблемно и бързо придвижване дори по заснежени терени. Когато става пълнолетен, патентова изобретението си и се посвещава на производството на снегоходи и самолети - едни от най-надеждните в света, а фирмата \"Бомбардие\" се превръща в лидер в тази сфера. Английският писател Алан Александър Милн измисля едни от най-популярните и обичани от малки и големи почитатели на литературата персонажи благодарение на своя единствен син Кристофър Робин. За първия си рожден ден детето получава подарък плюшено мече, наречено първоначално Едуард. А по време на семейна разходка до Лондонската зоологическа градина момчето се запознава с една от атракциите й и магнит за всички деца и възрастни. Кристофър се привързва силно към мечето Уини и започва да го посещава често, като понякога дори влиза в клетката му. Скоро кръщава на него и любимата си мека играчка. Алан А. Милн се вдъхновява от приятелството на сина си с Пух и започва да ги описва. Появяват се историите за приключенията на лакомника, който обича мед и цени приятелите си от Голямата гора. Произведението е на 17-о място сред стоте най-четени книги на ХХ век, която провокира редица писатели, есеисти и анализатори да изследват философските послания на Милн. А през 2006 г. главният герой от прочутата поредица получава своята звезда на Алеята на славата в Холивуд. Близо милион души всяка година посещават къта на Мечо Пух в библиотеката в Ню Йорк, където се пазят оригиналните играчки на Кристофър Робин. Още като ученик Фило Фарнсуърт споделя с преподавателя си по химия идеята за електронно транслиране на изображението на големи разстояния. Проектът изглежда доста напредничав и през следващите няколко години момчето се труди върху създаването на вакуумна тръба с фосфор, който свети под въздействието на електроните. Иде реч за устройство, което предшества направата на иконоскоп - практична видеокамерна тръба, използвана в ранните телевизионни приемници. Първото изображение, което Фило успява да излъчи с помощта на уреда, представлява обикновена хоризонтална линия, но именно тя извършва революция в развитието на телевизията. Последният император \nАйсин Джоро Пу И (7 февруари 1906 - 17 октомври 1967) е последният император на Китай и дванадесетият император от манджурската династия Цин. Възкачен е на трона, когато е едва на две годинки, и управлява под регентството на вдовстващата императрица Цъси до свалянето на империята и обявяването на Синхайската република в Китай през 1912 г. Пу И е провъзгласен за император на марионетната държава Манджоугуо в региона Манджурия, която е откъсната от Република Китай и е под властта на Японската империя. Това управление на Пу И продължава от 1934 г. до нахлуването на съветските войски през август 1945 г. Прекарва известно време във военен лагер край Хабаровск, а през 1950 г. е екстрадиран в Китай, където е в трудова колония в град Фушун. Освободен е през 1959 г. със специално разрешение на Мао Дзедун. В началото на 60-те години на XX век Пу И заема длъжността градинар и библиотекар в Пекин. На него е посветен филмът на Бернардо Бертолучи \"Последният император\" (1987). Саманта Рийд Смит, родена на 29 юни 1972 г., е ученичка от Манчестър, Мейн, обявена в Съединените щати за \"Най-младия посланик на Америка\", а в Съветския съюз за \"Посланик на добра воля\". Момичето става световноизвестно, след като праща писмо до тогавашния генерален секретар на комунистическата партия, изразявайки страховете си от евентуална ядрена война между САЩ и СССР. Юрий Андропов отговаря на посланието й и лично я кани да посети Съветския съюз. Със значителната подкрепа от страна на медиите в двете страни след визитата си тя участва в мирни мероприятия в Япония. Саманта Смит написва книгата \"Пътешествие до Съветския съюз\" и гостува в различни телевизионни предавания. На 25 август 1985 г. по време на Полет 1808 на Бар Харбър Еърлайнс самолетът извършва неуспешен опит за приземяване, убивайки всичките 6 пътници, включително и момичето, което иска да помири великите сили.     \n \t\n", "date": "2018.06.01", "title": "Големите стъпки на малките, или как деца променят света "}
{"url": "http://www.duma.bg/node/167999", "text": "Горан Брегович и неговият легендарен Оркестър за сватби и погребения ще изнесе концерт в Града под тепетата. Бандата, чиято музика попадна в класацията \"50 неща, които трябва да чуеш, преди да умреш\", предвождана от неостаряващия гений, ще зарадва родните почитатели с впечатляващо шоу \"Най-доброто\" на 28 септември (петък) от 20 ч. в Античния театър в Пловдив. Билетите за събитието вече се продават в мрежата на \"Ивентим\" в цялата страна, както и онлайн на eventim.bg на цени от 40 до 60 лева. \nПод открито небе рок звездата на бивша Югославия ще излезе на сцената освен с най-добрите балкански музиканти от Оркестъра за сватби и погребения и с българските певици с неповторими гласове Людмила и Даниела Радкови. Специално за публиката в Пловдив Брегович ще изпълни най-големите си и емблематични хитове от началото на кариерата си до днес - \"Аризонска мечта\", \"Месечина\", \"Калашников\", \"Буба Мара\" и много други, научи ДУМА от Поли Петрова от \"Моко сълюшън\", организатор на концерта. \n    \n \t\n", "date": "2018.06.01", "title": "Горан Брегович води Оркестъра за сватби и погребения в Пловдив"}
{"url": "http://www.duma.bg/node/167997", "text": "Трите лъвчета, родени във Франкфуртския зоопарк, направиха първата си публична поява пред посетители, съобщиха световните информационни агенции. Лъвицата Зарина ги роди на 14 април. Вчера тя ги следеше отблизо, докато правеха първите си стъпки в специално ограждение. Бащата - 12-годишният Кумар, бе държан далеч от 6-годишната Зарина и лъвчетата поради съображения за сигурност. Служители в зоопарка обаче се надяват, че Кумар скоро ще бъде допуснат до майката и новородените. Малките азиатски лъвчета все още не са кръстени. Специалисти в зоопарка смятат, че две от тях са от мъжки пол, съобщи Дарик.   \n \t\n", "date": "2018.06.01", "title": "Показаха новородените лъвчета във Франкфуртския зоопарк"}
{"url": "http://www.duma.bg/node/168000", "text": "\"Мери бойс бенд\" неотдавна представи с концерт новия си албум \"Щастливи дни\". В началото на годината групата пусна едноименната песен и лирик-видеото към нея по повод своята 23-та годишнина. Днес \"Щастливи дни\" е на върха в националните музикални класации. За представянето й на концерта специален гост бе виртуозът Георги Величков, чийто баян акомпанира на Мери и в акустичната балада \"Двамата с теб\". На живо за първи път прозвучаха всички песни от албума \"Щастливи дни\", както и любими песни от албумите \"Непознати улици\", \"Само за теб\" и \"Дългият път към дома\". Публиката имаше възможност за лична среща и автографи. \nАлбумът \"Щастливи дни\" вече е на музикалния пазар. Записан, смесен и мастериран е от Искрен Искренов в студио \"Винил\" в периода 2015-2018 г. Включва 10 песни, сред които добре познатите сингли от последните години \"Телефонът звъни\", \"Най-скъпият подарък\", \"Излишни думи\", \"Пак да срещна твоето лице\" и самата \"Щастливи дни\". Допълнение правят екзистенциалната \"Вътре в мен\", баладите \"На прага\", \"Двамата с теб\" и \"Няма път назад\", както и типичната в стилово отношение \"До края на света\", която ще бъде представена като самостоятелен сингъл през есента и е дует между Мери и Миро. \nПървото участие на групата в такъв формат е през далечната 1995-а на единствената тогава музикална сцена в София - прочутия Кънтри клуб. Днес, след многобройни концерти, музикални изяви, срещи с почитатели, албуми, награди и песните \"Непознати улици\", \"Дългият път към дома\" и \"Слънчогледите\" в учебниците по музика, \"Мери бойс бенд\" е една от най-популярните и обичани групи в България. Следващата й среща с публиката е на 22 юни (петък) от 20 ч. на концерт в Летния театър във Варна. Щастливи дни! - пожелават на всички музикантите от групата. \n    \n \t\n", "date": "2018.06.01", "title": "Щастливи дни с \"Мери бойс бенд\"  "}
{"url": "http://www.duma.bg/node/167998", "text": "В британския град Брокуорт, графство Глостър, се проведе ежегодното състезание по гонене на търкаляща се пита сирене, съобщи \"Индипендънт\". Състезанието се провежда от 1826 г. Питата сирене от известния местен тип \"Дъбъл Глостър\" се търкулва от върха на 180-метров хълм край града и след нея се втурват десетки ентусиасти. Гоненето е символично, тъй като повечето не успяват да се задържат на краката си и самите те се търкалят надолу по хълма, рискувайки не особено леки травми. Самата пита се движи със скорост 112 км/ч, което значи, че целта на състезанието е не кой ще я догони, а кой пръв ще стигне финала. Тази година в подножието на Купърс хил се събраха хиляди зрители. От върха бяха търкулнати четири големи пити сирене по три килограма и три по-малки по 1,5 кг. Веднага след тях се изсипа тълпата участници в състезанието. Повечето се търкаляха по склона и телата им подскачаха по неравностите на терена. Състезанието бе спечелено от миналогодишния победител - 30-годишния военен Крис Андерсън, а при жените - от Фло Ърли. Както е обичайно за това състезание, и двамата не минаха без травми - Андерсън е скъсал мускулни влакна на прасеца, а Ърли е с навехнато рамо. Наградата за победителите логично е сиренето, което са гонили. Андерсън смята да го продаде на търг и да даде парите за благотворителна организация, финансираща медицински изследвания, съобщава БГНЕС.\n   \n \t\n", "date": "2018.06.01", "title": "Британци гониха пити сирене по стръмен склон"}
{"url": "http://www.duma.bg/node/167996", "text": "Силвестър Сталоун обяви, че ще снима филм за Джак Артър Джонсън, първия чернокож боксьор, станал световен шампион в тежката категория, съобщава Deadline. Проектът е съвместен с \"Метро Голдуин Майер\". Джонсън става световен шампион през 1908 г., а през 1913-а е обвинен в сутеньорство и осъден на една година и един ден затвор. Президентът на САЩ Тръмп го реабилитира наскоро, а Сталоун присъства на официалната церемония в Белия дом. Джонсън се укривал от закона в продължение на 7 години, но през 1920 г. се предал на властите и си излежал присъдата. Боксьорът загива в автомобилна катастрофа в Северна Каролина на 10 юни 1946 г. на 68-годишна възраст, информира БНР.   \n \t\n", "date": "2018.06.01", "title": "Сталоун ще снима филм за първия чернокож световен шампион по бокс"}
{"url": "http://www.duma.bg/node/168023", "text": "По Националния иновационен фонд са инвестирани над 48 млн. лв. в повече от 450 технологични проекта за последните години, съобщи вчера заместник-министърът на икономиката Александър Манолев по време на представянето на правилата за кандидатстване за Деветата сесия на фонда, която започва следващия месец. \nПо новата процедура бизнесът и науката ще могат да се възползват от близо 5 млн. лв. финансиране, като максималната безвъзмездна помощ за един проект ще бъде до 500 хил. лв., уточни Манолев.  \nОптимизират сроковете и начина на последваща оценка. Предвижда се и намаляване на разходите за дълготрайни материални активи по проектите от 60% на 50%. Промените предвиждат още до 10% от средствата да се ползват за външни услуги. Досега този процент е бил 25. Увеличава се и необходимият брой точки за класирането им – от 60 на 70. Разписват се и нови правила за действие, когато двама кандидати са получили равни оценки. Ще се създаде и списък с резервни проекти, които са получили между 60 и 70 точки, като те ще бъдат финансирани, ако остане наличен финансов ресурс или някой от спечелилите кандидати се откаже. \n    \n \t\n", "date": "2018.06.01", "title": "Иновационният фонд ще финансира проекти до 500 хил. лв."}
{"url": "http://www.duma.bg/node/168022", "text": "Европейската Обща селскостопанска политика (ОСП) след 2020 г. ще разполага с бюджет, който ще наложи намаление при директните плащания (субсидиите). Специално за България се очаква намалението да бъде в рамките на 0,7 на сто. Това заяви на дебат в Народното събрание за ОСП министърът на земеделието Румен Порожанов. Тези параметри предстои да бъдат дебатирани отново в Европейския съвет и в Колежа на комисарите. Големите страни членки с намаление от 3,9 на сто не са съгласни с това, обясни пред депутатите Порожанов. Финансовите дефицити вследствие на \"Брекзит\" и политиките за миграция, с над 60 млрд. евробюджет, формираха общ годишен недостиг в бюджета на ЕС от над 20 млрд. евро, припомни министърът. ЕК публикува предложението си за многогодишна финансова рамка след 2020 г., обхващащо и ОСП 2021 - 2027 г. Комисията предвижда намаления от 5% на общия бюджет.  \nСъщото е намалението и за кохезионна политика, информира земеделският министър. След редуцирането общият бюджет на ОСП за следващия период се очаква да бъде 365 млрд. евро, от които 286 млрд. евро по Първи стълб - директните плащания, и 78,8 млрд. евро за Втори стълб - програмите за развитие на селските райони. \nЗа първи стълб ЕК предлага по-голяма равнопоставеност на директните плащанията за хектар между държавите членки. Единствено за прибалтийските държави има увеличение с около 4 на сто, тъй като те бяха с критично ниски нива под средните за ЕС директни плащания, обясни министър Порожанов. ЕК е направила много сериозен пакет в приходната част на бюджета, информира още Порожанов. Той включва увеличението на вноската за всяка една страна членка и други мерки. Това, по думите на министъра, е дало и възможността бюджетът за директни плащания да бъде намален общо за ОСП с 5%. С 10-те процента намаление на бюджета за развитие на селските райони се дава възможност на всяка една от страните членки да го допълни с национални средства, подчерта Порожанов. \nПравителството и парламентът трябва да направят необходимото, за да защитят българските позиции в общата селскостопанска политика. Това заяви народният представител от ПГ на \"БСП за България\" и зам.-председатл на парламентарната комисия по земеделието и храните проф. Светла Бъчварова след изслушването на министъра. Тя каза, че в изминалите два програмни периода има грешки и проблеми. Имаме състояния, в които в последния момент се променят правилата, припомни тя.    \n \t\n", "date": "2018.06.01", "title": " Европарите за селските райони ще намалеят с 10% след 2020 г."}
{"url": "http://www.duma.bg/node/168027", "text": "Председателят на Комисията за енергийно и водно регулиране (КЕВР) Иван Иванов призова българското правителство възможно най-скоро и бързо да започне преговори с \"Газпром\" за по-евтин газ. Тази възможност се отвори след решение на ЕК, според което България на практика може да поиска по-ниска цена, когато цената на газа й се отклонява от конкурентните западноевропейски референтни стойности на цените. Новата цена трябва да отразява конкурентните континентални западноевропейски референтни стойности, включително цените на разпределителните центрове за втечнен газ. В случай че страната ни направи такова исканe, но не постигне споразумение с \"Газпром\", следва арбитраж. Арбитърът ще наложи конкурентна цена на газа, отчитаща изцяло посочените по-горе западноевропейски референтни стойности. Ако \"Газпром\" не се съобрази с българското искане, компанията може да бъде глобена с до 10% от световния й оборот. \nШефът на енергийния регулатор отправи призива си в контекста на очакваното повишение на цените на електроенергията и топлоенергията, както и очакваното искане на \"Булгаргаз\" за драстично увеличение на природния газ с 16%. \nПриродният газ ще оскъпи тока и топлоенергията с повече от предвиденото от енергийния регулатор. Това стана ясно на обсъждане в КЕВР. Предложението на регулатора е цените на електро- и топлоенергията да се увеличат средно за страната с около 2% от 1 юли. Председателят на КЕВР Иван Иванов посочи, че в техните разчети, които предвиждат поскъпване от малко под 2%, не са включени цените на синьото гориво, които продължават да растат и да оказват влияние и на останалите цени. \nВ настоящото увеличение не се отразява предстоящото и очаквано искане от \"Булгаргаз\" увеличение на цената на газа с 16 на сто. Окончателните цени ще станат ясни в края на юни. \"Единственият фактор, който към този момент не можем да отчетем, това е цената на природния газ, защото едва на 11 юни \"Булгаргаз\" ще представи своето заявление за цените на природния газ. Иванов увери, че заявлението ще бъде разгледано много сериозно. Той обаче отказа да прогнозира процента увеличение на цената на природния газ. Иванов призна, че като суровина, външна за страната ни, тя идва с фиксирана на границата цена. \"Когато тя се промени, ние сме длъжни да я отразим\", обясни Иван Иванов и допълни коментира си с предупреждението, че цената на суровия петрол продължава да е висока на международния пазар. Увеличението на цената на природния газ ще има отражение преди всичко върху бизнес потребителите, като домакинствата няма да го усетят, тъй като лятото имат малко потребление, е мнението на Иван Иванов. Той посочи, че ако има искане за по-високи цени, ще се провери заявката и ако има резерви, тя ще се коригира. \nОкончателното решение с колко ще поскъпнат токът и топлоенергията ще бъде взето в края на юни. Според внесените искания на топлофикациите в КЕВР най-голямо поскъпване е поискала бургаската топлофикация - 9,06%, Топлофикация Плевен - 6,12%, Топлофикация Перник иска 4,16%, а тези в Русе и Сливен - над 3%. За София предлаганото поскъпване е с около 1,5%.  \n    \n \t\n", "date": "2018.06.01", "title": " КЕВР иска бързи преговори с \"Газпром\" за по-евтин газ  "}
{"url": "http://www.duma.bg/node/168025", "text": "От 1 септември 2018 г. биодобавката към горивата, продавани на бензиностанциите, трябва да бъде задължително увеличена от 5 на 6%. А допълнителният процентен пункт пък трябва задължително да е биогориво \"от второ поколение\". Тези нови изисквания в Закона за възобновяемите източници бяха приети от Министерския съвет и ако промените бъдат одобрени в пленарна зала, ще започнат да действат от началото на есента. \nСпоред становище на Българската петролна и газова асоциация (БПГА) обаче страната ни още не е готова за подобна стъпка. Това     съобщи председателят на асоциацията Андрей Делчев, цитиран от еconomic.bg. \"Българската петролна и газова асоциация многократно е изказвала своето становище по този проектен текст, а то е, че страната ни още не е готова за подобна стъпка\", каза той и обясни, че от бранша имат свое предложение по законопроекта. \"Нашето предложение е да започнем от 1 септември с 0,25% биодизел ново поколение и процентът да се увеличава плавно\", каза Делчев. \nПо думите му плавният преход е необходим по няколко причини. На първо място, все още няма ясна система за контрол над сертификатите на биогоривата от второ поколение. Второто нещо, което отбелязват от БПГА, е, че това ново задължение се налага без ясна визия за развитие на алтернативните горива в страната. Третата причина, поради която секторът все още не се чувства готов за новите изисквания, е, че производството на този тип горива не е широко разпространено, особено в Източна Европа, и влагането на по-големи количества може да доведе до повишаване на цената на този тип биодизел. \nОт БПГА добавиха, че не могат да дадат конкретен отговор дали горивата по бензиностанциите ще поскъпнат заради новите изисквания на ЕС. По неговите думи сигурно е, че този тип продукти от \"ново поколение\" са 2 пъти по-скъпи от биодизела, който в момента се смесва с конвенционални горива.      \n \t\n", "date": "2018.06.01", "title": "Новата биодобавка към горивата била два пъти по-скъпа"}
{"url": "http://www.duma.bg/node/168024", "text": "БСП няма да позволи БДЖ да бъде унищожено и ограбено. Това заяви вчера зам.-председателят на ПГ \"БСП за България\" и заместник-председател на парламентарната комисия по транспорт Георги Свиленски пред журналисти в НС. Той припомни, че преди повече от три месеца левицата е обявила, че ръководството на железниците купува електрическа енергия, без да обявява обществени поръчки и нанася щети на дружеството с милиони левове и затова БСП е сезирала главния прокурор за нарушенията. \"Въпреки намесата на правоохранителните органи в БДЖ тази практика продължава. Същото нещо се случва както с доставката на електроенергия до месец декември 2017 г., така и до месец януари 2018 г., и до ден днешен. Без да има обявена обществена поръчка, без да има сключен договор\", заяви Свиленски. Според него явно за това дружество законите не се спазват и не важат. \"Същото нещо си позволяват да прилагат и със сключването на застраховки на релсовия състав и застраховка \"Имущество\", поясни социалистът. Според него всичко би било нормално, ако не се бе стигнало до блокиране на сметките на БДЖ, за което една седмица ръководството на БДЖ и Министерството на транспорта мълчат.  \nСвиленски попита дали е вярно, че са теглени пари от блокираните преди десетина дни сметки. Както и запорирани ли са 1200 вагона на \"Товарни превози\" и 25 от дизеловите мотриси \"Сименс\", които са най-новите влакове, които има БДЖ. Изчакахме седмица, за да чуем информация от ръководството на дружеството и от Министерството на транспорта, но оттам мълчат, уточни Свиленски. Той зададе въпрос, ако всичко това се е случило, защо се крие от българското общество и защо служителите на БДЖ не знаят, че следващите им заплати вероятно са под въпрос. \"В  телевизионните студия ръководството на БДЖ обикаля и обяснява как дружеството е извадено от фалит. Фактически и технически то е във фалит, защото е с блокирани сметки, подвижен състав и дейност\", смята Свиленски.  \nСоциалистите призоваха да бъде обяснено незабавно какъв е планът за спасяване на БДЖ. \"Кой ще изпълнява транспортната задача на  дружеството? Кой носи отговорност за случващото се в железниците? Ако управляващите не предложат план за спасяване, с мобилизацията на цялото дружество, явно БДЖ и властимащите се подкрепят един друг в далаверите\", допълни Свиленски. Разпродажба на активи на националния железопътен превозвач няма да се извършва. Това заявиха от БДЖ. Оттам потвърдиха, че действително двама от кредиторите по втория облигационен заем са подали иск в Софийски градски съд (СГС) за 40 млн. лв. от главница по заема срещу \"БДЖ - Пътнически превози\" ЕООД. След решение на СГС искът е одобрен частично в размер на 20 млн. лв. в полза на облигационерите, вследствие на което са запорирани сметки на дружеството. Вторият облигационен заем, който е в размер на 240 млн. лв., е взет през 2007 г. за рефинансиране на стари задължения към различни институции и за извършване на текущи ремонти на товарни вагони, като реално не е бил наложителен за извършването на дейността на дружеството. До момента остатъкът на задълженията по заема е в размер на 103 млн. лв., съобщиха от БДЖ. Оттам заявяват, че облигационерите са в законното си право да изискат дължими средства по съдебен път. Решението на СГС и временният запор на сметките на \"БДЖ - Пътнически превози\" ЕООД обаче няма да затруднят функционирането на дружеството към настоящия момент, в случай, че бъде намерено решение на възникналата ситуация в краткосрочен план. Министърът на транспорта, информационните технологии и съобщенията Ивайло Московски е информиран своевременно за ситуацията, вследствие на което е уведомил Министерството на финансите и е поискал активиране на държавната помощ, за която има одобрение от ЕК. Очаква се решение от Министерството на финансите.  \nЗа нова обществена поръчка на БДЖ за 58 млн. лв., написана с условия, на които отговаря определен кандидат, сигнализира ремонтният завод \"Експрес Сервиз\". Той е изпратил писмо до министъра на транспорта Ивайло Московски и парламентарната комисия по транспорт. От транспортното министерство са отказали да коментират поръчката, към момента са посъветвали компанията, ако смята, че има нарушения, да сезира Комисията за защита на конкуренцията (КЗК). Това вече е направено от \"ТБД Товарни превози\" и процедурата по търга в момента временно е спряна, съобщи \"Медиапул\". От държавния превозвач са обещали да представят позиция по случая. \nТова е поредната скандална обществена поръчка. Предишната за поддържането на 9 локомотива за 4 млн. лв. беше прекратена след разпоредена проверка от министър Московски, която установи нарушения. Друга голяма поръчка за поддържането и ремонта на 46 дизелови и електрически мотриси \"Дезиро\" на Сименс с индикативна стойност от над 137 млн. лв. без ДДС за 5 години в момента е временно спряна по разпореждане на съда. \n    \n \t\n", "date": "2018.06.01", "title": "   БСП няма да позволи БДЖ да бъде унищожено и ограбено  "}
{"url": "http://www.duma.bg/node/168026", "text": "Въвежда се отговорност за причинени вреди, когато е налице злоупотреба с правото на обжалване. Това прие парламентът на второ четене на промени в Закона за обществените поръчки (ЗОП). Участващите в производството страни и техните представители са длъжни да упражняват предоставените им процесуални права добросъвестно. Отговорността за вреди при недобросъвестното им упражняване се реализира по общия исков ред, решиха депутатите. Промените съдържат завишени изисквания към реквизитите на жалбата и доказателствата към нея, като се въвежда способът за призоваване и връчване на съобщения чрез електронен адрес, факс. \nСтраните се смятат за уведомени, а призовките или съобщенията - за връчени, ако са изпратени на посочените от тях електронен адрес или факс, ако има такъв. От БСП оспориха текста с аргумента, че няма как да се смята, че едно лице е уведомено само защото му е изпратен имейл/факс, винаги трябва да има удостоверяване и сроковете да започват да текат от този момент. \nС цел синхронизиране и оптимизиране на работата на регистрите на Агенцията за обществени поръчки и Комисията за защита на конкуренцията е предвидено в жалбата да се посочва уникален идентификационен номер на поръчката от Регистъра на обществените поръчки, като за да се преодолее подаването на бланкетни жалби срещу решенията на възложителите, включително такива срещу избора на изпълнител, се въвежда задължение за жалбоподателите да обосноват и докажат качеството си на заинтересовано лице. \nПредвидено е спирането на процедурата да се извършва след образуване на производството пред КЗК, като нормативно се прецизира, че разглеждането на жалбата пред Върховния административен съд срещу допуснатото предварително изпълнение на решението за определяне на изпълнител е касационно по своя характер. За подадените до влизането в сила на този закон жалби до КЗК се прилага досегашният ред, реши парламентът.    \n \t\n", "date": "2018.06.01", "title": "Ще се носи отговорност при злоумишлено обжалване на търгове"}
{"url": "http://www.duma.bg/node/168001", "text": "Концерт-спектакълът \"Ритмичното букварче\" ще срещне малчуганите с ударните инструменти на ХХ в. утре, 2 юни, от 11 ч. в Първо студио на Българското национално радио. В началото на лятната ваканция последният концерт за сезона на образователната поредица \"По следите на таланта\" на БНР е посветен на най-веселите, най-шумните и най-обичаните от децата музикални инструменти. Блестящите изпълнители от ударната група на Симфоничния оркестър на БНР и ученици от НМУ \"Любомир Пипков\" са подготвили весела програма, с която ще разкажат как чрез удар всеки предмет може да се превърне в музикален инструмент и ще демонстрират безкрайните възможности на перкусиите. Елена Бозова ще поведе малчуганите в това атрактивно и вълнуващо \"ударно\" пътешествие, в което всеки ще има възможност да се включи в създаването и преживяването на специално подбраната за него музика. Концерт-спектакълът е посветен на 90-годишнината от рождението на създателя на перкусионната школа в България проф. Добри Палиев, а заглавието е заимствано от неговия учебник \"Метроритмичен буквар\". Режисьорка и сценаристка е Елза Лалева. Входът е свободен за деца до 12-годишна възраст, а билети за възрастни по 10 лв. се продават в Рекламно-информационния център на БНР.   \n \t\n", "date": "2018.06.01", "title": "\"Ритмично букварче\" среща децата с ударните инструменти"}
{"url": "http://www.duma.bg/node/168004", "text": "Столичната библиотека кани всички, които се чувстват деца, да празнуват заедно днес, в Международния ден на детето. В Детския център от 10 ч. \"Приказки от грамофона\" ще разказват известни български актьори; от 11 ч. ще бъде представена двуезичната книга \"Кико - веселият жираф\" от Десислава Занева-Кассаб; от 12 ч. изд. \"Радика\" показва интерактивни книги, разработени по японската образователна методика Гакен, за деца от 2 до 5 г.; от 13 ч. гостува международната благотворителна фондация \"Четири лапи\" с презентации за завръщането на животните към естествените им условия в парка за танцуващи мечки в Белица и спасяването на диви животни в парка за големи котки в Lionsrock в Йоханесбург. Кампанията \"Библиотека в планината\" за трета поредна година ще се проведе от 11 ч. пред Детския екостационар \"Бели брези\" на Витоша с планински четения и безплатна едногодишна читателска карта за Столичната библиотека. \nСпециално събитие за Международния ден на детето организират проект \"Маргаритка\" и националната инициатива \"Приказки без край\",  заедно с Героите на промяната. Днес в парка \"Гео Милев\" в София деца, родители и социални предприемачи ще се съберат за вълшебен, шарен и усмихнат празник за малки и големи. Събитието започва в 10.30 ч. и ще завърши с голям концерт от 19 ч. със звездите на \"Маргаритка\" - Вики от \"Мастило\", Мая Бежанска, вокална група \"Шоколадче\", в компанията на перкусионен ансамбъл \"Тупан\" към НМУ \"Л. Пипков\" и др. \nВ Деня на детето весели чудовища ще оживеят в Борисовата градина по време на закриващия концерт по проекта \"Фантасмагории\" за освежаване на двора на детската градина \"Олимпийче\". Проектът е на фондация \"Подлезно\", а в организацията на концерта на Лятната сцена от 18 ч. участва и фондация \"Тротоара\". Ще се изявят малките таланти от детската градина, а зрителите ще чуят за първи път тематичната авторска песен \"Приказка\", написана специално за проекта. Сцената ще бъде декорирана с произведения на визуални артисти, сред които и Нели Друмева, а в небето ще полетят красиви цветни хвърлчила. \nВ седмицата, в която поредицата \"Приключенията на мотовете\" бе публикувана в Китай, нейната авторка Радостина Николова пусна на родния пазар новата си книга \"Кико без крила\" (изд. \"Мармот\"), с илюстрации на Матея Аркова. Писателката е двукратна носителка на наградата \"Бисерче вълшебно\". До 3 юни кучето Кико и неговата създателка могат да бъдат открити в шатра Б на Пролетния базар на книгата пред НДК. А малките читатели във Варна и техните родители ще могат да се срещнат с \"Кико без крила\" днес от 16 ч., когато Радостина Николова ще води приказна \"Работилница за крила\" в Регионалната библиотека \"П. Славейков\" в рамките на \"Варна лит\". \nМузикалният театър кани децата и техните близки на два безплатни спектакъла на голямата сцена - балета \"Пепеляшка\" и мюзикъла \"Ян Бибиян\". От 11 ч. е приказката за деца и възрастни \"Пепеляшка\" на балет \"Арабеск\". Смешни ситуации и герои, дошли и от други приказки, са хитроумно забъркани от хореографката Мариана Крънчева по вълшебната музика на Прокофиев. От 15 ч. започва мюзикълът на Димитър Вълчев \"Ян Бибиян\", написан специално за Музикалния театър. Либретото на Димитър Димитров е по едноименния роман на Елин Пелин. Режисьор на спектакъла е Явор Радованов, авторка на сценографията и костюмите е Евгения Раева. Участват солисти и хор на Музикалния театър. \n\"Пепеляшка\"   \n \t\n", "date": "2018.06.01", "title": " Столичната библиотека очаква младите читатели "}
{"url": "http://www.duma.bg/node/168002", "text": "Националната библиотека \"Св. св. Кирил и Методий\" и издателство \"Захарий Стоянов\" организират премиера на поетичната книга на Людмила Грозданова \"Тъга с обувки подпетени\" на 4 юни, понеделник, от 18 ч. в НБКМ - II етаж. Третата лирическа книга на Людмила Грозданова откроява авторката с нейния оригинален и неповторим лирически тембър в талантливия хор на съвременни български поетеси като Валентина Радинска, Надя Попова, Маргарита Петкова, Милена Лилова, Камелия Кондова, Зоя Василева, Мая Дългъчева, Жени Костадинова и пр. Искреността, неподправеността на чувствата и оригиналната образност са гаранция за успеха на новата книга на Людмила Грозданова, отбелязват издателите.     \n \t\n", "date": "2018.06.01", "title": "Людмила Грозданова с поетична премиера"}
{"url": "http://www.duma.bg/node/168003", "text": "Трябва да споделя едно учудване, което потвърди и поредната гостенка на Националния литературен салон \"Старинният файтон\" - поетесата Валентина Михайлова. Тя е дъщеря на поетичното семейство Младен и Людмила Исаеви, с което се познавах, а майката дори беше редакторка на една от първите ми книги в изд. \"Български писател\", в онова друго време, както обичам да го наричам - преди преврата. И ето че неотдавна Валентина ми връчи новата си стихосбирка \"Разпъната душа\", която се оказа избрано, защото и тя е вече юбилярка, макар и млада. Такова удивление ме обзе тези дни, в навечерието на 24 май - и мое чедо стана юбиляр. А аз все още си мисля, че още много нещо ми предстои. \nОбщувайки с директното слово на поетесата Валентина Михайлова, пред очите ми се изправи една не особено дръзка, но и дръзка все пак нашенка, та забравих за моите възрастови удивления. Защото една млада моя съвременничка ми каза: \"Увисвам-/ пленница на чувството...\" и открих в характера й характера на майката. И пак се разтревожих, че май съм го изтървал този живот, отишъл си е. Но искреното слово на Валя ме поведе и аз се спрях пред \"Щрихи към автопортрета\". Болка, \nненавист, \nкопнеж... \nБоже, докога \nсъс надежди? \nА белее в косите ми \nскреж, \nв който сутрин \nтревожно \nсе вглеждам... \nДнес се будя \nс неясна тъга. \nУтре - \nс безкористна дързост. \nПросто живея така: \nнеистово бързо. В този цитат от автопортрета съзирам и очите на Младен Исаев, но те са на по-заден план, по-тревожни и отблизо ме гледа майката Людмила, строгата редакторка от онова далечно вече време - преди преврата. \nБях вече сложил точка на тези мои думи за избраните стихотворения на поетесата Валентина Михайлова и ненадейно видях цикъл нейни стихове в броя от 24 май на в. \"Словото днес\", и се зарадвах, че Валя е написала още по-хубави поетични текстове. Сякаш ново начало. Разтворена в покоя на съня - \nпотъвам в сетивата ти зелени... \nИ се пробуждат в мойте вени \nдалечни блянове, покой и светлина. За да въздъхне в друго кратко признание: Потъвам в лоното \nна ласките - \nосъмнала \nна кръстопът от ветрове. И става ясно, че си имаме работа с един млад поетичен дух. А какво по-хубаво от това... Валя продължава да прибавя нови щрихи към своя автопортрет.   \n \t\n", "date": "2018.06.01", "title": "Незавършеният автопортрет на поетесата Валентина Михайлова"}
{"url": "http://www.duma.bg/node/168021", "text": "Конституционният съд на Румъния реши, че президентът Клаус Йоханис не може да запази на поста й водещия прокурор за борба с корупцията Лаура Кодрута Кьовеши - водеща фигура в борбата с подкупите сред високопоставени политици, съобщи агенция Франс прес. Това решение беше взето, след като правителството поиска от Върховния съд да се произнесе дали с решението си да не я освободи от поста Йоханис не създава конституционен конфликт. \nМинистърът на правосъдието Тудоре Тоадер през февруари призова за отстраняването на Кьовеши, чиято Национална дирекция за борба с корупцията (НДБК) получи похвала от Европейската комисия за нейната работа. Тоадер я обвини, че не изпълнява задълженията си, не спазва авторитета на парламента и прави клеветнически коментари за Румъния в международната преса. Президентът Клаус Йоханис отхвърли искането на Тоадер, заявявайки, че не е убеден от аргументите на министъра. \nСъдът реши обаче, че всъщност президентът няма \"власт върху процедурата за освобождаване на прокурорите, а може само да оцени \"редовността и законността\" на процедурата. \nТоадер приветства решението на съда, изтъквайки, че Клаус Йоханис нямал \"юридическата компетентност да оценява професионалните и управленските компетенции на висшите прокурори\". \nНапускането на Кьовеши обаче би било удар за разследващата институция, ползваща се с доверието на обикновените румънци, ЕС и САЩ. \nРешението на Върховния съд ограничава ролята на президента при назначаването и освобождаването на висши прокурори, като по този начин дава цялата власт в ръцете на министъра на правосъдието, който е политическо назначение. \n\"Съдът, като взе предвид съдебната практика досега, установи конституционното поведение, което трябва да се следва, а именно издаването от президента на Румъния на указ за освобождаване на главния прокурор на Националната дирекция за борба с корупцията Лаура Кодрута Кьовеши\", гласи изявление на магистратите. \nРешението на съда, подкрепено от шест от девет съдии, предизвика протести в Букурещ и други румънски градове. \nПрез 2007 г. ЕС създаде механизъм за наблюдение на корупцията и съдебната реформа в Румъния, когато тя получи членство в Евросъюза. НДБК, която беше създадена през 2002 г., изглежда сякаш само вдигаше шум, докато Кьовеши не пое юздите през 2013 г. и се зае да преследва стотици публични фигури, включително и висши политици. \nМнозина виждат в нея човешкото лице на борбата с корупцията в Румъния, докато други, включително политици от управляващата партия, я обвиняват, че играе политически игри. \nПрез април Румъния планираше промени в своите съдебни закони и наказателни кодекси, които бяха блокирани от антикорупционния орган на Съвета на Европа за нарушаване на европейските стандарти за борба с корупцията. Промените бяха възприети от критиците както в Румъния, така и в Брюксел като опит на управляващата коалиция да остави политическата корупция ненаказана.   \n \t\n", "date": "2018.06.01", "title": "В Букурещ уволняват прокурор №1 "}
{"url": "http://www.duma.bg/node/168014", "text": "Коалиционният партньор в правителството на Алексис Ципрас, партията „Независими гърци“, не отстъпва от позицията си срещу съставно име и включване на термина Македония в него. \nТази позиция беше потвърдена за пореден път от политици от партията пред гръцки медии. \nЗаместник-министърът на земеделието Василис Кокалис, говорителят на партията Мадалена Пападопулу и заместник-председателят на парламента Димитрис Каменос, които са от „Независими гърци“, в отделни интервюта подчертаха, че не приемат термина Македония в името на съседната страна. \n\"Ние, “Независими гърци“, казваме „не“ на употребата на името Македония или производни думи, а предпоставка за всяко решение е конституционна ревизия, промяна на Конституцията, защото няма нито македонска националност, нито македонска идентичност, нито съществува македонски език и разбира решението да бъде „ерга омнес“, каза Мадалена Пападопулу пред гръцката телевизия \"Скай\". \nТя изрази резерви по отношение на това дали ще се постигне споразумение, заявявайки, че \"трябва да видим дали Скопие може да приеме конституционна ревизия и „ерга омнес“, за да стигнат преговорите до решение\".     \n \t\n", "date": "2018.06.01", "title": "Гърция все още недоволна от македонското име"}
{"url": "http://www.duma.bg/node/168015", "text": "Газопроводите \"Турски поток\" и \"Северен поток-2\" ще оставят Украйна без транзит на руски газ. Това обяви председателят на комисията по външните работи към Върховната рада (украинския парламент) Анна Гопко в ефира на парламентарния телевизионен канал. \n\"Турски поток\" ще \"отнеме\" от Киев около 30-40 млрд. куб. метра газ годишно. \n\"Остават още 50 млрд. куб. м. А това е точно толкова, за колкото е проектиран \"Северен поток-2\". Тогава се получава така, че украинската тръба изобщо няма да е необходима, а това означава, че Украйна остава без транзитни такси\", описа положението депутатката. Тя подчерта, че с участието си в \"Северен поток-2\" Германия решава своите икономически проблеми, като оставя интересите на Украйна на заден план. \nПо-рано президентът на Германия Франк-Валтер Щайнмайер заяви, че Киев трябва да спре да критикува Берлин, тъй като Германия полага усилия да гарантира транзита на газ през Украйна. \n\"Единственият компромис за \"Северен поток-2\", на който Украйна може да се съгласи, това е пълна забрана и недопускане на изграждането му. За нас това е икономически неизгоден проект\", заключи Анна Гопко.     \n \t\n", "date": "2018.06.01", "title": "\"Северен поток-2\" скара Киев и Берлин"}
{"url": "http://www.duma.bg/node/168061", "text": "БСП обвини ГЕРБ, че са посегнали и на млякото на децата, за да напълнят джобовете. Социалистите заподозряха в тежки лобистки интереси МЗХГ, което дава приоритет на производители. Повод за обвиненията е  , която урежда условията за предоставяне на плодове, зеленчуци, мляко и млечни продукти по схемите \"Училищно мляко\" и \"Училищен плод\". Измененията са направени, без да бъдат информирани тези, които досега са работили по програмите. Всичко е станало в спешен порядък, след цяла година бездействие от министерството. \nЧастна фирма дава на ученици 20 г вместо 80 г месо, РЗИ я прикрива, алармира журналистка. Неслучайно България в цял свят е известна с корумпираната си администрация, твърди тя.     \n \t\n", "date": "2018.06.01", "title": "ГЕРБ посегнаха и на млякото в училище  "}
{"url": "http://www.duma.bg/node/168016", "text": "Външният министър на Русия, Сергей Лавров пристигна на посещение в Северна Корея. Това е доказателство за вниманието, което руското ръководство отделя на развитието на отношенията с КНДР, заяви севернокорейският лидер Ким Чен Ун. \n\"Мисля, че вашето посещение показва колко голямо внимание руското ръководство и президентът Владимир Путин отделят за по-нататъшното развитие и укрепване на нашите отношения\", каза той. \nРусия високо оценява панминджонската „Декларация за мир, процъфтяване и обединение на Корейския полуостров“ и е готова да улесни нейното изпълнение. \nСергей Лавров покани Ким Чен Ун да посети Русия. \"Елате в Русия, ще се радваме много да ви видим\", каза руският министър след срещата. \nПо-рано представител на севернокорейския лидер пристигна в Ню Йорк, за да участва в подготовката на историческата среща на върха с Доналд Тръмп. Генерал Ким Йон-Чол е известен като дясната ръка на Ким Чен Ун.Това е най-високопоставеният севернокорейски представител, стъпвал на американска земя от 18 години. \nЦелта на техните разговори е да се установи дали двете враждебно настроени страни са в състояние да определят заедно дневния ред за срещата на върха на 12 юни в Сингапур и да ускорят подготовката за нея. \nЗа да се проведе все пак тази толкова важна историческа среща, е необходимо в дневния ред да се включи денуклеаризацията на Северна Корея, предупреди говорителката на Белия дом Сара Сандърс. „И президентът трябва да има усещането, че по това направление се отбелязва напредък“, каза тя.     \n \t\n", "date": "2018.06.01", "title": "Сергей Лавров посети Северна Корея"}
{"url": "http://www.duma.bg/node/168017", "text": "Конфликтът между САЩ и Русия в Сирия беше избегнат благодарение на мъдростта на руското ръководство, обяви сирийският президент Башар Асад в интервю за РТ. \nРазкривайки нови подробности от въздушните удари на Запада срещу Сирия през април, Асад уточни, че Вашингтон е обмислял вариант за мощен и комплексен удар по цялата територия на Сирия, но е бил спрян от контрамерките на Москва. \n\"Тогава руснаците открито заявиха, че са готови да унищожат точките, от които ще се изстрелват ракетите. По наша информация (не разполагаме с доказателства, има само сведения, но достоверни), те (САЩ - ред.) са разглеждали възможността за нанасяне на комплексен удар по цялата територия на Сирия. И именно тази заплаха (на Русия- ред.) накара Запада да мине към далеч по-скромни мерки\", обясни Асад. По този начин Русия и САЩ \"доста близко\" се доближиха до конфликт в Сирия, но това не стана заради мъдростта на Москва, смята президентът. \nТой продължи, че за стабилизирането на положението в Сирия е необходима подкрепата на Русия. Наред с това \"трябва да се избягват глупавите действия от страната на американците\". По думите му благодарение на Русия сирийската ПВО е станала по-силна, което бе потвърдено от \"въздушните удари наскоро на Израел, САЩ, Великобритания и Франция\". \nПо повод химическото оръжие, което манипулативно послужи като повод на Запада да удари Сирия, Башар Асад отново подчерта липсата на такова оръжие в страната. Неговото използване би било безсмислено, защото Дамаск успя да спечели битката \"за сърцата и умовете на гражданското население\". \"Как може да използваш химическо оръжие срещу гражданското население, за чиято подкрепа се бориш\", попита той. Събеседникът обърна внимание върху липсата на логика в обвиненията за използването на химическото оръжие в Източна Гута след победата там на правителствените сили. \"В този района имаше висока плътност на военни, джихадисти и гражданско население. Ако беше използвано химическо оръжие, щяха да пострадат всички, а такова нещо нямаше\", посочи Асад. Той припомни и отрицателните сведения на местните жители. \nПо думите му в момента в освободените територии мнозинството граждани, които в началото бяха срещу правителството, подкрепят ръководството на страната, защото \"виждат разликата между наличието на власт (...) и хаоса\". Асад заяви, че ако терористите не получаваха помощ отвън, властите биха се справили с тях за една година, но засега точните срокове  за края на войната \"е трудно да се определят\". \n\"След освобождаването на Алепо, Дейр ез Зор, Хомс и Дамаск \"в тестето на САЩ остават все по-малко карти\", посочи още лидерът. Ако преди \"козът на Вашингтон бе \"Фронтът ан Нусра\", който се изясни, че е \"Ал Кайда\", сега САЩ избраха като нова \"карта \"Сирийските демократични сили\"...Единственият проблем останаха именно те\". \nВ СДС са включени различни формации, включително и въоръжените кюрдски групи \"Сили за народна самоотбрана\". \nАсад изтъкна, че смята да реши този проблем по два начина. \"Първо, ние сме открити за преговори. Та повечето привърженици на СДС са сирийци. Смятаме, че те също обичат страната  и не желаят да бъдат марионетки на чужди сили. Така че имаме общи изходни позиции. Всички ние не вярваме на американците, при това не едно десетилетие - не заради войната, а защото те лъжат на всяка крачка. Непрекъснато говорят  едно, а правят друго\", каза президентът. При провал на този вариант ще се задейства вторият вариант - силово освобождаване на цялата страна. \"Други варианти просто нямаме...Това е нашата земя и освобождаването й е наше право и дълг. А американците трябва да си ходят, рано или късно това ще стане\", убеден е Асад. \nВ момента основните му противници са в провинция Идлиб. Президентът припомни, че въоръжените опозиционери от различни части на страната сами приеха да се се съберат в Идлиб. \"Нашият план бе да ги съберем в един, два, три района. По-добре е да воюваш по две, три  или четири направления, отколкото едновременно на десет или сто. Те направиха този избор, а във военно отношение за нас това дори е по-добре\", обясни още Асад.      \n \t\n", "date": "2018.06.01", "title": "САЩ се уплашиха от сблъсък с Русия, разкри Асад"}
{"url": "http://www.duma.bg/node/168018", "text": "Новото правителство на Армения готово с програма \nНовата програма на арменското правителство е готова. Това съобщи министърът на финансите Атом Джанджугазян. \"Новото правителство вече е завършило подготовката на програмата и на 1 юни тя ще бъде потвърдена на заседанието на кабинета. След това правителството ще я изпрати в парламента\", каза министърът. Парламентът на страната ще обсъди програмата на новото правителство на 7 юни. Преди това новата програма ще се разгледа от постоянните комисии и фракции на законодателната власт.  Турция върна посланика си в САЩ \nТурският посланик в САЩ Сердар Кълъч отлетя за Вашингтон, за да подготви посещението на министъра на външните работи на Турция, Мевлют Чавушоглу. Външният министър ще проведе разговори с държавния секретар на САЩ Майкъл Помпео на 4 юни във Вашингтон. Турция реши да привика за консултации своите посланици в САЩ и Израел след прехвърлянето на американското посолство от Тел Авив в Ерусалим и избухналите след това сблъсъци между палестинци и израелски военни, при които загинаха повече от 60 палестинци. Вирусът Нипа отне 16 живота в Индия \nБроят на смъртните случаи от вируса Нипа в южния индийски щат Керала се е увеличил до 16 души, съобщи агенция \"Синхуа\". Двама души са починали в болницата, в която бяха хоспитализирани 30 души миналата седмица със симптомите на тази инфекция. По-рано бяха съобщени 14 жертви.  Хърватската полиция стреля по мигранти и рани 2 деца \nХърватската полиция съобщи, че сериозно е ранила двама 12-годишни мигранти от Ирак и Афганистан при откриване на огън срещу превозно средство, което е отказало да спре. Стрелбата е открита, когато превозното средство, в което са се намирали двамата, незаконно се е опитало да прекоси границата с Босна. Полицията е открила още 29 нелегални мигранти в микробуса, в който са пътували двете деца. \n \nСъс 75 гласа срещу 30 \"против\" датският парламент прие закон, забраняващ фереджетата на обществени места. Протестиращи срещу това жени в традиционно мюсюлманско облекло наблюдаваха сесията от балконите за посетители \n   \n \t\n", "date": "2018.06.01", "title": "Кратки новини"}
{"url": "http://www.duma.bg/node/168019", "text": "Европейският съд по правата на човека (ЕСПЧ) прие за виновни Литва и Румъния в това, че са били съучастници в програма на ЦРУ за заключване на терористи в затвори, намиращи се на тайни места на тяхна територия. \nВ Румъния съдът установи, че властите са знаели, че саудитският гражданин Абд ал-Рахим ал-Нашири е бил подложен на изтезания и заплаха от смърт, когато е бил задържан от ЦРУ и хвърлен в техен затвор от април 2004 до ноември 2005 г. Той е обвинен в организиране на атентати през 2002 и 2000 г. \nЛитва бе призната за съучастник в домакинството на таен затвор на ЦРУ от февруари 2005 г. до март 2006 г., когато незаконно е затворен един от лидерите на палестинските терористи Абу Зубайда. \nДоклад на щатския Сенат от 2014 г. установи, че и Зубайда, и Нашири са подложени на \"жестоки методи за разпит\" при ареста на ЦРУ. \nСъдът установи, че и в двата случая заподозрените са били извън своите национални юрисдикции и поради това Литва и Румъния са \"отговорни за нарушаването\" на техните права по Европейската конвенция за правата на човека. Конвенцията изрично забранява изтезанията и смъртното наказание. \nСъдът нареди на Литва и Румъния да платят на всеки един от двамата по 100 000 евро (117 000 долара).   \n \t\n", "date": "2018.06.01", "title": "Осъдиха Литва и Румъния за тайните затвори на ЦРУ "}
{"url": "http://www.duma.bg/node/168020", "text": "В \"покушението\" на Аркадий Бабченко няма никакви ясни доказателства, че са замесени руските спецслужби, съобщи украинското издание Strana.ua. То се позовава на източници от силовите структури. \nУкраинските власти съобщиха в понеделник, че Бабченко бил убит в жилищния си блок, но във вторник заявиха, че той е жив, дадоха пресконференция с него и заявиха, че инсценировката е направена, за да се осуети убийството. Източниците разкриха, че задържаният поръчител бил предприемач от оръжейния сектор. Украински агенти му предложили да участва в контраразузнавателна операция, той приел, но скоро вербувалият го агент изчезнал, а службите го обвиниха, че работил за руското разузнаване. \"Това беше чиста проба провокация\", обобщи един от източниците. \nФейк убийството предизвика масов гняв. Ето какво каза украинският политик Владимир Олейник: \"Позор пред целия свят!Тези хора нямат нищо свято, готови са да носят празен ковчег под акомпанимента на траурна музика. Това е още едно потвърждение, че Украйна се управлява от сатаната... Това не е държава, а някакви групировки.\" \n\"Това е невероятен идиотизъм на украинските спецслужби\", изтъкна пред \"Гардиън\" политологът проф. Стивън Хетчинг от Университета в Манчестър.     \n \t\n", "date": "2018.06.01", "title": "Няма руска следа в аферата \"Бабченко\""}
{"url": "http://www.duma.bg/node/168045", "text": "На интернет страницата на НЗОК е разработена функция, която дава възможност на здравно осигурените, които имат Персонален идентификационен код (ПИК) на Националната агенция на приходите (НАП), да разглеждат своето пациентско досие. Входът се осъществява на началната страница на НЗОК през \"Преглед на пациентско досие\". С новата функция здравно осигурените имат възможност да проследят какви прегледи са им правени през последните 9-10 години от общопрактикуващия лекар и от специалисти, какви изследвания са им правени, както и резултатите от тях, какви имунизации, дали кога и за какво са хоспитализирани, с каква диагноза, излизали ли са в отпуск по болест. Информацията е персонална и конфиденциална, достъп до нея има само физическото лице, което има 12-цифрен ПИК. Така занапред всеки здравно осигурен може да проследи какви точно медицински услуги е ползвал, които се плащат от НЗОК.     \nДосега достъп до услугата имаха само гражданите, които притежават универсален код за достъп (УКД), издаден от НЗОК/РЗОК, или електронен подпис, припомнят от НЗОК. По данни на НАП 400 хил. души в страната имат ПИК, издаден от приходната институция. Както е известно, същият ПИК може да се ползва и за онлайн услугите в НОИ.   \n \t\n", "date": "2018.06.01", "title": " С кода от НАП може да се проверява личното здравно досие"}
{"url": "http://www.duma.bg/node/168046", "text": "Най-много актове и наказателни постановления за нарушаване на забраната за тютюнопушене са издадени от РЗИ в София, Пловдив, Добрич, Бургас, Благоевград и Варна. Това сочат резултатите от проверките за спазване на забраната за тютюнопушене от 1 юни 2012 г. до 30 април 2018 г., представени вчера от здравното министерство. По-голямата част от актовете са за пушене в закрити обществени места - предимно в заведения за обществено хранене и развлечения. \nТази година мотото на Световния ден без тютюн е \"Тютюнопушене и сърдечносъдови заболявания\". Вчера в МЗ бяха отличени и победителите в тематичния конкурс за художествени творби под мотото \"Не превръщай сърцето си в пепел\" - Евгения Тошева, студентка в първи курс, и на Кира Михайлова, студентка в трети курс на Националната художествена академия. \nПроизводството на цигари в България намалява, показват данни на Евростат. Те са публикувани по повод Световния ден без тютюнопушене. Такава е тенденцията и в ЕС. През 2016 г. у нас са произведени 21 млрд. къса за 188,4 млн. евро, а година по-рано - 26,9 млрд. къса на стойност 251 млн. евро. С почти 168 млрд. къса Германия е водещият производител през 2016 г. Нейната продукция заема 32% от общото производство в ЕС. На втора позиция е Полша (99 млрд. къса, 19%), следвана от Румъния, Гърция, Португалия и България (21 млрд. къса). Бългapия e шecтият нaй-гoлям пpoизвoдитeл нa тютюнeви издeлия в EC.   \n \t\n", "date": "2018.06.01", "title": " Най-много нарушения на забраната за пушене има в София"}
{"url": "http://www.duma.bg/node/168050", "text": "Граждани, които живеят по протежението на трамвайното трасе между Националния дворец на културата и Петте кьошета в София, затвориха временно движението в отсечката вчера. Живеещите в близките сгради недоволстват срещу обявеното като временно преместване на трамвайните линии под прозорците им по бул. \"Скобелев\", което продължава вече близо 7 години. Те издигнаха плакати с надпис \"Няма да търпим, искаме да спим\".  \n\"Поредното обещание вече е дадено и то е, че до края на годината ще има изготвен проект и ще се започнат ремонтни дейности, но ние не можем вече да вярваме\", коментира организатор на акцията. Освен бързо решаване на проблема недоволните поискаха ватманите да спазват ограничението от 5 км/ч при минаване по трасето не само когато има проверка. \nТрасето беше изградено през 2010 г. с обяснението, че е временно, докато върви строежът на метрото в тази част на града. По него минават трамваите с номера 1, 6 и 7. Живеещите в района се аргументират със Закона за устройство на територията, според който трамвайното трасе не може да минава толкова близо до жилищни сгради. \nКметът на район \"Триадица\" Иван Шишков посочи, че до месец и половина ще бъде избрана концепцията откъде да минават трамваите и ще се направи проект. \n    \n \t\n", "date": "2018.06.01", "title": "Временният трамвай по бул. „Скобелев” стана на 8 години"}
{"url": "http://www.duma.bg/node/168048", "text": "Месеци след като беше установено, че има пропуск в граничния режим на летището в София, все още не ясно какво наказание ще има за провинилите се служители. Вътрешният министър Валентин Радев заяви, че е върнал документите, защото не бил съгласен със санкциите за някои от служителите, които през март пропуснаха 42 пътници от Париж без каквато и да било проверка. \"Дадоха ми документите, при мен са. Първата част я приемам, но във втората част видях дисбаланси в някои от наказанията\", обяви той. \nДве различни служби са направили проверка, но изводите им са различни. \"Има разминаване и тъй като има разминаване, веднага се прави арбитраж. И аз им го върнах да проверят и да ми кажат защо има такива дисбаланси в големите началници, защо едните ще ги уволняваме или ще ги наказваме много леко, пък другите много тежко. Срокът мисля, че е до края на месеца\", заяви Радев. Осем души ще бъдат наказани, бройката е по-малка от първоначално обявените 13, защото някои от служителите не са присъствали при скандалния полет. По думите му допускането на непроверените пътници се дължи на неспазване на правилата и небрежност, но не било умишлено. Валентин Радев вижда дисбаланси в санкциите   \n \t\n", "date": "2018.06.01", "title": "МВР още не е решило как да глоби граничарите от летище София"}
{"url": "http://www.duma.bg/node/168051", "text": "Общинският съвет в Стара Загора смени турско-арабски имена с български на 838 местности. Това е станало вчера на заседание на общинарите, като решението е било подкрепено с 39 гласа \"за\", 2 - \"против\", а четирима са се въздържали. Срещу решението са гласували единствено съветниците от ДПС, съобщиха от ВМРО. \nПроцесът по смяна на имената е започнал още през 2014 г. с предложение за промени от съветници от ВМРО и \"Атака\". Още тогава Общинският съвет в Стара Загора взема решение за преименуването на всички местности в 51 населени места на територията на общината. През 2017 г. заработи временна комисия с представители на ГЕРБ, НФСБ, \"Атака\", ВМРО и Реформаторския блок. Комисията установила, че в областта има множество неразбираеми за съвременниците наименования, като част от тях се оказали смесица от турско-арабски и стари български думи. При изготвянето на списъците с новите имена, които вече са предоставени на селските кметове, е използвана експертизата на дългогодишни университетски специалисти османисти. Част от старите имена са преведени буквално, а други ще се преименуват по аналогия. Имената на трети обекти ще бъдат сменени изцяло. От комисията обясняват, че собствениците на имоти в местностите с променени имена няма да заплащат такси при вадене на документи. \nПо-късно от Главното мюфтийство в България излязоха с позиция, в което се казва,    че начинанието в община Стара Загора е своеобразен \"възродителен процес\", който този път засяга не имената на хората, а имената на обектите и географските местности.   \n \t\n", "date": "2018.06.01", "title": "Смениха турските имена на 838 местности в Стара Загора"}
{"url": "http://www.duma.bg/node/168049", "text": "В централното фоайе на Националната библиотека \"Св. св. Кирил и Методий\" днес ще бъде изложен оригиналният личен бележник на Христо Ботев. През последната година от живота си той е записвал в него данни за литературната си дейност, имена на свои революционни съратници, там е и черновата на стихотворението \"Обесването на Васил Левски\". Посетителите ще могат да видят светинята отблизо от 11 до 14 часа. \nПаралелно с оригинала гостите ще се запознаят и с електронната версия на Ботевото тефтерче, съвместно начинание на Националната библиотека и регионалната библиотека \"Христо Ботев\" във Враца. Това е вторият безценен документ от фонда на библиотеката след тефтерчето на Васил Левски, намерил съвременно издание в бутиков дигитален проект. \nВ навечерието на Деня на Ботев и падналите за свободата на България Националната библиотека ще представи и изложбата \"Перо и знаме\", посветена на 170-ата годишнина от рождението на Христо Ботев. Експозицията включва 8 витрини с книги, вестници и други материали, отразяващи различни страни от живота и дейността на поета революционер. Показани са издания на негови стихове от различни години, сред които и \"Песни и стихотворения от Ботьова и Стамболова\", архивно наследство като \"Официални румъно-турски документи по минаването на Хр. Ботевата чета през Дунава\", както и портрети на Ботевите четници. \n    \n \t\n", "date": "2018.06.01", "title": "Националната библиотека показва тефтерчето на Ботев"}
{"url": "http://www.duma.bg/node/168047", "text": "Софийската градска прокуратура (СГП) предаде на съд бившия изпълнителен директор на НДК Мирослав Боршош и бившия председател на съвета на директорите Валентин Кръстев. Обвинителният акт, внесен в Софийския градски съд, е за сключване на неизгодни сделки, нецелево разходване на целеви средства, умишлена безстопанственост, длъжностно присвояване и принуда. В съобщението на прокуратурата обаче не се споменават целите имена на обвиняемите. Оттам уточняват, че разследването е по досъдебно производство, образувано на 19 юли 2017 г. ДУМА припомня, че на 29 юни същата година, два дни след като бе възстановен на поста директор на НДК, Мирослав Боршош напусна сам. Като причина изтъкна проверката срещу неговото управление на НДК. \nВчера стана ясно, че Боршош е обвинен, че е разпоредил част от целеви средства в размер на 3,4 млн. лева да бъдат разходвани не за дейностите, за които са били отпуснати. С решение на Министерския съвет от миналата година  капиталът на НДК бе увеличен със 17 млн. лв., като парите трябваше да отидат за преустройството, модернизацията и адаптирането на основната сграда за нуждите на българското европредседателство. Според обвинението това обаче не е станало, а парите са изхарчени за адвокатски дружества, за изработване на уеб сайт и изготвяне на технически паспорти, въпреки че НДК вече е имал сайт и два технически паспорта на сградата. От това настъпилите щети за НДК са над 389 000 лв. \nВторият обвинен е бившият председател на Съвета на директорите на НДК Валентин Кръстев заради принуждаване на трима служители на комплекса да занижат оценка по обществена поръчка на един от участниците в процедурата и завишат оценка на друг участник. Обвинението срещу него е за заплашване. \nПрокуратурата твърди, че са събрани още доказателства срещу Боршош за извършена от него умишлена безстопанственост, от която са последвали значителни щети за НДК за над 28 000 лева. Това се случило заради отправено до МС през 2015 г. искане за предоставяне автомобили, докато в същото време НДК е разполагал с лек автомобил и микробус. \nСледващото обвинение срещу Боршош е за съзнателно сключени 15 неизгодни сделки, от които вредите за НДК са били за над 86 000 лева. Последното обвинение срещу ексшефа на НДК е за длъжностно престъпление в големи размери, представляващо особено тежък случай. Според прокуратурата той е присвоил чужди пари в размер на 3,9 млн. лв., собственост на НДК, поверени му да ги управлява.     \n \t\n", "date": "2018.06.01", "title": "Мирослав Боршош отива на съд"}
{"url": "http://www.duma.bg/node/168005", "text": "МЕЖДУНАРОДЕН ДЕН НА ДЕТЕТО. Идеята се появява през 1925 г., когато генералният китайски консул в Сан Франциско събира няколко китайски деца сираци и ги води на празника на лодките-дракони, който датира от древността и е свързан с пролетното равноденствие. Инициативата му бива продължена в САЩ. В Женева с.г. се провежда Световна конференция по въпросите на детското здраве, на която се планират благотворителни инициативи. През ноември 1949 г. 1 юни официално е обявен за Международен ден за защита на децата с решение на сесията на Съвета на Международната демократична федерация на жените в Москва. Година по-късно празникът е честван за първи път едновременно в 51 страни. На 14 декември 1954 г. ООН и ЮНЕСКО обявяват 20 ноември за Световен ден на децата, но датата не е повсеместно възприета, въпреки че остава и се отбелязва като празник. ПРАЗНИК НА ВРАЦА. Денят е обявен с решение на ОбС през 1997 г. Отбелязва се в рамките на Ботевите дни. Девизът на Враца е \"Град като Балкана - древен и млад\" и отразява славното минало на града като стара българска твърдина и новото му настояще. 1926 - В ЛОС АНДЖЕЛИС СЕ РАЖДА МЕРИЛИН МОНРО (УМИРА 1962 Г.). Истинското име на култовата американска актриса е Норма Джийн Мартенсън. Мерилин се е казвала баба й, а Монро е моминската фамилия на майка й. В края на 1944 г. военен фотограф, който снима жени за списание, повдигащо бойния дух на войниците, й предлага да позира за пет долара на час и тя се съгласява. Така започва историята на жената, станала най-великия секссимвол, чиято визия и ранна смърт я правят една от най-популярните личности на миналия век. Остава в историята с връзката си с американския президент Джон Ф. Кенеди, част от разговорите си с когото записва в дневника си. Официалната версия е, че умира от смъртоносна доза сънотворни. 1936 - УМИРА ХРИСТИНА МОРФОВА, ОПЕРНА ПЕВИЦА (Р. 1889 Г.). Учи пеене в Прага, от 1917 до 1931 г. е постоянен член на Пражката опера. Концертира още в Москва, Париж, Милано, Лондон, Бърно, Щутгарт, Кьолн, Мюнхен, Дрезден, Берлин, Братислава и др. През 1931 г. се връща в Софийската опера, където остава до края на живота си. Работи като вокален педагог и режисьор, помага и материално на десетки талантливи студенти. Първа започва да прави концерти със своите ученици. Загива в автомобилна катастрофа. 1943 - РАЖДА СЕ ИЛЮЗИОНИСТЪТ ОРФИ (УМИРА 1999 Г.). Рожденото му име е Васил Стефанов Николаев, брат е на актьора Николай Николаев. Полага началото на модерното българско илюзионно изкуство. Заедно с Астор основават магически клуб у нас. С номера \"Разминаване със смъртта\" през 1982 г. става лауреат на Световния фестивал на илюзионистите в Лозана, Швейцария. Бил е генерален директор на \"Български циркове\" и председател на Съюза на илюзионистите в България.   \n \t\n", "date": "2018.06.01", "title": "Датата"}
{"url": "http://www.duma.bg/node/168053", "text": "В специална декларация Националният съвет на Движението на ветераните в БСП осъди отношението на управляващото мнозинство към възрастните хора. Социалната свобода е само на думи, а не е грижа на управляващите, възмущават се те. Ветераните са гневни, че депутатите отхвърлиха предложения от ПГ \"БСП за България\" проект на Закон за възрастните хора. Според тях така се подкрепя \"тръгналият геноцид към гражданите, отдали труда си за просперитета на България\". Ветераните в БСП припомнят, че възрастните хора са ценен капитал и грижата за тях е общо задължение на държавата, нейното управление и цялото общество. Поправете грешката си и по-смело приемете закона, призовават те. \nНа вчерашното си заседание НС обсъди предстоящия \"миниконгрес\", на който БСП ще предложи визията си за България, както и кадровото състояние на партията. Гост на ветераните бе зам.-председателят на БСП Кирил Добрев, който ги призова внимателно да обсъдят идеите и предложенията си по тези две теми. \nДвижението си постави за цел да се възползва по-активно от фонда за политически инициативи към БСП, които финансира проекти на партийни организации. М.г. средства от него са получили ветерани от Русе и Стара Загора, за тази година и други общини смятат да се възползват от възможността. Идеите на ветераните са да съхраняват историческата памет и социалистическите ценности, подчерта председателят на движението Динко Желев. Той отбеляза, че ветераните са започнали активна подготовка за предстоящия събор на Бузлуджа. Надяват се и важната за партията дата 9 септември да бъде отбелязана още по-тържествено тази година.     \n \t\n", "date": "2018.06.01", "title": " Ветераните: Социалната свобода е само на думи"}
{"url": "http://www.duma.bg/node/168007", "text": "България изчезва, българите емигрират, измират или просто не се раждат. И ако досега падахме все по-надолу в някаква пропаст, то вече дъното е стигнато и няма повече накъде да се пропада. Започнал е процесът на загиването ни. \nДецата не получават храна, няма пари за тяхното лечение, няма места в детската градина, няма достатъчно и поддържани площадки за игра, няма място в предучилищните групи, няма безплатно образование и занимания за подрастващото поколение.  \nА има ли място за деца въобще в България? И как няма място, като децата, които се раждат, са толкова малко? Ако майките се осмелят да потърсят правата си, ако въобще ги знаят, често са обиждани и възпрепятствани от служители в администрацията. Необходимо е да се вземат спешни мерки, тъй като положението го изисква. Не може повече да се отлага - пожароопасно е! \n\"О, майко мила, защо тъй милно, тъй жално плачеш?\", би възкликнал отново поетът. А отговорът е, че Българската майка е в агония, тя страда, че и се отнема възможността да бъде пълноценен човек, който да се грижи за семейството си. А както знаем, именно семейството е основна градивна единица на обществото. Българската майка е поставена в икономическо, социално и емоционално робство. Тя остана там, откъдето всички други избягаха, защото е майка. И продължи сама по пътя си, защитавайки децата на България. Затова тя беше наказана, унижена и изоставена, защото защитаваше детето си и бъдещето на България. \nНе може да се оцелява с 380 лв. майчинство. Това е сумата само за памперси и мляко за по-малко от месец, а ако има две или три деца в семейството, с какво да издържа тях? И с какви пари живее майката? Тя няма пари за образование, за наем на жилище, за дрехи, за храна, за транспорт, за лекарства, няма пари за нищо. И ако е вярно, че \"битието определя съзнанието\", то в мислите на майката няма нищо хубаво освен децата й.  \nВ България да си майка означава да се откажеш от себе си, да не учиш, да не работиш, да не спиш, да не се храниш пълноценно, да не посещаваш културни мероприятия, да нямаш лично време, да не ползваш тротоарите, да не ползваш обществения транспорт и да се надяваш асансьорите в метрото да работят и днес. Защото да си майка с количка в България, не трябва да е повод да се чувстваш инвалид и да ти се отнема правото за свободно придвижване. \nНе е редно да си изпреварвана на всички опашки или незабелязвана там, където си, сякаш не съществуваш. Да си възприемана заедно с децата си като тежест, защото децата искат любов и грижа, но и средства. \n Как се грижи държавата за най-ценното си - бъдещите си данъкоплатци? Как се грижи за най-беззащитните и слабите, за болните? \nИ ако назад в годините бабите и дядовците помагаха в отглеждането на внуците, сега това е изключение. Обществото се разпада, майката няма помощ нито от държавата, нито от близките. Сформират се сдружения от майки в отчаян опит за подкрепа. Сякаш помагайки на някого, който е по-зле от теб, ти самият променяш социалния си статус. Ясно личи, че нужда от промяна има и тя започва отвътре, но трябва да бъде подпомогната и от държавата. Защото другото е краткотрайна помощ, това не е решение на проблемите в дългосрочен план. \nДецата имат нужда от здрава, уверена и силна майка, достоен пример за подражание, която да ги научи на любов, уважение, солидарност и взаимност, да ги направи добри хора и граждани. Но дали тези категории имат място в нашия свят и дали ще направят детето адаптивно в бъдещия му живот в \"милата татковина\"? Въпроси, чиито отговори стават все по-трудни. Но това не значи проблемите да се загърбват, сякаш не съществуват, и да не се търси решение. Защото майките и децата са все още тук, нали? \nЖената е дискриминирана и често е възприемана като източник за наслада, обект или обслужващ персонал вкъщи. Жената не е просто домакиня, тя има потенциал и би била много полезна за обществото, ако й се даде възможност да учи, да работи и да се развива, за да се издържа сама и да е полезна на себе си, на децата си, на семейството си и на обществото. Това би подпомогнало икономиката, цялостния икономически растеж, образованието, науката, изкуството, културата. \nПроблемите са взаимносвързани и стават все повече. И колкото повече време минава, се отваря огромна пропаст между политиците и обществото. Доверието се подкопава. Ако се надскочи партийният интерес и всички политици заедно работят за една кауза - за майките и децата на България, то няма да виждаме протести на майки, облечени в черни дрехи по улиците при живи деца. Не трябва да се допуска майка да изрича на глас, че се надява болното й дете да умре преди нея, защото после няма кой да се погрижи за него. \nМоже би все по-малко българчета четат и разбират категориите на поетите, защото действителността в България е смазваща. Защо позволяваме да се мачкат \"цветята на живота\" - нашите деца и техните майки, и какъв ще е светът ни без тях? Това ли ни завещаха дедите ни, за това ли писаха поетите ни, за този свят ли умряха войниците ни и какво биха казали Ботев и Левски? И понеже всички ние, българските майки, имаме нужда от вас, ви призовавам, крещейки с цял глас: мъже, бащи, братя, политици, защитете и помогнете на своята сестра, майка, жена! Необходима е цялостна промяна на системата за управление на държавата и обществото. Това е главното и решаващо за преодоляване на нашите проблеми и за възраждането на България! Нека заедно направим България наш дом и място за достойно и щастливо майчинство и детство. Откъде да започнем, проблемите са много, ще кажат обезверени хора. Започнете промяната от себе си и от това, с което  вие можете да помогнете. Пречещите ни стигат...  \n   \n \t\n", "date": "2018.06.01", "title": "Цветята на живота у нас вехнат "}
{"url": "http://www.duma.bg/node/168008", "text": "Големият художник Светлин Русев беше ревностен привърженик на инициативата на ДУМА за издигане в центъра на София на паметник на децата, убити по времето на фашизма. Беше член на Инициативния комитет. Обикаляхме с него и със скулптора проф. Валентин Старчев да търсим подходящо място, където такъв паметник би се вписал органично. Никой не би могъл да си представи по-добре от тях двамата, с техния творчески усет на художници, как трябва да изглежда такъв паметник и къде да бъде поставен. Навсякъде по света се знае, че няма по-страшно варварство от убийството на деца. В много страни в Европа има такива паметници на невинните малки жертви на Втората световна война. Нека да има и в столицата ни едно нежно място, където хората със сърца, без разлика на личните им политически пристрастия, да могат да се преклонят, да поставят цвете и да помълчат, обещавайки да не позволят никога повече да се повторят страшните години на фашизма. По волята на съдбата сега ни се налага да продължим делото си без Светлин. И заради него!     \n За осъществяване на инициативата БАНКОВА СМЕТКА \nБанка ДСК \nIBAN:  BG49STSA93000025181669 \nBIC: STSABGSF \n(Христо Георгиев, Паметник на загиналите деца)  Новите спомоществователи на инициативата, присъединили се през месец май, са: Христо, Севдалина, Иван и Михаил Демиревски (400 лв.), Йорданка Караянева (100), Ани Куфарджиева (100), Иванка Петрова (100), Латинка Рангелова (20),  Славка Иваничкова (100), Стояна Атанасова, Радка Атанасова, Стояна Атанасова (200), Лиляна Сидерова (100), Станислав Митев (150),  Комунистическа партия на България (1000), Виолетка Стоянова (20), ген. Георги Иванов (1000), Лидия Иванова (1000), Надежда Минкова (100), Силвия Вачкова (200), Анжел Вагенщайн (500), Крум Бумбаров (50), Кирил Асенов (50), Мария Петрова (30), Чавдар Танов (30).   \nПродължава и издирването на имената на загинали деца у нас по времето на фашизма.    \nАнжел Вагенщайн (сценарист и писател), Велислава Дърева (журналист), Велиана Христова (журналист, д-р по филология), Христо Георгиев (журналист, издател), акад. Светлин Русев (художник), проф. Валентин Старчев (скулптор), Иво Хаджимишев (художник фотограф), ген. Ангел Марин (вицепрезидент през 2002-2012), ген. Георги Иванов (първи космонавт на България), Лидия Иванова (д-р по философия).    \n- И вашето село Божица ли бе прочиствано от \"неблагонадеждните\" през 1943 г.? \n- Четирима души от Божица са били спасени - дядо ми, баба ми, майка ми и баща ми. Това става на 20 декември 1943-та вечерта, когато се разбира, че има заповед да спрат убийствата. По това време, когато убиха децата от Ястребино, бях 15-годишен. В Божица имаше само начално училище и всички учехме в прогимназията в Ястребино, в същото училище, дето бяха децата. А тези, баш най-малките, които ги разстреляха, живееха между Божица и Ястребино, винаги сме се прибирали заедно, играли сме заедно. Те - по-малки, ама сме се уважавали. После със сестра ми учехме в Омуртаг, не ни завариха в селото на 20 декември. От моето село в прогимназията бяхме 5-6 души ученици, всичките бяхме нарочени. Абе, направо белязани! Влизат войници в класа: \"Кой не е бранник, да стане\". Никой не става, значи всички са бранници.   \nДядо ми обаче се бил сприятелил с кмета на Омуртаг, където се получава съобщение, че се спират убийствата, които в предишните дни бяха много много. И Лазар Касабов, колкото и лош да е бил, после Народният съд го осъди, казал на файтонджията: \"Ето ти телеграмата, бегай да спасиме бай Трайко\". Файтонът идва малко следобед на 20 декември, къщата - запалена, сградите запалени, добитъкът у двора. Същият ден избиват децата от Ястребино. Строяват божичани на мегдана, един от офицерите се изтъпанил отпред: \"Вие сте сърби, всичките трябва да ви изтрепем до крак!\" Плашат. А дядо, баба, майка ми и баща ми се скрили в дюкяна - това останало единствено помещение, чакат да се стъмни, за да ги разстрелват. Баща ми, понеже беше малко строител, после с черги  около хамбара направи помещение - цяла зима в хамбара сме живели, като се върнахме аз и сестра ми от Омуртаг. Хора са предлагали: \"Елате при нас\", но той - не, та не, \"да не ви въвеждаме в беля\".  \n- Как стана така, че изведоха децата да ги убиват? \n- Имаше заповед от ген. Ковачев от блокадата, предния ден направиха блокада. На 20-ти сутринта на всички претърсили къщите. Които имат партизански семейства, извели ги - старци, деца, всички. Повели ги, 18 души, и сред тях - децата. Онова дете, най-малкото, дето и снимка няма, беше дете на Рангел - партизанин, още незаловен. По списък всичките ги викат: Ценка, Цветанка, близначките, майка им - били на гости при комшии. Момченцето викало: \"Не ме убивайте, аз съм малък\".  \n- В Божица как са разбрали, че са ги убили? \n- Не е тайна, около обед ги избиват. Къщите запалват, само една я оставили - била до къщата на един доносник Величко, който им рекъл, че и неговата къща, както е близко, ще пламне. В една по-далечна махла живеело едно момче, кръстено Сталин. И него искали да вземат, обаче местният там се оказа човечен, излъгал ги, че детето се казва Стален, а не Сталин. И го оставили.  \n- А как разбрахте вие, че са убити тези 18 души от Ястребино с децата?  \n- Още същия ден се разбра и в Божица, че са ги убили. Мои съселяни са знаели, че и моя баща и майка ми ще ги убият, понеже брат ми беше партизанин. Един поручик Йорданов, той беше големият убиец, той доубива някои, дето не са умрели при разстрела. Аз този ден бях в Омуртаг, там бяха затворили гимназията, вътре всичко бяха арестанти. Предните дни, преди 20-ти, ги изкарваха и ги разстрелваха. И се знаеше. На един мой съученик баща му беше полицай, те там не знаеха, че аз имам брат партизанин. Бяха ни събрали по-бедните деца в един салон до черквата. И аз го питам Ицко какво става там. Той вика: \"А, там всичкото е избито в Ястребино\". Знае от баща си. А тези от Божица ги оставили на снега да умрат. И аз се уплаших, взимам двама съученици и пеша се върнахме в селото. Гледам - няма къща, няма нищо, всичкото изгоряло, паднало. Плевник имахме, там сламата дни наред тлееше. И като същия ден дойде заповедта да спрат убийствата, моите родители няма къде да отидат, там в тази приспособена стаичка, дето ви казах. На тези 4 квадрата сме живели зимата - аз, баща ми, майка ми, дядо, баба и сестра ми.   \nБрат ми преди беше слизал при нас като партизанин с негов другар, дрехи искаха, ама в Белоградец бяха запалили вече една плевня, та баща ми вика: \"Ще ни запалите, бе!\" Брат ми беше отличник в гимназията, в която и аз учех. На 1 януари 1944 г., кървавата година, го убиха. У село имаше двама ятаци, убиха ги пак по това време - около 20-ти. И бяха разпоредили ориз и захар да не се продават, хората - обречени.  \nТака дочакахме 1 януари, кога разбиха партизанския отряд. 60 души. Почна един пукот отсреща, откъм едно село Врач. Е, рекох - сега ще стане нещо лошо. Самолет дойде, кръжи, да ги бомбардира отгоре. На един партизанин Антон черепът му беше разпръснат. И от Антоново дойде една рота  войници. Партизаните преспали в едно село Стойнево, и там през нощта, където са спали, една жена се уплашила и още през нощта ги предала на един горски. И тоя, горският, праща един човек с кон да доведе ротата. А после и от Омуртаг докараха с камиони войска. А един от дюкяна, никакъв човек, прост човек, ама насочва войниците, понеже даваха награди за намерени партизани. Войската ги обгражда. А този от дюкяна ги води и им вика: \"Чекайте, бе, те от тая страна не могат да бягат, ще минат през това дере нагоре да се крият, няма накъде другаде\". И повежда войниците. Пресрещат партизаните, тамън им оставали още 20 метра да пресекат нагоре към гората. Обаче той вика: \"Е, те ги\". И тогава вече втори път идва самолетът, пресрещат ги... Един партизанин, Рангел Василев, имаше годеница, той убива нея, за да не ги изловят живи, убива и брат си и се самоубива.    \n    \n \t\n", "date": "2018.06.01", "title": " Светлин искаше паметникът на децата непременно да бъде направен  "}
{"url": "http://www.duma.bg/node/168052", "text": "Сагата около кметския вакуум в столичния район \"Младост\" намери временното си решение след избора на арх. Румен Русев за изпълняващ длъжността кмет до завръщането на титуляря. Вчера общинските съветници в София гласуваха именно Русев да поеме функциите на арестуваната Десислава Иванчева. До избора се стигна след неразбории и неясноти около ръководенето на администрацията във втория по големина район на столицата. След задържането на Иванчева именно СОС обяви за и.д. заместника й Владимир Клисуров. Той обаче заяви, че се оттегля, а мястото му ще заеме другият заместник - арх. Румен Русев. Предизвестието му изтича следващата седмица и затова съветниците трябваше да изберат друг временно изпълняващ длъжността кмет. Оказа се, че изборът на съветниците е между арх. Русев и досегашния пиар на района Петър Кърджилов, който твърдо стои зад Иванчева. Тя обяви, че го назначава за свой заместник на мястото на другата арестувана Биляна Петрова. Заповедта й обаче се оказа незаконна. Кърджилов все пак е бил назначен за зам.-кмет от Владимир Клисуров на 30 май. За определяне на легитимните заместници на Иванчева в \"Младост\" в сряда в общината е имало председателски и правен съвет от юристи от няколко вуза, представители на министерства и институции, обясни председателят на СОС Елен Герджиков. \nВ очакване на гласуването в общината дойдоха представители на районната администрация, които се оплакаха от хаоса в работата и се обявиха за Румен Русев. Те заплашиха и с протести, ако Кърджилов бъде избран. \nЛидерът на столичните социалисти Калоян Паргов призова колегите си да не се водят от политически съображения и да се върви към нормализиране на обстановката в администрацията. В крайна сметка Петър Кърджилов бе подкрепен само от \"зеления\" съветник Иван Велков, 38 души се въздържаха, а срещу него гласуваха 12, основно от \"Патриоти за София\". Нито един общинар не се обяви срещу избора на арх. Румен Русев, \"за\" гласуваха от БСП, а групите на ГЕРБ и реформаторите се разделиха, като част от тях дадоха подкрепата си, а останалите се въздържаха. Русев обяви, че ще продължи да разпределя изостаналите 600 преписки по отделите и обяви работата в администрацията в момента като силно затруднена. Според него досега в \"Младост\" не е имало никаква политика на работа, а Иванчева той не бил виждал три месеца преди ареста й. Русев обяви още, че подкрепя предшественика си Клисуров и предложението му за нов референдум за строителството в района. Той се зарече да не се поддава на натиск и да не се откаже от поста. \nМеждувременно Специализираният апелативен съд вчера трябваше да реши дали да бъдат отстранени от длъжност за постоянно Десислава Иванчева и Биляна Петрова. Те обаче поискаха време, за да да четат материалите по делото, и съдът пренасрочи заседанието за другия вторник. \n    \n \t\n", "date": "2018.06.01", "title": "Столичният \"Младост\" с нов и легитимен и.д. кмет "}
{"url": "http://www.duma.bg/node/168054", "text": "Лидерът на БСП Корнелия Нинова получи покана да посети Китай. Това стана вчера на среща с делегация на Китайската комунистическа партия, водена от Йу Хунцю, зам.-министър на Организационния департамент на ЦК на ККП. \n\"Вярваме, че вашето посещение ще препотвърди традиционно добрите отношения между България и Китай и нашите две партии. Благодаря за усилията на Китай в издирването на нашия алпинист Боян Петров. Пожелаваме успехи на срещата за сътрудничество \"16+1\" и подкрепяме усилията на всички равнища за засилването на диалога между ЕС и Китай\", заяви Нинова. Тя добави, че за България е изключително важно отношенията между двете държави да се развиват в положителна посока.  \n\"Важно е идеите и проектите за свързаност в морската, транспортната и енергийната инфраструктура да получат своето практическо развитие. Важно е да се задълбочат нашите отношения в туризма и образованието, размяната на студенти между нашите две страни\", подчерта лидерът на социалистите у нас. На срещата бяха обсъдени отношенията между БСП и ККП, приноса на двете партии за развитието и прогреса на икономиката, активното участие на България в инициативата \"Един пояс, един път\" и \"16+1\", както и усилията, които двете страни полагат за борба с корупцията и корупционните практики. \n    \n \t\n", "date": "2018.06.01", "title": "Нинова получи покана да посети Китай"}
{"url": "http://www.duma.bg/node/168009", "text": "Винаги ми е било чудно, че когато отбелязваме Деня на Ботев, малцина се сещат за втората чета - тази на Таньо войвода, която слиза на брега на Дунава в същия ден и има почти същата съдба. А причината е, че малцина знаят изобщо за съществуването й. Не е така обаче в Североизточна България, където от 30 май до 2 юни минава походът \"По стъпките на четата на Таньо войвода\", в който участват ученици главно от Северна България - вече 33 години от 1985 г. насам. Организира го културно-просветното дружество \"Родно Лудогорие\" с помощта на общините Тутракан, Силистра, Исперих, Разград и Попово, както и на МОН. Както и миналата година, и този път походът е под патронажа на президента Румен Радев.       Кой е Таньо Стоянов? Сливналията Таньо Стоянов - Таньо войвода, е привлечен към революционното движение от Васил Левски. През септември 1872 г., заловен от турците, е заточен доживот в Диарбекир. Бяга оттам, отива в румънския град Браила. Когато Гюргевският революционен комитет взима решение за въстание, е решено две чети да преминат в България - едната на Христо Ботев, другата на Таньо войвода. В един и същи ден двете чети минават Дунава, 200 души слизат с Ботев при Козлодуй, а шест часа по-рано 28 четници начело с Таньо Стоянов стигат българския бряг при с. Пожарево до Тутракан. Тази чета върви през Делиормана 11 дни, води три сражения с турците и на 27 май 1876 г. е разбита, Таньо войвода е убит в местността Керчан баир при с. Априлово до днешно Попово. Турците разнасят отрязаната му глава по пазарите из околните села за сплашване на българското население. Кой е д-р Анатолий Кънев? Той е от малкото сърцати българи, радетели на българщината, които вместо да мърморят, че децата ни знаят все по-малко историята на родината си, се опълчва реално срещу това. Влага ум, сили и средства в родолюбивата идея за похода по стъпките на Таньо войвода. Прави го близо четвърт век. Председател е на \"Родно Лудогорие\", а във времето извън няколкото дни на похода се връща към всекидневието си на известен столичен стоматолог. \"Децата научават страшно много от историята по време на този поход и най-важното е, че придобиват усещане за миналото, за силата на подвига и чрез това - сърце за родолюбието\", казва докторът.   И още: \"Необходим е опитът на много поколения, за да се създаде общество с единна ценностна система. Нашата Татковина е с хилядолетна история, кръстопът на много преселения на народи и люлка на много цивилизации. Опитът на много поколения е налице. Но каква е ценностната система на обществото ни? В последното столетие като с Махалото на Фуко често разместваме политическите и социалните слоеве, а през последните \"демократични години нямаше сила, която да го спре.  \nИнтересно време. Забързано. Сетивата са обострени, а няма нито сблъсък, нито единомислие. Интелектът е сврян в ъгъла на обществения интерес и няма от какво да се храни освен от самия себе си, както констатира навремето проф. Александър Фол. Като че ли живеем в паралелни светове, невротично препускаме по хиляди задачи, а сякаш гоним Михаля в очакване на Годо. Не е ли време да намерим време за нас самите, за една опознавателна среща със себе си?! Дано да се познаем! И да продължим, но не по течението и не в паралелния свят!\" Походът Тази година в инициативата участват около 450 ученици от Силистра, Сливен, Търговище, Габрово, Кърджали, Варна, Пазарджик и София. По традиция походът тръгва от Тутракан при Пожарево с поднасяне на венци и преглед на строевата и патриотичната песен, минава през Антимовото ханче, селата до Свещари при Исперих, през резервата Воден, селата по пътя към Попово и стига на 2 юни до местността Керчан баир при с. Априлово, където е убит Таньо войвода. Задължително се прави възстановка на слизането на четниците на брега и на клетвата им да служат на България. Когато колоната спира в поредното селище в Лудогорието, навсякъде настъпва празник - посрещачите в 28 населени места, през които тя минава, са над 30 000. Срещи, рецитации, състезания по военна подготовка - много са изявите, предвидени в програмата. Походът спира при всеки паметник на българин, загинал за родината. \"Добросъседство, доверие, истина\" е кредото, което \"Родно Лудогорие\" иска да предаде на участниците заедно с познанията за историческите събития в региона.     \nТози път като гост лектори в похода са поканени акад. Георги Марков и проф. Христо Матанов. В различни градове се присъединяват Теодоси Спасов със своята група, ансамбълът на Нешка Робева, театрали от района. Самият Теодоси Спасов е роден в Исперихско, расъл е в добруджанското село Белица. Областният управител на Разград Гюнай Хюсмен посрещна в сряда похода в гр. Исперих. За особените си заслуги в областта на музиката Теодоси Спасов получи плакет на областния управител и изнесе концерт за съгражданите си и за участниците в похода. Походната колона стигна до Разград вчера, където бе посрещната от домакините от училище \"Христо Ботев\" с директор Стойчо Стойчев, съорганизатор на изявата. Тук участие в прегледа на маршовата и патриотична песен бяха заявили 35 маршови групи, сред които и група от детско-юношеската школа на ПФК \"Лудогорец\". \nОсвен самия поход обаче КПД \"Родно Лудогорие\" направи и  ученически конкурс викторина за есе, стихотворение, рисунка и мултимедийна презентация, посветени на четата на Таньо войвода, на Априлското въстание и Руско-турската освободителна война. В конкурса участват над 840 деца от цялата страна, разпределени в две групи - от I до VIII клас и от IХ до ХII клас. Инициативата е на \"Родно Лудогорие\", гр. София, и на клуб \"Родолюбие\" при ОУ \"Св. Кл. Охридски\" в гр. Попово, с подкрепата на МОН и регионалните му управления в страната.  \n  За участниците в раздел \"Рисунки\" темата бe \"Светът е за всички\". В срок до 15 юни специална комисия оценява и класира предадените разработки на учениците в двете възрастови групи. В комисията трябваше да участва и акад. Светлин Русев, който - уви! - ни напусна три дни преди началото на похода. Останалите членове на комисията са: проф. Десислава Минчева, Христина Маркова, Радостина Николова, д-р Анатолий Кънев, Тихомир Стефанов, Боряна Мекушина, Христина Вътова и Росица Михайлова. Предвидени са и награди: първа награда - 70 лв.; втора награда - 40 лв.; трета награда - 20 лв. Те ще бъдат изпратени с пощенски запис на учителите на призьорите.  \n    \n \t\n", "date": "2018.06.01", "title": "Живи уроци по истинска история "}
{"url": "http://www.duma.bg/node/168055", "text": "БСП заподозря тежки лобистки интереси в действията на Министерството на земеделието, храните и горите. Повод за обвиненията е наредба, с която се уреждат условията и редът за предоставяне на плодове, зеленчуци, мляко и млечни продукти в учебните заведения по схемите \"Училищен плод\" и \"Училищно мляко\". Измененията, предложени от ведомството на Румен Порожанов, са приети от Министерския съвет на 23 май, въпреки че Бойко Борисов предложи документът да бъде отложен.  \nВ декларация от името на ПГ \"БСП за България\" депутатът Георги Стоилов заподозря, че на инат се приема нормативен акт, който създава сериозно безпокойство дали децата ще имат достъп до плодове и млечни продукти. БСП обвини ГЕРБ, че са посегнали и на млякото на децата, за да напълнят джобовете. Кой носи отговорност за закъснението и липсата на каквато и да е комуникация с тези, които досега са изпълнявали тези ангажименти и са доказали възможността да реализират програмите, питат социалистите. \nСпоред БСП измененията за кандидатстване по схемите в наредбата са направени, без да бъдат информирани тези, които досега са работили по програмите. Всичко е станало в спешен порядък, след цяла година бездействие от страна на земеделското министерство. Едва на проведеното изслушване в Комисията по земеделие и храни се разбра, че разговори не са водени със заинтересованите страни, не са коментирани правилата за реализация на програмата, обобщи Стоилов. По-късно промените все пак били подложени на обсъждане, но имало изключително много жалби. Въпреки това още на следващия ден наредбата била приета, въпреки предложението на премиера тя да се оттегли от дневния ред на МС, докато не се осъществи среща между ресорните министри.  \nСтоилов отбеляза, че наредбата е гласувана \"на сляпо\". Социалистите съзряха, че документът дава приоритет на една потенциална група доставчици пред друга. Според Стоилов наредбата създава предпоставка за фалит на около 500 фирми, които няколко години работят успешно по схемите и са постигнали близо 95% усвояване на средствата по тях.  \n\"Отваря се още повече ножицата между малкия и големия бизнес и се обслужват определени интереси. От 225 млекопреработватели в държавата 53 произвеждат различни продукти по БДС, а 20 произвеждат и заветните три за кисело мляко, за кашкавал и сирене и 9 производители са преки участници в схема \"Училищно мляко\" за тази учебна година. Само те ще могат да участват и за следващата\", възмути се Стоилов. Ето как изчезва конкуренцията, как ще се създава монопол в млечния бранш и идват корупционните практики, заключи Стоилов.  \nПредседателят на земеделската комисия Десислава Танева от ГЕРБ увери, че всички заинтересовани страни са били поканени на дискусията, когато промените в схемите са били обсъждани. Според нея направените промени са продиктувани единствено от желанието на правителството да провежда политика в подкрепа на българското производство. \n \nКореспондентът на германското национално ARD Radio Екатерина Попова сигнализира с писмо до ДУМА, че според нея РЗИ в София прикрива фирма, неизпълняваща стандартите за доставка за ученически закуски. Тя подала до инспекцията сигнал за сериозни нарушения от \"Джое кетъринг\" ЕООД. Според нея фирмата слага в порциите на децата 4 пъти по-малко от предвидения грамаж. Попова уточнява, че \"Джое кетъринг\" ЕООД снабдява с храна двуцифрен брой столични училища и има кухни в няколко от тях. Едната е в 23-то училище до гара Подуяне, а втората - в 81 училище в жк \"Младост\". \nЖурналистката се свързала с пиара на РЗИ в София Димитър Христов и алармирала, че вместо посочените в рецептурите 70-80 г месо в порция \"Джое кетъринг\" ЕООД слага по 20-30 г. Месото било накъсано на малки парченца, за да не личи малкият грамаж. Помолих г-н Христов за съдействие за внезапна проверка, която да установи нарушението и то да бъде прекратено, а фирмата - санкционирана, пише Попова до ДУМА. От РЗИ обаче й отговарят, че това не е тяхна работа. След близо 10 дни разкарване между инспекцията, БАБХ, РУО и Столичната община, на 22 май журналистката получава отговор от Христов, че случаят в крайна сметка е от компетенцията именно на РЗИ. Той й обещава проверка по сигнала.  \nПопова научила, че собственичката на \"Джое кетъринг\" ЕООД Йорданка Георгиева е била информирана за сигнала. Дори била предупредена за предстоящите проверки. \"Няма никакво съмнение, че всичко ще бъде изрядно и проверяващите няма да открият никакви нарушения. Нямам съмнения, че с такава солидна подкрепа от РЗИ Георгиева се чувства напълно безнаказана и ще продължи да трупа печалба за сметка на здравето на децата\", възмущава се журналистката.     \n \t\n", "date": "2018.06.01", "title": "БСП атакува Порожанов за лобистка наредба "}
{"url": "http://www.duma.bg/node/168011", "text": "В рамките на 72 часа три държави тежко шамаросаха нашия премиер и показаха колко скъпо ни струва наведената му поза пред Брюксел и Вашингтон. \nПърво македонският премиер Зоран Заев извъртя пореден номер на софийския си приятел и обяви, че почти е договорил с гърците името \"Република Северна Македония\". Ако Скопие и Атина наистина се обединят около това име, то е откровена териториална претенция към Пиринския край у нас, който в географско отношение е част от Северна Македония. \nСедмица по-рано Заев упорито настояваше за името \"Илинденска Македония\", отлично съзнавайки, че подобно наименование е грозно присвояване на чисто българското Илинденско-Преображенско въстание от 1903-та. \nЗаради натиска от НАТО и ЕС Борисов даде всичко, което поиска Заев, но получава шамар след шамар от скопския си колега. За разлика от отстъпчивия Борисов, Алексис Ципрас твърдо държи на това условие: Ако македонците искат членство в НАТО, да променят конституцията си и да премахнат член 49, задължаващ Скопие да обгрижва \"македонските малцинства\" в съседни държави... Македонският шамар е унизителен, но руският удар е направо съкрушаващ. Само час след срещата \"Путин-Борисов\", говорителят на Кремъл Песков категорично отрече двамата да са се договорили за тръба от \"Турски поток\" към България или за втора тръба директно към нашата територия. \nПестеливият на думи Песков бе категоричен: \"Не, не са се договорили. Не е била и целта да се договорят, не е имало възможност за преговори между президента и министър-председателя, за да се договорят за това.\" \nПо думите му, няма как отклонението да се реализира, защото няма необходимите гаранции от Европейската комисия и България. Опровержението на Песков е международен скандал, защото Борисов твърдеше обратното. \nДо момента обществените БНТ и БНР пазят пълно мълчание и така съзнателно дезинформират обществеността. \nТретият шамар дойде от Унгария, след като унгарският външен министър отхвърли предложението на България за мигрантски квоти и обвини София, че налага опасен за Европа проект. Външният министър Екатерина Захариева гузно замълча, а бе длъжна да отговори на унгарския си колега. Но какво да каже госпожата, след като самата тя защитаваше абсурдната идея на Борисов, повтарящ като папагал идеята на Меркел за задължително преразпределение на мигранти в рамките на ЕС. \nНека сложим ръка на сърцето и да се запитаме: След три геополитически шамара (и то в рамките на три дни!), не е ли време за оставката на премиера? Дипломация не се прави със страстни прегръдки и унизителни поклони!                                    Фейсбук     \n \t\n", "date": "2018.06.01", "title": "Три шамара за Борисов: Русия, Унгария и Македония унизиха българския премиер"}
{"url": "http://www.duma.bg/node/168012", "text": "Преди близо двадесет години, след като Стефан Софиянски стана служебен премиер, първото му посещение беше в Москва. Тогава основната тема на неговата визита отново бе вечният проблем - доставката и цената на природния газ. По това време, ранната пролет на 1997 г., ситуацията беше усложнена и от скандалите около българо-руското енергийно дружество \"Топенерджи\", които бяха в основата на падането на правителството на Жан Виденов. Така не бяха ми се карали, откакто съм бил ученик, призна Софиянски пред българските журналисти в самолета на връщане от Москва. Той визираше разговорите с покойния вече руски премиер Виктор Черномирдин. Вината За 20 години, общо взето, положението в българо-руските отношения не се е променило много. Такъв извод може да си направи човек от признанията на сегашния премиер Борисов. \"Независимо от отношенията, винаги аз съм бил този, който е създавал напрежение. И винаги Путин ми е казвал: \"Не съм аз виновен, ти си виновен\", рече премиерът при завършилото му преждевременно посещение в Москва.  \nБорисов трябва да бъде поправен. Не той е виновен. Виновен е щатският сенатор - ястреб, Джон Маккейн, който, когато се печеше работата около \"Южен поток\", долетя спешно в София. Наби канчето (ако използваме войнишкия жаргон на Борисов) на тогавашния премиер Пламен Орешарски и България скоропостижно се отказа от участие в проекта, докато Ес не разреши. После при Борисов правителството официално отказа проекта. Сега със зъби и нокти драпаме отново да се закачим за него, след като тръбата зави към Турция, а проектът вече се именува  \"Турски поток\". Но както се казваше един руски филм, \"Москва не вярва на сълзи\". \nВ сряда, след срещата си с Владимир Путин, Борисов обяви, че Русия няма против да се направи връзка по сушата между строящия се \"Турски поток\" и България, чрез която да се захранва газовият хъб \"Балкан\". \"Тръбата\" завива към нас, толкоз. Говорителят на Кремъл Дмитрий Песков обаче веднага охлади българските страсти. Русия и България проявяват интерес към развитие на проекта \"Турски поток\" в посока България, но при преговорите между руския президент Владимир Путин и българския премиер Бойко Борисов не са постигнати конкретни договорености, заяви той. Песков подчерта, че България проявява интерес, но материализирането на този интерес на практика зависи от редица причини. Не е възможно той да се реализира, ако няма определени гаранции от страна на ЕК и на самата България, имайки предвид досегашния ни опит, добави Песков. Трагедия Една от най-големите трагедии на българските политици  е способността им да приемат желаното за действително. Така се получи и в конкретния случай. За пореден път отидохме с голяма кошница в Русия и за пореден тя остана празна. По предварителна информация премиерът трябваше да постави темата за намаляване на цената на руския газ у нас с цел да подготви преки разговори между \"Газпром\" и \"Булгаргаз\" в тази посока, след като преди дни Европейската комисия обяви, че се е споразумяла с руския концерн - да започне той да продава суровината си в Югоизточна Европа на конкурентни цени, за да избегне многомилиардна глоба за нарушаване на европейските антимонополни правила на конкуренцията.  \nТова даваше шанс на \"Булгаргаз\" да претендира за намаляване на тарифите на руския монополист за българския пазар и то в момент, в който цената на суровината се покачва заради поскъпващия на световните пазари суров петрол. Разговорът за газовите цени сега обаче остава по-скоро пожелание, отколкото реалност, защото \"Булгаргаз\" и Министерството на енергетиката изчакват да бъде публикувано пълното решение на Брюксел по казуса с нарушените европейски антимонополни правила от страна на \"Газпром\". Чак след това се очаква българската страна да набележи конкретни искания към \"Газпром\".  \nНе бе трудно да се прогнозира, че желанието на София за отклонение на \"Турски поток\" към България няма да бъде прието, защото \"Газпром\" и турското правителство вече подписаха споразумение за сухопътния участък на втората тръба на \"Турски поток\". Близо една трета от подводното трасе вече е изградено и тръбата е достигнала до турското икономическо пространство. Отделно руският концерн е подписал с турската държавна газова компания \"Боташ\" споразумение с основните условия и параметри на наземния маршрут, според руското издание \"Ведомости\". Така Москва  държи в напрежение България и Гърция до коя от двете граници ще стига трасето и коя от двете държави ще стане транзитьор на руското синьо гориво. \nА целта на Борисов бе България да не бъде просто транзитьор на синьото гориво, а да е търговец на суровината и така да добие по-значима роля на европейския енергиен пазар. От изявлението на Песков става ясно че руският президент Путин не е поел ангажимент за докарване на сухопътното трасе на \"Турски поток\" до българо-турската граница, с което да се гарантират 15,75 млрд. куб. м за хъба.  \nОт посещението на Борисов и министрите се очакваше много повече конкретика. За съжаление, както разбираме, не е имало срещи между българските министри и руските им колеги и изобщо не са били обсъждани конкретни проблеми. Нищо конкретно не е договорено.  \nВ делегацията на Борисов бяха включени вицепремиерът Томислав Дончев, министърът на финансите Владислав Горанов, министърът на туризма Николина Ангелкова и министърът на културата Боил Банов. Явно се е провалила и подготвяната срежа между енергийния министър Теменужка Петкова и шефа на \"Газпром\" Алексей Милер. \nОстана без отговор и въпросът дали в разговорите с Путин е била обсъждана зеещата от години дупка в стокооборота между двете държави. Русия има тотален превес на вноса у нас, докато българският износ там, макар и да расте, не може да навакса огромното отрицателно търговско салдо, за което съществен принос имат и енергийните доставки. Темата за развитието на българската търговия в Русия от години се дебатира по време на официални визити и от различни български правителства, но досега винаги безуспешно. Да не говорим, че тя тотално пострада и от наложените санкции на Русия. Обобщение  И ако трябва да се обобщят резултатите от височайшото посещение в Русия, би трябвало да кажем - нищо, но от сърце. Вероятно това е причината, поради която премиерът Бойко Борисов съкрати визитата си и се прибра скоропостижно в София. Добре, че поне фанфарите на Евгений Бакърджиев този път ги нямаше.  \nНе е изключено в рамките на това лято премиерът отново до отскочи до Русия. Този път формалният повод ще бъде Световното първенство по футбол, и съчетавайки полезното с приятното отново да се види с Путин. Той обаче трябва да е наясно, че ще продължава да бере плодовете на политиката на своите правителства и на назначения от него бивш президент - недоразумението Росен Плевнелиев, който бе на път да ни вкара във война с Русия, и направи всичко възможно да влоши българо-руските отношения до краен предел.     \n \t\n", "date": "2018.06.01", "title": " Нищо, но от сърце "}
{"url": "http://www.duma.bg/node/168040", "text": "\n- Такова унижение към бг правителство не си спомням от времето на Орешарски когато обяви спирането на ЮП, а Маккейн и другите двама му седяха отстрани да не вземе да се увърти в последния момент пред ТВ-то. Вчера бг делегацията нито посрещната, нито изпратена при скоропостижното си, предсрочно тръгване. Единствените руснаци на летището бяха обслужващия полетите персонал. А резултатът от визитата е точно равен на НУЛА. Затова и ББ си би камшика обратно, след половин ден в Москва, вместо планираните 2 дни. \n- наш бай Ганьо примиера ни Борисов гледам ходи да се дупи на червеното килимче пред цар Путин, то се извинява, навежда се, усмихва се ама от другата страна бая хладно беше. То народа е казaл един път стомничка, два пъти стомничка и на третия път се чупи, а пък Tиквуни вече колко стомни счупи и никой не му вярва. Най-накрая от два стола ще падне \n- Няма нищо конкретно, нищо ясно ! Да отиде Б.Б. в Парламента и да каже какви договорености е постигнал, а също и министрите, които заведе в Русия. Да се обсъди всичко, а не - както той е свикнал, всичко да прави на своя глава и да говори според конюнктурата, да импровизира със заучени фрази. Европейското турне вече свърши ли ? В България има проблеми за решаване, а министрите са свикнали да чакат какво ще каже слънцето. Предстои поскъпване на ток, парно, вода - ще хареса ли това на хората ? \n- Тиквата отиде, за да спечели русофилите в България. Путин пък го прие, за да си попълни колекцийката от \"лидери\" на ЕС, които му ходят на крака да му се молят за разни неща. Резултати няма да има. И това го знае всяко хлапе. Русия няма да прави бизнес с България, докато на власт са измекяри като сегашните в Парламента. А и за какво сме им? Газ няма от кой друг да купуваме, АЕЦ вече сме си го платили. Боли ги! \n- \"Браво на Бойко Борисов! Записа се в историята, като отговорен и добър политик! Няма кой да го стигне! Тези, които го плюят са безпомощни глупаци!\" - Защото никой премиер не е загробвал България с 30 милиарда заеми, и не е заковавал държавата твърдо на последното място в Европа! \n- Много добре го приеха БОКо казвате... Но през цялото време на срещата Путин пронизваше с леденостуден поглед БОКо, а Кратунестия трепереше кат' трепетлика, гласеца му чезнеше, и не се чуваше даже при опита му да се оправдае за спирането на рускобългарските енергийни проекти, молейки се неистово за прошка и милост... \n- Опита се и да се шегува , малко да разтопи ледовете , каза - благодаря ви, че сте поръчали топло време. Обаче и Путин и Медведев като го знаят колко е целувателен, стояха на крачка разстояние. \n- Ако разбирам правилно - мечтите за хъб-а на Боко-Боко умряха... Той беше от тези дето най-много реваха срещу Белене, срещу Южен Поток и срещу Бургас-Александропулис. Не само рева, но и еднолично взе решения да се спрат тези проекти. Сега отива и почва да се моли, защото България от втората по бедност държава в Европа стана първа в следствие на неговото некадърно управление. \n- Какво да очакваме от нашия Тиквоч? Всеки ден си мени мнението по няколко пъти.Никой не го взима на сериозно. Дебелия мечок отдавна е станал за посмешище. Особено пък с футболните си умения. Такъв смешник няма по света. \n- Абе къде е Боко бе? Няма едно гък по телевизиите повече от 12ч откакто се е прибрал спешно на родна земя?! \n- Къде е Цецо? Да чуем една хвалебствена тирада за вселенските постижения на вожда му? За мен това е такъв шут в южната част на гърба на банкянския гражданин, дето ще му държи влага поне докато си даде оставката...А може и след това. Никой не е \"посрещан\" и \"изпращан\" в Русия по тоя начин! Един вид, казаха му с сурата \"Ей, пич, наслушахме се на бълвочи! Земай си тайфата и дОма!\"...   \n \t\n", "date": "2018.06.01", "title": "Наз@ем от мреж@та"}
{"url": "http://www.duma.bg/node/168041", "text": "Под мотото \"Подари усмивка\" БНТ ще отбележи Международния ден на детето, като покаже на екран повече от 120 талантливи деца от цялата страна. Празничното издание на \"Децата на България\" ще бъде излъченo в събота от 14,55 часа по БНТ1. \nВодещи на телевизионното предаване ще са Драгомир Драганов и певицата Йоанна Драгнева. Те са убедени, че децата на България заслужават нужното поощрение за своя талант и вярват, че ефирът на обществената телевизия е точното място. \nС богата музикална програма малчуганите ще покажат таланта си, а в празничния спектакъл ще се включат и изявени танцьори, доказали дарбата си в престижни конкурси. \nРежисьор на празничната продукция на БНТ е Станислав Терзиев, отговорен оператор Здравко Ружев, а монтажът е дело на Филип Петков. Редактори на предаването са Розмари Драгнева и Драгомир Драганов, а изпълнителен продуцент - Кристина Матеева. Делегиран продуцент на формата \"Децата на България \" е Федя Тодорова. \nБНТ припомня, че от края на 2015 година националната телевизия периодично организира концерт-спектакли \"Децата на България\", с които разкрива пред зрителите таланта на българските деца, изявени във всички музикални жанрове, в сценичните изкуства и художествените спортове. \n   \n \t\n", "date": "2018.06.01", "title": "БНТ показва \"Децата на България\" на 2 юни "}
{"url": "http://www.duma.bg/node/168042", "text": "За проблеми с финансирането и предстоящото окончателно закриване на телевизия БиТ прогнозира Иван Бакалов от e-vestnik.bg. \"В момента няма финансиране, останалите там 20-ина служители с целия технически и друг персонал не са получили заплатите си за април месец. Собственикът и шеф на телевизията Мирослав Янев рядко се вясва там и при последната си среща със служители е заявил, че не може да разчита на обещаното финансиране за телевизията и ще търси нови инвеститори. В срещата дори е станало дума за обявяване на фалит. От тази среща до днес той не се е появявал в телевизията\", пише колегата. Бакалов твърди, че служителите в БиТ тв не коментират публично, защото се надяват все пак да получат дължимите заплати.  \nМедията смени собственика си през март. Тогава новият шеф Мирослав Янев съобщи, че ще прави модерна интерактивна развлекателна телевизия, свързана със социалните мрежи и интернет. Промяната обаче доведе само до свалянето на куп предавания на БиТ тв, от постовете си бяха освободени и редица ръководни кадри, както и водещи на авторски предавания. Рокадите накараха външни наблюдатели да прогнозират края на медията, а някои дори предположиха, че тя ще бъде закрита след приключването на българското европредседателство. \n\"Сегашният собственик на БиТ Мирослав Янев, представен като продуцент, работил в чужбина и т. н., или е голям наивник, че се е надявал да го финансират да си прави телевизия, или е откровено подставено лице, използвано да закрие телевизията. За което би трябвало да получи възнаграждение, освен ако и за това не са си спестили парите кукловодите, които седят зад сделката\", коментира Бакалов. Той обаче смята, че парите вероятно са дошли от среди, близки до управляващите. У нас има кой да плаща пари за медии, за да им запуши устата, добавя той. \n    \n \t\n", "date": "2018.06.01", "title": "БиТ тв останала без финансиране"}
{"url": "http://www.duma.bg/node/168010", "text": "Събрали се \"гладичките умовце\", титулувани МОН, турили си \"важните кокоши физиономии\", почесали своя \"мозъчни ревматизъм\", изстъпили се гордо връз политическото гюбре, па изврякали историческо решение.  \nА именно: Вън публицистиката на Ботйова от българското училище! Обяснения няма, аргументи - хептен. Кои сме ние, прочее, та искаме обяснения от министерските \"мудрословеснейши патки\", тез повелители на знанието и просвещението! \nОбаче! \nНищо не идва на празно място. \n*** \n1929-а. Появява се една книжка с цвят на плъх - \"Чий е Ботев? Нравственият лик на тая зловеща личност\". Авторът е псевдоним. Макдъф. Зад Шекспировия герой, който убива тиранина Макбет, се крие свенлив юнак - Петър Наумов. Журналист, когото никой не знае и не помни.  \nАко прочетете тази книга (само с противогаз!), ще \"научите\", че Ботев е един \"жестокосърден идол\", един \"панаирджийски глинен великан\", един \"долнопробен идеал\", който е \"причината за моралното и гражданствено падение на съвременната младеж\" и \"компрометира устоите на целокупното отечество за целите на една тъмна мафия\". \nБотев е символ на \"човешката помия\", на \"моралната мизерия, липсата на характер, невежеството, интелектуалната ограниченост\", на \"тъмните и необуздани животински нагони\", на \"зловещият хормон, от който била преситена неговата кръв\", на \"животинската завист спрямо по-даровитите, по-уважаваните, по-издигнатите\".  \nТой е \"тавански хайдутин\", \"книжен революционер\", който \"се бори с турчина на сцената на Войниковия театър, колкото да олаби своя нагон\"; \"безпримерен егоист и лицемер\", който \"монополизира ролята на най-голям вдъхновител на българския народ\"; властолюбец, поискал \"да стане некоронован султан на революционните комитети\"; \"бъдещ Цезар\", с \"преторианска гвардия от 10-15 скитници и нехранимайковци\", който \"се обкръжи с ореола на легендарен херой, та да изправи бунтовнически престиж срещу своя съперник - Левски\". Към него Левски е \"запазил в душата си най-голямото презрение и отвращение\" и \"осуетил неговите грандомански диктаторски планове\", а Ботев, този \"гениален престъпник\", който \"има пръст в погубването на Левски\", оплакал Апостола, за да пипне едни парици...  \nИ най-сетне - повел чета поради \"тънка егоистична сметчица\" - \"мислел, че черната, опасната работа е вече свършена и че той отива само да събира плодовете\". И \"създаде от тоя поход една безпримерна хекатомба пред олтаря на своето лично \"аз\" и написа една от най-черните страници в българската история\", и така \"постигнал двете цели, които гонел: затриването на четата и плячкосването на славата на най-големия революционер (Левски - б.а.)\". \nИзобщо - Ботев е \"вероломен демон на разрушението\", на \"нечовешки егоизъм и необуздана грандомания, подсладени с безпримерна тартюфщина\", \"който не се умори да съсипва и мрази\", \"чийто живот е просмукан от непресушима злъчка, омраза, злоба и жажда за разрушение и смърт\", а писанията му са \"напоени с яд, злоба и омраза\". \nТази смрад (и още 100 пъти по толкова) прелива от пасквила на Макдъф. През 1930 г. Петър Динеков нарича този пасквил \"най-глупавата и долна книга, която някога е излизала на български език\". Ще минат 80 години и на български език ще излезе една също толкова долна, помийна книга, само че за Левски.  \n*** \n1992-а. Макдъф изпълзя из небитието. В нарочно указание министерските \"мудрословеснейши патки\" наставляваха българските учители \"да не наблягат много на Ботев, Левски, Каравелов и Раковски, защото те не се ползвали с добро име в тогавашното общество\". Кое общество?! На \"нашите чорбаджии\", \"тези народни пиявици\" с \"дървените мозъци\" и с \"бегемотски кожи\", които наричат работниците за освобождението на българския народ \"вагабонти, шарлатани и чапкъни\"?! Очевидно. \n *** \n1993-а. Макдъф се появи за трети път. \"Литературен форум\" публикува \"Размишления под една разстреляна икона\". Авторът не се крие. Пъчи се. Любен Дилов, писател фантаст. Отдаден на високоинтелектуалната мисия да отърве българския народ от една фалшива икона, от един кух монумент, от един зловреден идол.  \n\"Повечето паметници са кухи. Повечето икони възвеличават и освещават до святост качества, чиято обществена стойност днес вече е съмнителна\", пише фантастът. С надеждата да постави \"началото на ново иконоборство, което да преобрази народа ни\" и да прочисти националната история от лица със съмнителна обществена стойност като Ботйова (другото \"съмнително лице\" е Вапцаров). \nБотев виновен! Защото е \"първият и най-пакостен пример в нашата история\" и вдъхновител на \"всички тоталитаристично-тотемистични движения у нас - националистически, фашистки, комунистически\". Защото вместо да си пише стиховете във Влашко, извършил терористичен акт, превзел \"Радецки\" и погинал театрално, безсмислено и безоправдателно.  \nБотев е виновен! За това, че \"със своята екзалтирана непригодност за военачалник\" погубил \"още сто храбри българи\"; че фанатизмът засилил неговата \"природна параноя\", създал му \"фалшива себепредстава\"; че не се опазил, не се съхранил за поколенията и си останал едно \"регионално явление\"; че вместо \"да трупа необходимата интелектуална култура\" се захванал да освобождава България; че не проумял защо \"Шекспир, Гьоте и Петрарка не са писали бунтовни стихове, а Вазов не е водил чета в Балкана\"; че пожертвал живота си за някакво \"население с предрационално тотемистично мислене\". \nБотев е виновен! Защото с тази си неразумна саможертва изкривил съдбовно \"представата ни за мисията на интелектуалеца\"; подсилил \"разрушителните, идолопоклоннически инстинкти на масите\", на оня \"масов човек, който открай време, воден от някакво знаме, прострелва дробовете на ближния си или му изтръгва сърцето\". ..  \nКогато НАТО бомбардира Белградската телевизия и уби 16 журналисти, фантастът, кристалният интелектуал възкликна: \"Ами ако ударът беше върху сръбската кланица? Кланицата дава месо на хората. Едно и също е отношението ми\". Не, фантастът не бърка слово със свинското. Месото е несравнимо по-голяма ценност. \"Месото е по-важно от думите. Аз мога да ям месо мълчаливо\"...  \n*** \n 2004-а. Макдъф се появи за четвърти път. Загърнат в академична тога, украсен с научни титли. Академичният съвет на Факултет славянски филологии на СУ \"Св. Кл. Охридски\" изхвърли публицистиката на Христо Ботев от кандидатстудентския конспект.  \nЗащото \"съдържа твърде много алюзии към онези времена\"; е \"неразбираема за днешните деца\", които \"не познават културно-историческия и политическия контекст на онова време\"; защото \"сложността на тези произведения предизвиква ужас и отвращение у децата\"; \"не говори никой от сегашните езици на толерантността\"; \"няма ангажимент към красивото и доброто като универсални категории\"; и защото обучението по литература трябва да се освободи от излишния баласт. От Ботев. \nДецата не знаят и не трябва да знаят своята история. Не разбират и не трябва да разбират посланията на времето. Знанието е опасно. Свободата - вредна. \"Онова време\" е кодовото име на 5-вековното турско робство. \"Онези времена\" са величавото Българско възраждане и неистовите усилия за национално освобождение. Една орда деконструктори на Българската голгота вече бяха обявили робството за благотворно присъствие, Възраждането - за измишльотина, апостолите - за актьори от селска вечеринка. \nМакдъф осъди Ботев като морален изрод, суетен и себичен демон, погубител на Левски, БРЦК и на 120 момчета, а словото му отрече като \"зла, разрушителна стихия\".  \nФантастът осъди Ботев като екзалтиран, фанатизиран параноик, който изтръгва сърцето на ближния си. \nИ двамата отричат личността на Ботев, неговия живот, неговата гибел, неговата безсмъртност. И неговото слово. Според академичния Макдъф публицистиката на Ботев е нетолерантна, тя говори с езика на омразата, на нетърпимостта, тя е грозна, зла, уродлива, варварска, ужасна и отвратителна. И предизвиква ужас и отвращение. \nКъм кого да е толерантен Ботев? Към робството? Към поробителя? Към \"дивия, варварския и безчовечния турски ярем\"? Към \"цивилизованите европейски вълци\"? Но! Щом Ботев е грозен, зъл, уродлив, ужасен, отвратителен и престъпен, значи робството е красиво, мило, добро, привлекателно, богоугодно и душеспасително. А свободата, достойнството и саможертвата са криминални символи на някакво първобитно варварство.   \nЗа щастие, каза академичният Макдъф, публицистиката на Ботев не е актуална. Ботев - също. Той е просто една \"злободневна асоциация\", една \"неразбираема алюзия\".  \n*** \n2006-а, 130 години от гибелта на Ботев. Макдъф отчете величави успехи: 80% от гимназистите не знаят кой е авторът на \"Хаджи Димитър\", 97% не са чели \"Смешен плач\" и не знаят що е това Парижка комуна. Но пък 87% знаят \"Води ме в някоя квартална кръчма\". Социологическото проучване предизвика кратковременен смут в общественото съзнание, 2-3 есеистични вопъла и поредната порция вайканици. И всичко потъна в обичайната политическа смрад и безпросветна кал. А гимназистите, техните родители и учители дружно запяха \"Води ме в някоя квартална кръчма!\", поръчаха си по две умрели от студ бири, па замятаха упоителни и високопатриотични гюбеци, убедени, че формулата на успеха включва само \"компютри и английски\" и изключва императивно тъпи въпроси като \"Кажи ми, кажи, бедний народе, кой те в таз робска люлка люлее?\".  \n*** \n2011-2012-а. Макдъф се появи за пети път. Комисията за защита от дискриминация (КЗД) констатира дискриминация \"по възраст\" в \"На прощаване\" - \"младите са прокудени, немили, клети, недраги\". При това - прокудени от \"турска черна прокуда\". \nКЗД постанови в еди-кой си учебник \"да бъде спестен и заменен с друг текст\" следният цитат: \"да гледа турчин, че бесней над бащино ми огнище\"...   \nКЗД разпореди в друг учебник \"да бъде спестен и заменен с друг текст\" следният цитат: \"Той беше Мунчо. Като позна главата на любимия си Русияна, той вторачи яростни, безумни очи в нея и изригна в един дъжд от плюнки, една колосална попръжня против Мохамеда и султана. Обесиха го на касапницата. Тоя луд беше единственият човек, който се осмели да протестира\". Това е финалът на \"Под игото\". Поантата. Смисълът и посланието.  \nВ трети учебник КЗД изиска \"подходящ коментар\" на \"Една българка\" и \"Опълченците на Шипка\", щото \"анализът ненужно и небезпристрастно акцентира върху цитати, извадени от контекста\", \"турците са с всички характеристики на врагове\", а българите \"с всички характеристики на герои\".  \nКЗД похвали един учебник, в който пише: \"Османската полиция заловила Апостола и съдът го осъдил на смърт\", защото \"Османската полиция е изпълнявала служебните си ангажименти, за османската полиция Левски е бил нарушител на реда. Такава е била политиката на империята\". \n*** \nМеждувременно Макдъфите - социолози, псевдописатели и псевдоисторици - вилнееха и върлуваха. И постановиха, и отсъдиха:  \n\"Ботев и Левски са момчета с девиантно поведение, които при други обстоятелства щяха да станат престъпници\"; Левски е \"детеубиец, българоубиец, кървава икона, баща на мутрите\"; Баташкото клане е \"дълбоко закостенял антагонизиращ националистически мит, който трябва да бъде деконструиран\"; \"Априлското въстание е селска свада\"; Освобождението - робство, робството - рахатлък; няма българи - има османска нация, ерго - Ботев и Левски са си едни чисти османлии; \"Под игото\" е \"националистически идиом\". Ето ви наниз от идиоми: \"Националистическо куче се шири в каруца като пет пари в кесия и я кара през куп за грош\"... \nМакдъф едва не се задуши от праведен бяс. Тъпите българи избраха своя любим роман - \"Под игото\" - \"един посредствен, примитивен роман без литературни качества\", защото \"е прекалено български, архаично български, овехтял, спарен, неразбираем за децата, написан на един мъртъв език\"... И окончателната присъда: \"Добрата библиотека е онази библиотека, в която няма нито една книга от Вазов. Дори в тази библиотека да няма никаква друга книга\"...  \n ***      \n2018-а. Министерският Макдъф блесна отново. Разпарчетоса \"Под игото\"; пакетира Черноризец Храбър с Бокачо и \"Отечество любезно\" с \"Моето семейство и други животни\"; като сущи Бай Ганьо простреля Алеко; и низвергна Ботевата публицистика от българското училище.  \nСтуденти по журналистика, непрочели ни \"Политическа зима\", ни \"Смешен плач\" (за \"Наместо програма\" и дума да не става!), си мислят, че Великата френска революция и Парижката комуна са едно и също събитие, но за \"компенсация\" са убедени, че лорд Биконсфилд и Дизраели са две отделни личности. Те не са чели \"Народът вчера, днес и утре\", защото не трябва (императивно!) да имат нищо общо с народа вчера, с народа днес и с народа утре. Стигат им \"компютри и английски\", за да преуспеят! Така повеляват \"безцветните и спекулативни личности\", за които \"мъдростта е парата, вярата е дебело прасе, надеждата е пълната гуша\".  \nА Ботев? Той е баласт, предназначен за изхвърляне. Той не е актуален. Ето го неактуалният Ботев:  \n\"Тука се подиграват с имотът ти, с животът ти, с трудът ти, с децата ти и с най-свещените предмети на твоето човеческо съществование, а ти мьлчиш като риба, търпиш като вол, молиш се богу като последния грешник и чакаш второто дохождание на Месия, за да добиеш награда за своите петивековни страдания! Какво искате от подобен народ? Той е роб, и роб безусловен, и аз имам пълното човеческо право да го прокълна от сичкото си сьрце и душа, ако той и занапред остане така равнодушен кьм своята горчива съдба. Проклет да е, ако той не въстане против своите кръвопийци!\".  \n*** \n      \n \t\n", "date": "2018.06.01", "title": " Изхвърлиха Ботев! Пак!  "}
{"url": "http://www.duma.bg/node/168013", "text": "\"Първи юни е ден за равносметка, независимо дали си в управлението или в опозиция\" - Г-н Богданов, писахте двойка на правителството за грижата към децата. Най-ниската оценка, откакто подготвяте \"Бележниците\", които опират до редица проблеми, пренасяни от година в година, но недочакали адекватни реакции. Защо? \n- Децата и семейството не са били водещ приоритет на нито една политическа сила в България. Като казвам приоритет, имам предвид ясна и последователна визия накъде да вървим, така че детето да става ценност за обществото. Когато нито тези, които ни управляват, нито тези, които са в опозиция, имат в програмите си ясни приоритети, няма как да нямаме двойка в \"Бележник\"-а. Двойката е само изражение на това, което не се прави за децата, и че не спазваме дадените обещания към тях в стратегически документи. Тя е двойка за всички и от нея трябва да се срамуваме всички. Тази двойка е за правителството, но и за всички партии. \n- Може би с изключение на БСП, която във всички свои документи извежда на преден план грижата за децата и майките. \n- Като граждански организации не участваме пряко в управлението, нито в НС, нито в институциите. Ние предоставяме конкретни услуги за децата всеки ден и час. За тези деца, които са били бити, унижавани и уязвими. Работим и с тези, които нямат проблеми, но са уязвими само защото са деца.  \nЩе дам само два примера за липса на политическа воля. Първият е за детското правосъдие. Има много случаи, в които дете е разпитвано по 7-8 пъти, след като е станало жертва на сериозно насилие - било е бито или изнасилено. То разказва пред службите как точно е станало това, даже и в съдебната зала в присъствието на извършителя. Това не е щадящо правосъдие за дете. Ако детето е било насилено, то 8 пъти повече се насилва от институциите. Деца под 14-годишна възраст се наказват за неща, за които възрастните не носят отговорност - бягство от къщи, дребни кражби, употреба на алкохол и пр. \nВторият въпрос е свързан със създаването на институция на детски омбудсман. България е от малкото страни в региона и в Европа без такъв орган. Нито една партия не поставя тези въпроси. Ами детската бедност? Тя е най-високата в ЕС. \n- Неотдавна Георги Апостолов, председател на УС на мрежата, каза: живеем в държава, която постепенно убива децата си. Силни, но правдиви думи, защото виждаме как и малкото, което прави държавата, се размива в обещания за някога... \n- Не само убиваме децата си, но убиваме човешкия си капитал. Водещото в правенето на политиките е извличането на политически дивиденти. А те са краткосрочни - в рамките на следващите избори и следващия мандат. Не всичко обаче трябва да е в името на войната за гласоподаватели. Има решения, които са трудни и въпреки общественото мнение и гласоподавателите трябва да се вземат. Това са най-трудните политически избори, такива са и темите за децата и семействата. Тези теми се използват днес за популистки цели. Примерите са много. Политическата ни класа е слабо образована по темата за човешките права и още по-слабо образована за детските права. А в правенето на обществените политики в основата са правата на човека. Убиваме децата си от некомпетентност и не изграждаме и развиваме човешкия капитал от желание за домогване до власт. \n- Благосъстоянието на децата на България не се подобрява въпреки гръмките уверения на управляващите, че има пари, икономиката е във възход и т. н. Дори майките нямат вече толкова големи очаквания към държавата. Тогава? \n- В най-големите световни икономики като САЩ и Китай има най-големи неравенства и живот в бедност. Но ние сме част от Европа, солидарността и социалната защита трябва да са във фокуса на всяко политическо усилие, дори и когато става дума за икономически реформи. Пример в тази посока е последната наша публична реакция, свързана с хазартния бизнес. Национална мрежа за децата е гражданско обединение и това, че застанахме срещу хазартния бизнес, рекламния бизнес и част от медиите, е не защото имаме личен или секторен интерес. Напротив - ние сме от губещата страна, защото няма да бъдем отразявани и ще бъдем нападани. Важното обаче е децата и семействата да бъдат предпазени от ежечасовата агресивна рекламна кампания на хазарта. Редица семейства загубиха домовете си вследствие на хазарта и е наглост хазартът да се нарича \"единствената мечта на народа\". \nСоциалната ни политика е твърде повърхностна. Тя изостава значително от сектор Образование. Но няма и политическа сила, която аргументирано, ясно и визионерски да настоява за промени в социалната политика. Ето, майките на деца с увреждания, които протестират, ясно казват: \"Искаме реформа\", \"Системата ни убива\". Тази реформа никой не знае каква да бъде и как да изглежда, особено сред управляващите. Визия и действия трябват на днешната политическа класа, а това драматично липсва! \n- Демографията не е интересна за политиците, защото не печели избори. Вашето мнение? \n- Демографията е политиката към семейството. И да, тя не само не печели избори, но изисква познания и целенасочени действия от парламентаристи, политици и общественици. Демографията не е във фокуса на управлението и платформите на партиите, защото тя не печели избори. Със сигурност обаче политиките в тази посока ще донесат \"печелене на избори\" по-нататък. Често политиките по демография се разбират само като помощи и социални услуги, а това е изключително неправилно. Благосъстоянието на детето и семейството изискват по-широки реформи, които никой не прави. Това са данъчни реформи, качествено здравеопазване и образование, грижа към най-малките от 0 до 6 години, достъпен транспорт и заетост. Фокусът обаче е върху заетостта и икономическия просперитет на семейството, което е добре, но е твърде недостатъчно. Ако няма къде детето да отиде на детска градина и ясла, ако училището е непривлекателно, ако детското здравеопазване е толкова лошо, че трябва да обикаляш 13 болници в София, за да се разбере какво е заболяването, родителите няма да искат да имат повече от едно-две деца. Защото в България е неимоверно трудно да се отглеждат деца. \n- Едва 50 хиляди бебета са родени миналата година - по-малко, отколкото през Втората световна война. Това е страшно, но стряска ли някого? \n- Това, че раждаемостта е най-ниска и тенденциозно върви надолу, не само не стряска никого, но и не се мисли в перспектива. За политическата класа фокусът е изместен - както казах, до следващите избори. Когато имаш краткосрочен кръгозор, няма как да се интересуваш от дългосрочния, защото той е далеч от твоите партийни цели. Бебета се раждат тогава, когато семейството е сигурно, че може да им се даде най-доброто като образование, здравеопазване и социална защита. Хората са несигурни в тези сектори и затова има миграция към големите градове и чужбина. Раждаемостта е намаляла и в ромските квартали, защото хората не виждат сигурност. \n- С какво помага Националната мрежа за децата за някаква промяна в това море от проблеми пред бъдещето на България? \n- Работим в трудна политическа ситуация, където нито демографията, нито политиката към детето и семейството са във фокуса на партийните централи. Още по-лошо е отношението към неправителствените организации, които често са нападани от партиите, отново в гонене на тесни партийни интереси и борба за гласове, в търсене на виновник за нечии политически провали. Всъщност неправителствените организации са съюзник на държавата в предоставянето на услуги за деца и хора от уязвими групи. Сред тях са и най-маргиналните общности, най-тежките случаи на насилие и бедност, които нито една държавна институция не достига. \nВъпреки тези трудности членовете на Националната мрежа за децата са работили и са достигнали през 2017 г. до 73 624 деца, 21 718 семейства и са обучили и работили с 11 661 професионалисти - социални работници, психолози, учители, съдии, полицаи. Всяка година раздаваме над 5 т почистващи продукти от дарители, които достигат до 39 организации в 27 населени места. Всяка година издаваме годишния ни доклад \"Бележник\", който показва какви са проблемите на децата в България, и правим конкретни препоръки към държавните ведомства и политиците, което е огромен доброволен труд на десетки специалисти от неправителствения сектор. \nАко ме питате дали това е достатъчно, бих казал \"Не\", защото потенциалът на неправителствените организации в България е доста по-голям. Можем да оказваме още по-голяма помощ и подкрепа за най-страдащите и онеправдани хора от обществото. Просто няма необходимите политически и държавни условия за това.   \nАпелът ми към политиците е, че ако искат да са печеливши, трябва да инвестират в децата и семейството. Магистралите и инфраструктурата са важни, но човешкият капитал е този, който носи истинската печалба на нацията ни. Честит първи юни на всички!      \n \t\n", "date": "2018.06.01", "title": " Кога децата ще станат политически приоритет?"}
{"url": "http://www.duma.bg/node/168043", "text": "Защитата на свободата на медиите да бъде включена в многогодишната финансова рамка на ЕС, настояват от Европейската федерация на журналистите (ЕФЖ). Съюзът на българските журналисти у нас цитира отвореното писмо, което колегите са изпратили до еврокомисарите Мария Габриел и Гюнтер Йотингер. В документа се посочва, че медийните свобода и плурализъм не са споменати изрично в документа, който ще определи таваните за бюджета на ЕС в периода 2021-2027 г. \n\"Последните събития в ЕС показаха, че медиите и свободата им трябва да бъдат защитени в името на демокрацията, на обществения дебат и дори на живота на разследващите журналисти. За съжаление положението с медийната свобода се влошава в Европа. Много европейски държави не успяват да гарантират адекватна среда за журналистите. Свидетели сме на тревожни развития, например в Полша, Унгария, Франция, Испания и България и др. Убийствата на Ян Куцяк в Словакия и на Дафне Каруана Галиция в Малта бяха само тъжни примери за върха на айсберга\", посочват от ЕФЖ. \nЗаедно можем да създадем бъдеще, в което представителите на медиите могат реално да вършат работата си без страх, се казва в изявление на зам.-председателя на ЕФЖ Надежда Ажгихина. От СБЖ уточняват, че федерацията е най-голямата журналистическа професионална организация в Европа и представлява колеги от 44 държави, сред които е и България. \nДУМА припомня, че преди дни стана ясно, че Европейската комисия предлага в бюджета на ЕС за периода 2021—2027 г. финансирането за програма \"Творческа Европа\" да се увеличи на 1,85 млрд. евро. Тази част от бюджета на ЕК подпомага европейските сектори на културата и творчеството, както и аудио-визуалните произведения. \nВ частта \"медиа\" е предвидено с малко повече от милиард евро да продължи развитието, разпространението и популяризирането на европейски филми, телевизионни програми и видеоигри. Предвижда се да бъдат инвестирани повече средства в рекламата и разпространението на европейски произведения на международно равнище и в новаторските подходи при разказването на истории, включително виртуалната реалност. Ще бъде създадена онлайн директория на филми от ЕС, за да се увеличат достъпността и видимостта на европейските произведения. \n 609 млн. евро от новия бюджет ще бъдат предназначени за насърчаване на европейските сектори на културата и творчеството, предвиждат плановете на ЕК. Ще бъдат създадени проекти за сътрудничество, мрежи и платформи, които ще свързват талантливите хора на изкуството от цяла Европа и ще улесняват трансграничното сътрудничество между творците, прогнозират от Брюксел. 160 млн. евро пък са планувани за организации, работещи в сектора на културата и творчеството. Средствата ще се използват и за насърчаване на сътрудничеството в областта на културната политика в целия ЕС, за поощряване на свободата, разнообразието и плурализма на медийната среда, а също и за подпомагане на качествената журналистика и медийната грамотност, анонсираха намеренията си от ЕК чрез официалния си сайт. \n  \n    \n \t\n", "date": "2018.06.01", "title": "Колегията иска пари от ЕС за медийната свобода   "}
{"url": "http://www.duma.bg/node/168044", "text": "Неблагоприятните преживявания в детството водят до рисково за здравето поведение в зряла възраст, сочат данните на проучване на д-р Румяна Динолова от НЦОЗА. Изследването доказва връзка между различните видове неблагополучия във възрастта до 18 г. и пушенето, употребата на алкохол, рисковото сексуално поведение и затлъстяването в зрялата възраст на човека. \nФизическото насилие в детството увеличава двойно риска от множество сексуални партньори и 1,7 пъти този от злоупотреба с алкохол. Емоционалното насилие повишава риска от пропушване в ранна възраст 3 пъти, двойно скачат риска от ранна сексуална активност, 2 пъти рисковете от множество сексуални партньори и злоупотреба с алкохол. Преживяното в детството сексуално насилие увеличава риска за ранна сексуална активност и вероятността за множество сексуални партньори два пъти и половина, както и 5 пъти риска от затлъстяване. \nНасилието и пренебрегването в детството са широко разпространени, сочат данните от проучването. Близо 41% от анкетираните са преживели емоционално насилие, 28% - физическо, а 11,3% - сексуално, а 9,3% от участниците в изследването споделят, че са били физически пренебрегвани.      \n \t\n", "date": "2018.06.01", "title": "Неблагополучията в детството водят до лошо здраве в зряла възраст"}
{"url": "http://www.duma.bg/node/168056", "text": "Общинският лидер на ДПС в Бяла Слатина Касъм Касъмов е заподозрян в кражба на ток. Вчера десетки полицаи и жандармеристи се изсипаха в циганската махала във врачанското с. Галиче, защото екип на ЧЕЗ разкрил, че Касъмов е прокарал незаконен подземен кабел от близкия трафопост до огромната фамилна къща. От енергоразпределителното дружество отдавна имали съмнение, че ромският бос краде ток, но едва сега разкрили схемата му. Касъмови плащали нищожни сметки за ток и вероятно повече от 5 години са се снабдявали с безплатно електричество. По случая е заведено досъдебно производство, уведомена е и прокуратурата. \nПрипомняме, че на частичните местни избори в Галиче Касъмов и ДПС публично агитираха за кандидата за кмет от ГЕРБ Страхил Стоянов, който в крайна сметка спечели с двайсетина гласа пред Веселин Тушинов от БСП. Изборите в селото бяха белязани с многобройни сигнали за нарушения, затова социалистите искат касиране на вота. БСП подаде сигнали в прокуратурата за различни машинации, притискане на избиратели и дописване на хора в списъците. Малко преди първия тур общината в Бяла Слатина внезапно се сети да асфалтира улицата, която води до джамията в селото. \nКасъмов е общински съветник и лидер на ДПС в Бяла Слатина, бивш кандидат-депутат от движението. Беше сред задържаните с Ценко Чоков и първоначално бе смятан от държавното обвинение за част от неговата \"престъпна група\". Баща му Мехти пък е с влязла в сила присъда за източване на зърно от държавния резерв.   \n \t\n", "date": "2018.06.01", "title": "Хванаха лидера на ДПС в Белослатинско да краде ток "}
{"url": "http://www.duma.bg/node/168057", "text": "Премахване на тавана на пенсиите и приемане на Закон за възрастното население поискаха от Инициативен комитет, председателстван от ген.-майор Васил Върбанов. Подкрепа за декларацията с исканията са заявили 19 неправителствени организации. В нея се настоява от 1 юли 2019 г. да се индексират пенсиите за осигурителен стаж и възраст с механизма за преизчисляване на основата на средния осигурителен доход за предходната календарна година с отчитане на средногодишната инфлация за предходните 2 години. Настоява се от 1 януари 2019 г. минималната пенсия да стане 55% от минималната заплата, както и да се актуализират пенсиите за инвалидност и трудова злополука. Инициативният комитет е подготвил петиция и организира подписка в цялата страна. Подписалите се са над 5000 пенсионери. Декларацията и подписката са внесени в Народното събрание, Министерския съвет, Президентството и Институцията на омбудсмана. \nНад 52% от пенсионерите живеят в пълна бедност, 450 хил. преживяват със 164 евро на месец, а 854 хил. - със 102 евро, на прага на бедността са 600 хил. възрастни. Над 2 млн. пенсионери са със средна пенсия от 321 лв. - толкова е прагът на бедността за тази година. \nГен. Върбанов коментира, че някои решения на кабинета \"Борисов 3\" са дискриминационни, сред които е това за великденските добавки за пенсионерите. Според него таванът на пенсиите ограничава граждани, чиято трудова дейност е била съпроводена с голямо психическо и физическо натоварване и риск за живота - миньори, летци, моряци, енергетици, химици, служители от службите за сигурност.   \n \t\n", "date": "2018.06.01", "title": "Предлагат да падне таванът на пенсиите"}
{"url": "http://www.duma.bg/node/168058", "text": "Неефективното ръководство може да се окаже причината за проблемите в МВР, става ясно от функционалния анализ за усъвършенстване модела за управление в МВР. \"Офнюз\" припомня, че през февруари стана ясно, че правителството има намерение да преформатира министерството. На УНСС бе поръчан структурно-функционален анализ, очакват се препоръки и от Световната банка. Медията цитира части от доклада, в който се констатира, че проблемите в МВР може да идват не от лошо изпълнени задачи, а от неправилното им поставяне. \n\"Офнюз\" разполагат с документи, от които става ясно, че политическото ръководство на МВР е достигнало до прозрението, че проблемите във ведомството може да идват не от лошо изпълнение, а от неправилно формулирани от ръководителите задачи. Наложило се е виждането за промяна в начина на управление и за това, че реформите във вътрешното министерство не се заключават единствено до оптимизиране на личния състав чрез съкращения или където има нужда - назначения, добавят от медията.  \nКато проблем в анализа е посочена и липсата на ефективност при харченето на бюджета. Отчита се и неравномерно разпределение на администрацията, която на места е раздута, а на други - недостатъчна.     \n \t\n", "date": "2018.06.01", "title": "Анализ вини слабото ръководство за проблемите в МВР"}
{"url": "http://www.duma.bg/node/168059", "text": "В Русия Бойко Борисов се опита да поправи собствените си грешки от спирането на енергийните проекти, но според нас не успя. Това коментира вчера лидерът на БСП Корнелия Нинова. \"От посещението на премиера очаквахме много повече конкретика. За съжаление, както разбираме, не е имало срещи между българските министри и техните руски колеги по обявените предварително теми и споразумения. Нищо конкретно не е договорено\", подчерта Нинова. Тя обърна внимание, че Борисов се е извинил и потърсил прошка от Владимир Путин, но е по-важно да се извини на българския народ за пропуснатите ползи.  \n\"Борисов отиде, за да осигури газ за хъб \"Балкан\", но нищо подобно не е получил. Става ясно, че замразяването на \"Южен поток\" и \"Белене\" ще струва много за националния интерес\", категорична е Нинова. \"Надяваме се започнатият диалог с Русия да продължи на всички политически, дипломатически и икономически равнища, защото е в интерес на България. Добре е, че имаше срещи и на президента Радев, и на премиера Борисов. Чрез тези посещения се размразиха отношенията между България и Русия\", смята Нинова. Тя изтъкна, че БСП подкрепя изграждането на АЕЦ \"Белене\". \"Руската страна е готова да се включи, но едва след като България си изясни какво иска. Общите приказки очевидно не работят, а трябва да се дадат конкретни сигнали. Очакваме управляващите да внесат поне отпадането на мораториума\", поясни Нинова.  \nОт името на ДПС Мустафа Карадайъ поиска премиерът Бойко Борисов да отиде в Народното събрание, за да запознае депутатите с резултата от разговорите и срещите си в Москва, защото България е парламентарна република.  \nПремиерът прекрати визитата си ден по-рано, оправдавайки се с \"неотложни ангажименти\". \"Спешна\" се оказа срещата му с постоянните представители на правителствата на държавите членки на ЕС. Борисов престоя в Москва само 12 часа. Оказа се, че и министрите са го играли само антураж, Владислав Горанов се появи само за официалния обяд, Теменужка Петкова и Томислав Дончев бяха само слушатели на срещата с Путин. Петкова не разговаря дори с шефа на \"Газпром\", както се очакваше. Единствено Боил Банов проведе среща с министъра на културата. \nСамо час след пресконференцията на Борисов и Путин говорителят на руския президент Дмитрий Песков изрично подчерта, че няма договорка за доставка на руски газ за България. Така опроверга Борисов, който по-рано убеждаваше българските медии, че с европейския лъч на \"Турски поток\" ще се захранва хъбът \"Балкан\" и че там ще влизат 15,75 млрд. куб. м газ. Българите имат желание да получат отклонение, но въпросът е откъде, през кои граници, коментира Песков. Той посочи, че \"Южен поток\" е бил насочен директно към България, докато \"Турски поток\" вече е фактически реализиран и е трудно да се направи отклонение. Към момента няма как отклонението да се реализира, защото няма гаранции от страна на ЕК и България с оглед предишния опит, посече ни Песков. \nНачалникът на президентския кабинет Иво Христов отбеляза, че се е наложило лично говорителят на Кремъл да внесе \"отрезвяващи уточнения\". \"На самата пресконференция премиерът блъфира, че са се \"договорили\", докато руският президент информира, че е провел телефонен разговор с турския си колега предния ден и той не възразява едно отклонение на тръбата да премине през България. Сиреч Русия търси път за своята суровина към Европа, което ние представяме като постигната от нас договореност. Песков, за добро или за зло, разсея тази заблуда\", написа Христов във фейсбук. То не пропуска и приключването на премиерската визита \"в късни доби\". Според него посещението, макар и закъсняло с години, трябва да бъде приветствано, защото е стъпка към нормализацията на отношенията между двете страни.   \n \t\n", "date": "2018.06.01", "title": " В Русия Борисов се опита да поправи грешките си, не успя "}
