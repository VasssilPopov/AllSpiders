{"url": "https://duma.bg/maykrosoft-spira-edna-ot-sistemite-si-n188176", "text": "От американската корпорация \"Майкрософт\" съобщиха, че в най-скоро време ще спрат поддръжката на операционната система Windows 7. Тя ще прекрати своето обновление на 14 януари 2020 г. Но още на 17 април потребителите на Windows 7 ще получат съобщение с предупреждение. След спирането операционната система вече няма да бъде безопасна, тъй като на компютрите ще липсва защита срещу актуалните кибер заплахи. В момента 40% от пазара на програмно осигуряване е зает от системата Windows 7. Въпреки това \"Майкрософт\" взе решение за спиране на поддръжката й. Това се прави в полза на Windows 8, макар че тя не успя да спечели сърцата на потребителите.", "date": "2019.03.25", "title": " \"Майкрософт\" спира една от системите си"}
{"url": "https://duma.bg/svetovno-po-shamari-se-provede-v-sibir-n188175", "text": "В сибирския град Красноярск се състоя Световно първенство по шамари, в което до участие бяха допуснати само мъже, пише \"Метро\". Едри руснаци си разменяха плесници, които биха отнесли главите на хора с по-скромна физика. Правилата са лесни. Съперниците стоят на маса, гледат се в очите и си разменят яки удари с длани по бузите. Шамаросването продължава, докато един от участниците се откаже или бъде дисквалифициран. Победител в първия по рода си шампионат стана брадатият гигант Василий Камотски, който спечели и парична награда в размер на 30 хил. рубли (малко над 820 лв.). Всички участници в първенството се оказали професионалисти, усъвършенствали техниката си на биене на шамари с дълги тренировки. Експерти препоръчват на неопитните хора да не се поддават на подобни предизвикателства в домашни условия.", "date": "2019.03.25", "title": " Световно по шамари се проведе в Сибир"}
{"url": "https://duma.bg/natfiz-posreshtna-na-kraka-yan-englert-n188182", "text": "Проф. Ян Енглерт получи почетното звание Доктор хонорис кауза от Академичния съвет на НАТФИЗ \"Кр. Сарафов\". Тържествената церемония беше уважена от представители на академичната и културната общност, настоятели, преподаватели, студенти, журналисти. На крака, с аплаузи и под звуците на студентския химн \"Гаудеамус игитур\" присъстващите посрещнаха своя почетен гост. Деканът на факултет \"Сценични изкуства\" проф. Пламен Марков представи знаменития актьор, а ректорът проф. д-р Станислав Семерджиев му връчи почетното звание. Ян Енглерт започна обръщението си на български език. \"Ваше превъзходителство, господа професори, студенти, уважаеми гости! Изминаха 45 години от събитията, които свързаха професионалния ми живот с българската култура. Това стана благодарение на актьорската ми професия, която упражнявам вече почти 60 години. Отец Ередия влезе в живота ми и като Отец Ередия стоя тук пред вас, поемайки риска да изнеса лекция. Заставам пред вас и като дългогодишен педагог, академичен учител и ректор на варшавската Театрална академия от 12 години. Нека това ми послужи за оправдание: изправям се пред вас с надеждата, че това, което ще кажа, няма да бъде банално бълнуване. И за да не компрометирам лингвистичните си възможности, все пак ще премина на полски.\"", "date": "2019.03.25", "title": "НАТФИЗ посрещна на крака Ян Енглерт "}
{"url": "https://duma.bg/s-427-mln-evro-namalyavat-chuzhdite-investitsii-n188224", "text": "С 427,5 млн. евро по-малко са преките чуждестранни инвестиции (ПЧИ) в България през януари 2019 г. на годишна база. Това показват предварителните данни на Българската народна банка (БНБ). За сравнение преди година отбелязаха повишение с 228,7 млн. евро. Дяловият капитал (преведени/изтеглени парични и апортни вноски на нерезиденти в/от капитала и резервите на български дружества, както и постъпления/плащания по сделки с недвижими имоти в страната) е отрицателен и възлиза на 556,8 млн. евро през януари 2019 г. Той е по-нисък с 515,6 млн. евро в сравнение с година по-рано, който беше на минус с 41,2 млн. евро. Нетният поток на инвестиции на чуждестранни лица в недвижими имоти е отрицателен в размер на 0,1 млн. евро, при положителен нетен поток от 2 млн. евро за януари 2018 г. Най-големите нетни потоци по преки инвестиции в страната за януари 2019 г. са от Ирландия - 69,9 млн. евро, Люксембург - 24 млн. евро, и Холандия - 22,4 млн. евро. По предварителни данни нетният поток на преките инвестиции в чужбина за януари 2019 г. е положителен и възлиза на 20,7 млн. евро, при положителна стойност от 4,3 млн. евро преди година.", "date": "2019.03.25", "title": "С 427 млн. евро намаляват чуждите инвестиции"}
{"url": "https://duma.bg/otpochva-nadprevarata-za-vuzovete-n188195", "text": "МОН предвижда общо 43 276 места за нови студенти в държавите висши училища у нас тази есен, което е с 2700 бройки по-малко от миналата година, съобщи министър Красимир Вълчев. За прием за първи курс след средно образование местата са 36 984, останалите са за магистър, магистър след бакалавър и 2249 са за докторанти. Миналата година в държавните висши училища приемът е бил изпълнен на 93%. В частните вузове, където през 2018 г. бяха запълнени само половината от обявените места, тази година МОН ще разреши прием на 12 300 студенти, от тях за първи курс след гимназия - 8200. Приемът няма да е по-висок от броя на завършващите гимназия, смята министърът.  От 2016 г. МОН разпределя местата за прием по нов начин, като за държавните висши училища бройките по професионални направления зависят от оценката за научната дейност на вуза и от реализацията на завършващите на пазара на труда. Не е ясно по каква логика този подход не се отнася за частните вузове, чиито дипломи се признават еднакво от държавата. Министър Вълчев е съгласен, че кандидати за желани специалности като икономика например, с които обаче пазарът на труда е пренаситен, ще се пренасочат от държавните към частните вузове и че това \"подбива\" намеренията за обвързване на висшето образование с пазара на труда. Съображенията обаче били, че студентите в частния вуз сами поемали финансово риска да останат без работа след дипломирането си, а качеството на обучението би трябвало да се гарантира от акредитацията. Което в момента не е така.    По принцип идеята е държавата да увеличава приема за специалности, към които има слаб интерес или в сектора има недостиг на кадри (математика, физика, химия, ветеринарна медицина, енергетика, информатика и компютърни науки, хидроинженерство, проучване и добив на полезни изкопаеми, педагогика, педагогика за учители по предмети и др.). И обратно - да го намалява за професии, които вече са пренаситени с кадри - икономика, администрация и право например. През 2015 г. в държавните вузове приемът е бил за 58 000 нови студенти - с 14 700 повече от предвидения за 2019 г. Най-много - със 73% за 4 години са намалени бройките за администрация и управление. Спрямо 2015 г. увеличение има в медицинските направления - с 10% за медицина, 26% за фармация, 6,5% за здравни грижи. Очакват се промени в Закона за висшето образование, които ще позволят държавата да освобождава от такси студентите в професии, в които се очаква недостиг на кадри.  Тази година в 16 направления, които не са приоритетни и не са сред традиционните профили за висшите училища, ще бъде обявен нулев прием - за политически науки във Великотърновския университет, за социални дейности в Плевен, за обществени комуникации в Шуменския университет, за обществено здраве в СУ и др.     В дипломите за завършено средно образование ще се включват оценките по петте задължителни предмета, изучавани в ХІ и ХІІ клас - български език и литература, математика, физическо възпитание, гражданско образование и чужд език, както и оценките от профилираните предмети или тези от професионалното обучение. През 2022 г. ще се дипломират първите ученици, завършили средно образование по новата образователна структура, променена според училищния закон на ГЕРБ от 2016 г., напомни зам.-министър Таня Михайлова.  През 2020 г. ще завърши пък първият випуск десетокласници, обучавани по новата структура. Те ще получат свидетелство за завършен първи гимназиален етап, в което се вписват усреднените оценки по всеки предмет от VІІІ, ІХ и Х клас.  Проблемът обаче е, че според новия учебен план, създадени след приемането на закона, в ХІ и ХІІ клас повечето предмети вече не са задължителни - история, география, физика, химия, биология и т.н. - т.е. всички предмети извън споменатите 5 задължителни. Тези дисциплини във втория гимназиален етап може да се изучават само като профилирани, ако съответното училище предлага такъв профил. Ако примерно училището не предлага профил история, учениците завършват обучението си по този предмет в Х клас. Ако ученикът поиска обаче да кандидатства история в университет, ще му се даде право да използва оценката си от Х клас по този предмет, ако висшето училище я приеме като балообразуваща. Ако не - ученикът ще бъде ощетен, защото няма да може да получи висше образование по история.  Всяко висше училище само ще решава как да приема, дали да прави конкурс и кои предмети от дипломата за средно образование да са балообразуващи. Ако обаче кандидатстват за история абитуриент, който е изучавал предмета до ХІІ клас като профилиран, и едновременно - друг, който идва с оценката си от Х клас, двамата ще са неравнопоставени. А този с оценката от Х клас отново ще е ощетен, понеже вузът може да реши примерно в бала да удвоява оценката от дипломата и да не удвоява тази от Х клас. Това се отнася за всичките предмети и отсега може да се каже, че хаосът ще е неописуем. Най-чистият вариант би бил ученикът, учил история само до Х клас, да се яви на матура по този предмет след ХІІ клас, което пък ще го натовари допълнително.  Националното външно оценяване след Х клас ще е с брой точки, а не с оценки. То няма да се вписва в свидетелството за завършен първи гимназиален етап. Допълнителен план-прием ще има само за обединените училища (досегашни основни, които са се разширили до Х клас), те в момента са 68 и се очаква разкриването на още 3, обясни Таня Михайлова. След завършването на обединено училище ученикът може да продължи в ХІ и ХІІ клас в друго училище.               Спират се детските надбавки на родители, чиито деца в течение на един месец са отсъствали 3 дни без уважителна причина от задължителните предучилищни занимания или 5 учебни часа от училище. Еднократната помощ за първолаци ще се изплаща на два пъти - 50% в началото на учебната година и останалото в началото на втория срок, ако детето ходи на училище. Ако не - родителят връща на държавата получената в началото на учебната година сума. Това предвиждат законови промени, внесени от депутати на ГЕРБ в НС.       Не е тайна, че подобни мерки се взимат основно заради ромчетата, които в най-висока степен не ходят на училище или отпадат рано. По принцип посоката е правилна, защото явлението става все по-масово и ако държавата не вземе драконови мерки за ограмотяване на циганчетата, последиците за обществото ще са тежки и това не се нуждае от особен коментар. Обаче. Има един фактор, който се нарича бедност. И пак не е тайна, че има и етнически българчета, които не посещават училище, защото семействата им живеят в мизерия и не могат да осигурят дрехи и учебници на децата си, или се налага малките също да работят за елементарното изхранване.    Почти незабелязан от медиите остана огласеният неотдавна Работен доклад на службите на Европейската комисия за България - 2019. Убийствени са в него констатациите за неравенството у нас, \"което е основно предизвикателство\" (в брюкселския език думичката \"проблем\" липсва, тя е подменена с \"предизвикателство\"). Образованието на децата в България е тясно свързано със социално-икономическия статус на родителите, се казва в документа. Делът на бедност при децата на родители с ниска квалификация е 77,5% в сравнение с 3,1% за родители с висока квалификация. Достъпът до образование се характеризира с големи различия между селските и градските райони, както и между регионите. Семейният доход в гъсто населените райони е 141% от средния за страната, а доходът на ромските семейства с деца от слабо населени райони е едва 36% от средния доход.  През 2017 г. 39% от населението у нас е било изложено на риск от бедност или социално изключване. Изпитващите тежки материални лишения са 30% от населението - около 2,8 млн. души. Бедността е особено голяма сред възрастните, особено сред жените, хората с увреждания, ромите, семействата с три или повече деца и хората от селските райони. През 2017 г. 42% от децата са били в риск от бедност или социално изключване! Преждевременно напусналите училище са 12,7%, а при ромите този процент е 67% (!), в селските райони е 27,9%, в Северозападния регион - 21,6%) и в Югоизточния - 22%.  При тази реалност, ако се спрат и детските на живеещите в бедност и в мизерия, какво ще се случи? Нима децата им ще тръгнат на училище? По кой начин? Мерките не може да важат топтан - и за бащата със златните ланци, и за онзи с босите нозе. Преди учителите посещаваха домовете на бъдещите първолаци до един и се знаеше всичко за всеки от тях. Само че установяването на ситуацията за всяко дете изисква друг подход и много повече усилия от простото вмъкване на пет драконовски изречения в закона.  ", "date": "2019.03.25", "title": "Отпочва надпреварата за вузовете "}
{"url": "https://duma.bg/rok-festat-v-plovdiv-dobavya-oshte-15-imena-n188173", "text": "Нови 15 имена се включват към третото поредно издание на фестивала Hills of Rock, който ще се проведе на 28, 29 и 30 юни - Гребен канал, Пловдив. Ronnie Romero & Eridan ще нажежат атмосферата точно преди хедлайнера Whitesnake на 29 юни, а шведската банда Crazy Lixx фенове ще видят на 28 юни. За първа година рок фестът добавя специалната нова трета сцена Music Jam. Първите потвърдени артисти са категорична заявка за невероятно шоу. Австрийската банда Vision of Atlantis и българите Sevi и Concurent ще разтърсят публиката със зашеметяващите си изпълнения. Още групи, които ще разтърсят сцената, ще станат ясни съвсем скоро. Към най-голямото рок събитие у нас се включват и българските артисти Shadows Out Of Time, Life Light, Affection, A-Moral, Krekhaus, Oбратен Ефект, Kopriva, Innerglow, Les Animaux Sauvages и Остава, които ще се качат на сцената \"На тъмно\". Hills of Rock се реализира за трета поредна година и е част от програмата на \"Пловдив 2019 - Европейска столица на културата\". Организаторите припомнят, че до 31 март тридневните билети за фестивала са на цена от 160 лв., а от 1 април до 28 юни ще се продават по 180 лв. Еднодневните пропуски струват 80 лв. до края на месеца, като след това и по време на събитието ще са по 100 лв. Също така има и къмпинг пасове.", "date": "2019.03.25", "title": " Рок фестът в Пловдив добавя още 15 имена"}
{"url": "https://duma.bg/kritiki-za-lavovete-n188166", "text": "Емил Костадинов разкритикува футболистите от националния отбор на заминаване за Косово. Утре от 21.45 часа в Прищина \"лъвовете\" гостуват на момчетата на Бернар Шаланд, които 532 дни нямат загуба. Членът на Изпълкома на БФС призова за промени в играта. Той призна, че българите са демонстрирали слаба продукция на старта на евроквалификациите с Черна гора (1:1). \"Трябва да подобрим някои аспекти на играта, да държим инициативата, да владеем топката и да си вкараме положенията. Косово са отбор с качества и ще ни бъде доста тежко. Важното е отборът да играе като един и дано да спечелим. Не съм доволен от резултата с Черна гора, защото ако искаш да се класираш, трябва да вземеш мачовете си у дома. Футболистите нямат напрежение, защото никой не ги е опрял до стената, за да се класират\", каза Костадинов. \"Извадихме поуки от мача с Черна гора. Ще се постараем да не повтаряме грешките, които допуснахме, и да си реализираме положенията\", заяви защитникът Петър Занев. \"Няма за кога да навеждаме глави, да разочаровани сме, защото смятам, че изиграхме добър мач, но многото пропуски ни попречиха да вземем победата. Надявам се, че ще покажем по-добра игра и по-добър резултат\", сподели полузащитникът Георги Костадинов. Пред около 9000 души на \"Васил Левски\" \"лъвовете\" се спасиха от позорна загуба благодарение на съдията Руди Бюке. Французинът свири дузпа за фаул срещу Станислав Костов, но левскарят беше фаулиран почти на метър извън наказателното поле. Тодор Неделев превърна наказателния удар в гол, а 17-годишният Мартин Минчев (90+2) можеше да направи пълния обрат, но ударът му мина встрани от вратата. Преди това Стефан Мугоша (50) даде аванс на гостите, след като овладя топката, финтира Васил Божиков и Петър Занев и с много красив удар вкара топката в десния ъгъл във вратата на Николай Михайлов. Като цяло Черна гора игра значително по-добре от футболистите на Петър Хубчев, който обяви, че е доволен от показаното. \"Радва ме, че намерихме сили да мотивираме всички докрай и да изравним. Така както всички очакват четири равностойни отбора, всяка точка или гол може да реши класирането\", каза Хубчев.", "date": "2019.03.25", "title": "Критики за \"лъвовете\""}
{"url": "https://duma.bg/aoiyama-finishira-treti-v-osaka-n188167", "text": "Даниел Иванов-Аоияма заслужи трето място на Големия мартенски турнир по сумо в Осака. В последния XV кръг българинът надделя над Томокадзе, използвайки техниката \"цукитаоши\". Така 198-килограмовият борец от Елхово приключи надпреварата с 12 победи и 3 загуби. Той раздели третото място с \"одзеки\" Гоейдо, който също спечели 12 от схватките си. \"Йокодзуна\" Хакухо заслужи рекордна 42-а титла в кариерата си, след като завърши турнира с пълен актив от 15 победи. В последния си двубой той надделя над другия Велик шампион Какурю. \"Маегашира-4\" Ичиноджо остана втори с 14:1.", "date": "2019.03.25", "title": "Аоияма финишира трети в Осака"}
{"url": "https://duma.bg/uchenitsi-predstavyat-emblematichni-sgradi-i-arhitekti-n188179", "text": "Столичната библиотека отбелязва 140-годишнината от обявяването на София за столица на България съвместно с учениците и преподавателите от Софийската гимназия по архитектура, строителство и геодезия. Днес, 25 март, от 11 ч. на IV етаж в библиотеката на пл. \"Славейков\" 4 ще се състои презентацията \"София - европейска столица\", подготвена от учениците, членове на Европейския клуб към гимназията. Те ще проследят изграждането на столичния град в периода 1879-1914 г., като представят емблематични сгради и архитекти, превърнали \"малкия, мръсен град със схлупени къщурки и криви улици\" в модерна европейска столица. Презентацията ще се състои пред новата зала \"Книжовно наследство\", където е подреден фондът от редки и ценни издания, съхранени в Библиотеката на София, част от културното наследство на столицата. Ще бъдат показани старопечатни книги - църковни и първите светски, образци от колекциите \"Кирил Христов\" и \"Дирекция на полицията\", книги с автографи на известни писатели и общественици. Гостите ще имат възможност да разгледат и залата, където е подредена личната библиотека на Константин Стоилов. Във фоайето на партера ще бъде подредена фотоизложба, част от презентацията.", "date": "2019.03.25", "title": " Ученици представят емблематични сгради и архитекти"}
{"url": "https://duma.bg/klaviren-retsital-na-mariya-desislava-stoycheva-n188180", "text": "Пианистката Мария-Десислава Стойчева ще изнесе клавирен рецитал днес, 25 март, от 18 ч. в Полския институт в София, ул. \"Веслец\" 12, съорганизатор съвместно с Шопеновото общество в България. Входът е свободен. В програмата: творби от Падеревски, Шопен и Шимановски.", "date": "2019.03.25", "title": "Клавирен рецитал на Мария-Десислава Стойчева"}
{"url": "https://duma.bg/zografski-skochi-214-m-v-planitsa-n188162", "text": "Владимир Зографски направи силен финал на сезона в Световната купа. Самоковецът зае 27-о място на финалите в Планица, Словения, с 329,6 т., като във втория си опит постигна 214 м, което е нов национален рекорд в ски полетите. Досегашният бе с 0,5 м по-слаб и пак бе на Зографски, но от 2013 г. Победител с 464,9 т. е Рьою Кобаяши (Яп), който отдавна си бе осигурил за първи път и голямата Световна купа. Японецът спечели и малката купа в ски полетите. Зографски завърши сезона на 33-о място със 134 т. За първи път през тази кампания обаче той успя да вземе точки и в четирите старта от най-авторитетната верига \"Четирите шанци\". Постижението на българина е №1 в света за държавите, които нямат шанца. Пред него има само състезатели от страни, където има и условия за тренировки и подготовка. В класирането по нации България заема 11-ото място, като след нас са САЩ, Канада, Естония и Италия.", "date": "2019.03.25", "title": "Зографски скочи 214 м в Планица"}
{"url": "https://duma.bg/sezonat-na-grisho-bil-pod-vapros-n188163", "text": "Сезонът на Григор Димитров е бил под въпрос заради контузията в дясното рамо. След точно 62 дни възстановяване най-добрият ни тенисист се завърна с победа на \"Мастърс\" турнира в Маями. Той призна, че въобще не е знаел дали скоро ще може да играе на ниво, но срещу испанския ветеран Фелисиано Лопес (6:1, 6:3) хасковлията се представи солидно и затвори мача за час игра. \"Честно казано, съм близо да се разплача. Беше тежък път за мен до момента, така че съм доволен да бъда обратно на корта. Нямам особено очаквания към себе си, опитвам се да използвам максимално всеки ден, в който мога да изляза и да играя\", каза Димитров. Той описа като \"най-тежкия период в кариерата си\" изминалите месеци, в които не е можел да тренира и особено да сервира. Лечението му е преминало главно в Монако. \"Дори не мислех, че ще мога да играя тук, така че, щом получих този шанс, исках да се възползвам максимално от него. За мен бе дълъг път от Австралия досега, така че просто исках да изляза на корта и да разперя крила. Можех да тренирам във фитнеса и да поддържам играта си, но не и да сервирам над един месец. Да дойда и да играя без болка е хубаво. Сега просто искам да се събудя и да не изпитвам сериозна болка. Малко лимитиран съм по отношение на някои неща, но е такова, каквото е. Дали е на корта или извън него, бориш се с каквото имаш\", допълни той. В III кръг Гришо ще срещне утре Джордан Томпсън (Авл, №77), който победи изненадващо Карен Хачанов (Рус, 12) с 6:2, 6:3.", "date": "2019.03.25", "title": "Сезонът на Гришо бил под въпрос"}
{"url": "https://duma.bg/kobrata-s-27-i-uspeh-n188164", "text": "Кубрат Пулев записа 27-а победа в профибокса. Българинът нокаутира румънеца Богдан Дину на галавечер в Коста Меса, Калифорния. Пред 2000 българи в зала \"Хангар\" Кобрата отказа съперника в седмия от предвидените 10 рунда. Това е и първата му победа в САЩ, с която той остава официален претендент за световната титла на Международната боксова федерация (IBF). Успехът с нокаут е 14-и в 11-годишната кариера на Пулев, като той остава и с 1 загуба. От агенцията Top Rank пък обявиха, че следващият бой трябва да е срещу шампиона Антъни Джошуа (Вбр), но засега няма нищо официално. Срещу Дину Кобрата имаше доста тежки моменти, а в четвъртия рунд той получи сериозна аркада над лявото око. Пулев премина през период, в който румънецът беше поставил нашия в тежка ситуация. Впоследствие Кобрата започна да доминира, като в шести и седми рунд пречупи съперника си, а в седмия българинът три пъти свали в нокдаун Дину и спечели. За пръв път в профикариерата си обаче Пулев пуска толкова много кръв. Раната му беше затворена с 12 шева. В критичните рундове перфектна работа свърши един от най-добрите кътмени в профибокса - Руди Ернандес, който успяваше светкавично да затваря аркадата в краткото време за почивка след всяка част. \"Понякога нещата, които не са направени добре, се връщат, но се чувствам добре, щастлив съм, че спечелих. За мен аркадата не беше голям проблем, защото бях готов да се бия. Понякога кръвта ме кара да съм още по-гладен\", каза Пулев. За успеха той заслужи $250 000. В срещата имаше и спорен момент, тъй като Пулев удари зад главата Дину, за което получи наказание и му бе отнета точка. Съдията обаче спря часовника, което се прави при нечист удар, и означаваше, че българинът може да бъде дисквалифициран. Повторенията показаха, че Пулев наистина удря непозволено Дину, когато съперникът бе коленичил. Ударът беше счетен за полулегален, а румънецът, който първоначално не искаше да става, скочи на крака и продължи боя. \"Не ми се бе случвало никога в живота такова нещо като това в седмия рунд. Останах над нещата, понякога нещо, което ни правят като мръсно, всъщност ни помага да станем по-големи. Благодаря на българите\", допълни Пулев. \"Стана добър мач. Той пусна мръсни удари отзад по врата и така ме победи. Исках да продължа, но не бях способен\", призна Дину. Успех в \"Хангар\" записа и Тервел Пулев, който се би за трети път на американска земя. По-малкият от братята Пулеви взе 13-а победа от 13 срещи на професионалния ринг, но трябваше да мине през много трудности срещу Мич Уилямс (САЩ). Тево не успя да нокаутира съперника си и спечели след съдийско решение - 59:54, 57:56, 58:55. \"Съвсем различен е боксът в Америка, много от детайлите бяха нови за мен, дори да не си личи, подобрявам играта си. Дойдох 4 месеца по-рано, за да видя, дали мога да свикна с новия треньор\", обяви малката Кобра. Той е носител на европейската титла в полутежка категория.", "date": "2019.03.25", "title": "Кобрата с 27-и успех"}
{"url": "https://duma.bg/ivaylo-chochev-shte-se-lekuva-do-septemvri-n188165", "text": "Ивайло Чочев ще се възстановява от контузията в дясното коляно до края на септември. От мача с Черна гора полузащитникът е със счупена капачка и скъсано сухожилие. Играчът на Палермо беше опериран днес. Счупеното ще зараства към 40 дни. След това ще трябва рехабилитация и раздвижване, а Чочев ще се върне в игра в разгара на следващия сезон. За националния отбор пък той вероятно ще играе през ноември в ключовия мач с Чехия. Иначе Чочев получи огромна подкрепа в този труден за него момент. Всички съотборници от националния отбор, както и цялото ръководство на клуба му Палермо му вдъхнаха кураж да се бори и да се върне по-силен след травмата. Той получи контузията след зверски сблъсък с Марко Вешович (70) в средата на терена.", "date": "2019.03.25", "title": "Ивайло Чочев ще се лекува до септември"}
{"url": "https://duma.bg/izleze-kniga-igra-za-detsa-s-disleksiya-n188181", "text": "Издателство \"Еднорог\" и Тити канят на представянето на първата книга-игра, разработена специално за нуждите на деца с дислексия - \"Тити рисува букви\". Днес, 25 март, от 18.30 ч. в уютната обстановка на клуб \"Сохо\" (на ул. \"Искър\" 4 в София) ще научим повече за книгата, ще имаме възможност да разгледаме специална изложба с картини на 12-годишната Сара, която има дислексия, и ще станем част от необичайния свят на тези деца, благодарение на интерактивни игри с публиката.", "date": "2019.03.25", "title": "Излезе книга-игра за деца с дислексия"}
{"url": "https://duma.bg/balgariya-shte-obzhalva-paketa-makron-ako-bade-priet-ot-ep-n188217", "text": "България е мобилизирана да не допусне новите правила за международните превози в ЕС да бъдат приети от сегашния състав на Европейския парламент, но ако това се случи идната седмица, планира да заведе дело срещу акта в Съда на ЕС. Това съобщи за БНР транспортният министър Росен Желязков. Министърът подчерта, че България ще опита да не допусне точката да влезе в дневния ред, чието гласуване е днес, 25 март. \"Ако на 27-и влезе това за разглеждане - за това да има множество предложения, в това число и компромисни текстове, за да се получи, ако не резултатът, който целим - да не бъде гласувано, то поне да се приемат текстове, по-близки до нашите компромиси\", каза Желязков. Стремежът на България е неблагоприятният за българските транспортни компании нормативен акт да не се приема по време на румънското председателство на Съвета на ЕС, което приключва в края на юниq и да остане за гласуване от следващия състав на Европейския парламент. Ако това не стане, вече се изследват възможностите за завеждане на дело в Съда на ЕС. Пакетът \"Мобилност\" не трябва да мине в този вид, каза Желязков и добави: \"Това е един гювеч, един мишмаш от законодателни предложения, за което съм сигурен, че ако влезе на заседание на 27 март, голяма част от членовете на ЕП няма да знаят за какво гласуват\". По думите му, ако се приемат неблагоприятните текстове, средните и малки компании ще са най-потърпевши. В началото на януари комисията по транспорт на Европейския парламент подкрепи предложението камионите, извършващи товарни превози в ЕС, да се връщат веднъж на три седмици в държавата, където е регистрирана фирмата собственик. Това бе само един от трите доклада, които обсъждаше транспортната комисия, засягащи условията за извършването на международни пътни превози. Отхвърлени бяха двата доклада, свързани с почивките на водачите и техните възнаграждения. Очакваме на 25 март да бъде публикуван дневният ред на последната сесия на този Европарламент и ако точките по пакета \"Макрон\" са включени, на 27 март ще проведем протест в Страсбург заедно с колегите си от Румъния, Латвия, Литва, Полша и Унгария, каза в Пловдив Ангел Траков, председател на Съюза на международните превозвачи. ", "date": "2019.03.25", "title": "България ще обжалва пакета \"Макрон\", ако бъде приет от ЕП"}
{"url": "https://duma.bg/razbivkata-za-tsenata-na-benzina-mozhe-da-ne-e-na-vsyaka-belezhka-n188216", "text": "Държавата е склонна на нов компромис на пазара на горива, стана ясно от думите на икономическия министър Емил Караниколов пред БНТ. Според него разбивката как точно се формира цената на бензин и дизел може до бъде само електронна, а не на всяка касова бележка, както предвиждаше наредба на Министерството на финансите. Само седмица след като Националната агенция за приходите предложи на Министерството на финансите да отложи с шест месеца въвеждането на новата наредба за касовите апарати за бензиностанциите, в нея се готвят нови промени. \"Ще има разговори с бизнеса, сектора, което е правилно за мен, дали ще е на бележката или на една електронна платформа, на която всеки може да влезе и да види как точно в деня се формира цената на горивата, за да не затормозяваме толкова бизнеса\", каза Караниколов. Срещу изписването на цената на горивото и отделно на данъците в касовата бележка до момента възразяват не само бензиностанциите, но и Комисията за защита на конкуренцията, която намеква, че това може да се окаже в противоречие с пазарните правила. Крайното решение ще бъде на Министерството на финансите.", "date": "2019.03.25", "title": "Разбивката за цената на бензина може да не е на всяка бележка"}
{"url": "https://duma.bg/datata-n188185", "text": "БЛАГОВЕЩЕНИЕ. В българската традиция денят се свързва с идващата пролет и е известен като Благовец или половин Великден. Според поверието в този ден долитат кукувицата и лястовицата и носят благата вест, че зимата си е отишла. На Благовец трябва за пръв път да се хапне нещо зелено - коприва, киселец или лапад, за да потече в тялото на човека \"нова кръв\". 1885 - В СЛИВЕН СЕ РАЖДА СТЕФАН МАКЕДОНСКИ, ОПЕРЕН ПЕВЕЦ (УМИРА 1952 Г.). Основоположник на Държавния музикален театър (1948 г.) и негов пръв директор. Учи пеене и сценично майсторство в Москва, специализира във Франция и Германия. Първият носител на званието \"народен артист\" за България. След смъртта му неговото име носи Музикалният театър. 1890 - РАЖДА СЕ ЧУДОМИР, ПИСАТЕЛ И ХУДОЖНИК (УМИРА 1967 Г.). Истинското му име е Димитър Христов Чорбаджийски. Завършва Държавното рисувално училище в София, специализира в Париж. Работи като учител по рисуване, председател е на читалище \"Искра\" в Казанлък, директор на музея и централна фигура в културния живот на града. Автор на над 150 картини, карикатури, хумористични стихове, епиграми, сонети, пародии, хумористични разкази, памфлети, скици и фейлетони. Творбите му са преведени на румънски, руски, словашки, сръбски, чешки език. 1921 - РАЖДА СЕ НАЧО ПАПАЗОВ, ПОЛИТИК (УМИРА 1996 Г.). Бил е министър на просветата и културата, председател на Държавния комитет за наука, технически прогрес и висше образование, първи зам.-министър на правосъдието, посланик на България в Япония. Герой на социалистическия труд. 1924 - В БЪЛГАРИЯ Е ПУБЛИКУВАН ЗАКОН ЗА ОБЩЕСТВЕНИТЕ ОСИГУРОВКИ. Регламентира се осигуряване при трудова злополука, болест, инвалидност, старост и майчинство. За пръв път се въвежда 6-месечен неплатен отпуск по майчинство. Към правителството се създава фонд \"Обществени осигуровки\" с равни вноски от държавата, трудещите се и собствениците. На тази дата през 1951 г. е публикувано постановление на правителството, с което влиза в сила указ от 17 март с.г. на Президиума на НС за всенародна безплатна медицинска помощ. 1934 - РАЖДА СЕ ХРИСТО ФОТЕВ, ПОЕТ (УМИРА 2001 Г.). Стихотворението му \"Господи, колко си хубава\" е сред шедьоврите на българската любовна лирика. Животът и творческият му път са свързани с Бургас. Автор на стихосбирките \"Баладично пътуване\", \"Пристанище\", \"Лирика\" и др. През 2006 г. е учреден Национален конкурс за поезия, посветен на големия ни поет, който се провежда на две години. 1966 - УМИРА ПРОФ. ВЕНЕЛИН ГАНЕВ, ЮРИСТ, СОЦИОЛОГ, ДИПЛОМАТ И ПОЛИТИК (Р. 1880 Г.). Бил е министър на правосъдието, създател и председател (1924) на първото правозащитно сдружение \"Българска лига за защита правата на човека и гражданина\". Организира и ръководи първото социологическо дружество в България (1925-1938).", "date": "2019.03.25", "title": "Датата"}
{"url": "https://duma.bg/nazem-ot-mrezhta-n188187", "text": "- След като са опростили десет милиона дългове на \"Артекс\", Цветанов си купил апартамента. Ако бяха опростили осемте милиона на Мюфтийството, сега Цветанов щеше да си има и джамия - Силата на Псалм 91 действа. Няма оставки. Няма протести. Няма пет-шест. - Промо код за апартамент за човек на ГЕРБ: 60% Цецо  - Да припомним на премиера, че атаката дойде от радио \"Свободна Европа\", което се финансира от Щатите. Не е хибридна атака на Путин.  - Ле-ле-ле-е-е-е-е-е...! И сега, като почнат едни съмнения...! Предполагам, че след няколко дена ще се покаже Бойко и ще каже, че Цветанов е достатъчно голям, за да преценява действията си. Който очаква сини или червени лампи, объркал се е! Те са за редовите глупаци от ГЕРБ. - Сигурни ли са, че е апартаментът е купен от Цветанът, а не от тъщата?  - Ццео: Тя, тъщата, такова, заеми ми дава! Та купувам апартаменти на кило! - До \"Артекс\": Ще обявявате ли официално нови проекти - някъде в Лозенец или Изток срещу 500 евро кв/м на дупка или до 700 евро кв/м на груб строеж. Дали за сградата по проект на Франк Лойд Райт условията ще са идентични? Има ли и някакво концептуално разпределение на сградите - политици, магистрати, администрация, културни дейци и т н? Бартер със земеделски земи възможен ли е?\" - Как ще обезщетяват хората, които са си взели апартамент в сгради с политици? Все пак да се засичаш с Цв. Цв, Цеци и Веждичката не е най-приятното нещо на света. - \"Артекс\" строят луксозно, взимат евтинко. Късно ли е да ремонтират Графа, че... - Вървя си. Виждам изкоп. Капарирам. 70 квадрата. Леден душ. Не било изкоп. Фуга на Графа... - В сградата, където си е закупил апартамент г-н Рашидов, ще има ли търговски площи? Бих желал да отворя магазин за алкохол и цигари там. - Как се организира общо събрание на ул. Латинка = Цветанов свиква партийно събрание на ГЕРБ. - \"В Изток е Рая\" от Цветанбек, някой има ли я?! - Имам само \"Улица Латинка\" и \"За сделките и хората\" - Като знам какво се случи с Луканов на ул. \"Латинка\", на мястото на Цецо нямаше толкова да се радвам на тая далаверка. - Леле! Ако ще трябва да се дава заден в един момент, накрая многодомецът ще се наложи да живее в Шума-та. - Има ли Цветанов бъдеще като брокер на недвижими имоти? Определено да, няма да остане гладен, това е сериозна професия - сам Сидерчо го каза. - Днес е особен ден в апартаментарна република България. Идва пролетта, всичко се променя, всичко се преражда, празнуват \"земя и небо, звяр и природа\", цените на имотите се сриват от висините! Днес е денят на Свети Цветан Седможилищник и в негова чест ул. Латинка в София се преименува на ул. Цветанка. Празник е (по нов стил) на 7-те Мъченици Безсребрени герберасти Апартаментни! Ликуй, народе! Слава на Боко в небесата! - Новодомец или многодомец е този човек,че вече се обърках? Някой може ли да каже общия брой на апартаментите му? Може би с анализ на апартаментите си /със снимков материал/ ще започне кампанията за евроизборите нашия герой.", "date": "2019.03.25", "title": "Наз@ем от мреж@та"}
{"url": "https://duma.bg/derbita-na-12-finalite-vav-voleybolnata-superliga-n188161", "text": "Изключителни дербита се заформиха на 1/2-финалите във волейболната Суперлига. Двойките са ЦСКА - Нефтохимик и Хебър - Добруджа. Играе се до 3 победи в 5 мача, а първите срещи ще са на 31 март и 1 април. Хебър първи си осигури място в топ 4, след като затвори с 2:0 успеха (с по 3:0 гейма) серията с Дунав. Добруджа записа 3:2 и 3:0 гейма над на Монтана. Воденият от Александър Попов ЦСКА нямаше проблеми срещу Пирин Рз и не се стигна до трети решителен мач. \"Червените\" отстраниха съперника с две чисти победи. Противно на очакванията Нефтохимик също не срещна трудности с Левски. \"Шейховете\" взеха с 3:0 и срещата в София. Пред 500 зрители в зала \"Христо Ботев\" топреализатор стана Николай Учиков с 24 т., а Ален Джорджевич (Слвн) добави 10. За \"сините\" Смилен Мляков заби 15 т. \"Ще се опитаме да запазим по-голяма част от отбора за следващия сезон. Учиков показа класа, която е над нивото на първенството\", обяви треньорът и президент на Левски Владо Николов. \"Срещу ЦСКА ще бъде тежко. Няма какво да ни е страх, че имаме едно домакинство по-малко\", смята треньорът на бургазлии Ники Желязков.", "date": "2019.03.25", "title": "Дербита на 1/2-финалите във волейболната Суперлига"}
{"url": "https://duma.bg/novi-sedem-medala-za-balgariya-ot-multievropeyskoto-po-taekuondo-n188169", "text": "В третия ден на Мултиевропейското първенство България спечели 2 златни, 3 сребърни и два бронзови медала. В българския финал при юноши до 45 кг Христо Богданов спечели с техническо превъзходство срещу Кирил Механджийски. Александър Джорджев също спечели златен медал, след като в категория до 63 кг съперникът му на финала се отказа. Сребърни медали спечелиха Кирил Механджийски, Любомир Богданов и Теодор Здравков, а бронзови отличия взеха Мартина Петрова и Николета Костова. Първият олимпийски шампион по таекуондо от Сидни 2000 г. Майкъл Маручос и европейският за 2018 г. Калоян Бинев се видяха в залата по време на третия ден на Мултиевропейското първенство, което се провежда в София. Без да има предварителен сценарии двамата показаха интересни техники, като естествено по-опитният и вече приключил своята кариера Маручос се наслади на техниката на Калоян. Олимпийският шампион пожела на Бинев да се класира за Игрите в Токио 2020, както и да се върне с медал, защото това, което вижда в него като качества, е изключително добре. До този момент България има спечелени общо 59 медала, а днес са на й-интересните среща при мъже, жени и младежи до 21 г.", "date": "2019.03.25", "title": "Нови седем медала за България от Мултиевропейското по таекуондо "}
{"url": "https://duma.bg/blagoveshtenie-e-n188247", "text": "На 25 март отбелязваме един от най-гобемите пролетни християнски празници. Благовещение е част от Великденския празничен цикъл, честват го вярващите в цял свят, независимо от църквата, към която принадлежат. Според Библията на този ден Архангел Гавраил донася на Дева Мария благата вест, че тя ще роди Спасителя на човечеството, сина Божий Иисус Христос. В народните представи този ден се свързва с идването на прелетните птици и с окончателното пролетно пробуждане на природата.  Според народните поверия след Благовещение всеки гледа да излиза от къщи сит и с пари в джоба, та ако го закука кукувицата, да бъде през цялата година сит и с пари.  В този ден се извършват дейности с насърчаващо значение, което приписват на празника. Сеят зеленчуци и присаждат плодните дръвчета, за да са \"благи\", \"плашат\" овошките, които не дават плод, бележат агнета и ярета, защото се вярва, че по-малко ще ги боли. Пчеларите отварят кошерите и пускат пчелите, за да събират сладък мед. Пробиват ушите на момиченцата, за да им сложат обици. Вярва се, че на Благовещение и най-силната отрова губи своята сила. Деца и възрастни удрят тенекии и звънци и с тичане обикалят двора и къщата. Тези действия са съпроводени с изричането на специална словесна формула: \"Бягайте, змии и гущери, днеска е Благовец\" или \"Бягайте, змии, Благовец ша ва затисне\" и др. под. Като прескачат огъня, момците си пърлят леко краката, за да не ги хапят змиите през лятото. Пак за предпазване жените не шият ­ \"да не ги дупчат змиите\", не месят хляб, \"че ще се свие змия на него\".  Именици на този ден са Благовест, Благовеста, Благой, Блага, Евангелина, Bангел.    ", "date": "2019.03.25", "title": "Благовещение е"}
{"url": "https://duma.bg/i-shefat-na-kpkonpi-se-uredil-s-evtini-apartamenti-n188255", "text": "Въпросът как КПКОНПИ ще проверява апартаментите на властта става все по-актуален, след като стана ясно, че шефът на комисията Пламен Георгиев също е пазарувал луксозни имоти на евтини цени.  Оказва се, че Георгиев е съсед на Цветан Цветанов и притежава два апартамента, единият от които е на около 200 метра от ул. \"Латинка\" - мястото, в което Цветан Цветанов си купува цял етаж от луксозна сграда на \"Артекс\". Подробности около сделките на Пламен Георгиев дава сайтът ФрогНюз. Шефът на Комисия \"Антикорупция\" е платил за апартамента си по 850 евро на кв. метър, въпреки че в този район цените тръгват от 1500 евро нагоре.  От 2012 г. до днес Пламен Георгиев е придобил два апартамента, три паркоместа и един гараж, като е декларирал, че е сторил този подвиг за общо 527 095 лева, показва проверка на ФрогНюз.  Пламен Георгиев е наясно и със създадената от неговата комисия съдебна практика, която не признава цените по нотариалните актове за действителни и по всяка проверка, която се прави от КПКОНПИ и всяко дело за конфискация на имущество, задължително се прави пазарна оценка на недвижимите имоти към датата на сделките с тях. Не е ясно кой ще направи пазарната оценка за неговите имоти.", "date": "2019.03.25", "title": "И шефът на КПКОНПИ се уредил с евтини апартаменти"}
{"url": "https://duma.bg/blumberg-tv-puska-predavane-za-imoti-n188188", "text": "Новите тенденции в строителството, архитектурата и пазара на недвижими имоти ще са акцентите в новото предаване на родната \"Блумберг\" тв. В \"ИмоТиТе\" водещият Христо Николов ще разказва за законодателните промени в сферата, за нови проекти, статистика и пазарни анализи. Кредитирането, цените и наемите на жилища също ще бъдат във фокуса на предаването. \"ИмоТиТе\" ще е в ефира всяка неделя от 21 ч. Екипът има амбицията първи да показва жилищни, бизнес и хотелски сгради - това ще става в рубриката \"Нови проекти\". В нея с 3D видеа и визуализации ще бъдат показвани значими обекти, които предстои да бъдат реализирани или са в начален етап на строителство. Предаването ще обхване и новите логистични и индустриални проекти в страната и региона, обещават от медията. \"В България има сериозна липса на достоверна и задълбочена информация за сектора на недвижимите имоти, включително на професионални анализи и коментари. \"ИмоТиТе\" ще се опита да запълни тази ниша и да съдейства за популяризиране на добрите практики при реализацията на нови сгради, които имат отношение към подобряването на градската среда\", коментира Христо Николов, познат на зрителите от сутрешния блок на медията \"Бизнес старт\".", "date": "2019.03.25", "title": "\"Блумберг\" тв пуска предаване за имоти"}
{"url": "https://duma.bg/kzk-razreshi-na-domuschiev-da-kupi-nova-tv-n188189", "text": "Комисията за защита на конкуренцията даде зелена светлина на бизнесмена Кирил Домусчиев да купи Нова телевизия. Официално собственик на \"Нова броудкастинг груп\" е \"Адванс медиа груп\", която принадлежи на Кирил и Георги Домусчиеви. \"Адванс медиа груп\" ЕАД е част от \"Адванс Пропъртис\" ООД, което притежава 117 компании в 23 страни. Бизнесът на Домусчиеви е разнопосочен -  от фармацевтика през корабоплаване, пристанищни операции, имоти и енергетика. ДУМА припомня, че MTG - досегашният собственик на Нова тв, опита да я продаде още в началото на миналата година. Интерес към медията прояви PPF Grup на чешкия милиардер Петр Келнер. КЗК обаче поряза мераците й, като не разреши сделката. Комисията мотивира решението си, обявявайки, че значителният брой средства за масова информация, с които ще разполага обединената група, ще й даде съществено предимство пред останалите участници, предоставящи медийни услуги. Преговорите между MTG и PPF се провалиха окончателно в началото на тази година. През февруари стана ясно, че Кирил Домусчиев е решил да придобие акциите на медийната група. Той и MTG си стиснаха ръцете за 185 млн. евро. Споразумението предвижда българската компания да придобие 100% от Нова телевизия и мажоритарен дял в \"Нет Инфо\".", "date": "2019.03.25", "title": " КЗК разреши на Домусчиев да купи Нова тв"}
{"url": "https://duma.bg/agitirat-balgarskite-prevozvachi-da-se-preregistrirat-v-zapadna-evropa-n188249", "text": "Заради последиците за бранша от Пакета \"Мобилност\" български превозвачи получават все повече оферти да пререгистрират фирмите си в Западна Европа. Това разкри в ефира на БиТиВи евродепутатът от групата на Социалистите и демократите Петър Курумбашев. Той определи този начин на агитация като \"тиха отрова\". Какво ще се случи при такъв сценарий? Фирмите ще спрат да плащат данъци в България и ще ги плащат в Западна Европа. Същото важи и за вноските им към НЗОК и към пенсионната система, коментира Курумбашев. И добави, че въпросните \"любезни предложения\" към родните превозвачи не приличат на \"европейска солидарност\". Курумбашев не е оптимист за днешното гласуване по пакета \"Мобилност\" в Страсбург. За съжаление, Председателският съвет миналия четвъртък потвърди пакета за разглеждане. Днес в Страсбург ще се направи опит да се предложи тази точка да отпадне от дневния ред. Но съществуването на точката в дневен ред не означава, че тя трябва да бъде приета по време на гласуването, уточни той. По думите му досегашните дебати около пакета са крайно недостатъчни.  ", "date": "2019.03.25", "title": "Агитират българските превозвачи да се пререгистрират в Западна Европа"}
{"url": "https://duma.bg/s-nova-rubrika-btv-shte-razkazva-za-uspelite-balgari-n188190", "text": "Българи, успели и признати в своята сфера на дейност у нас и по света, ще бъдат основните действащи лица в нова рубрика на БТВ. Техните истории и разказите им как преодоляват трудностите ще са част от поредицата \"Долината на успеха\". Рубриката ще бъде включена в неделното предаване \"120 минути\". Неин автор е журналистът, продуцент и главен редактор на новините в медията Гена Трайкова.  Първото издание на рубриката се завъртя на 24 март, като Трайкова представи история, която разказва за риска като възможност, за дългия път от тютюневата нива у нас до Силициевата долина и за сбъдването на американската мечта по български. Предаването бе посветено на млада, упорита и амбициозна българка, която извоюва изключителни успехи зад граница и продължава да поддържа жива връзката с родината.", "date": "2019.03.25", "title": "С нова рубрика БТВ ще разказва за успелите българи"}
{"url": "https://duma.bg/voynata-borisov-tsvetanov-zapochna-n188252", "text": "Войната в ГЕРБ започва. Напрежението между Бойко Борисов и Цветанов Цветанов заради скандала с апартаментите расте, а партията също е разделена между позициите на двамата. Вторият човек в ГЕРБ нямал намерение на подава оставка, разкрили източници от управляващата партия, пише Епицентър. Според други запознати, Борисов и Цветанов са провели телефонен разговор късно снощи. От САЩ, където е на посещение до сряда, Цветанов отказал да понесе отговорност за \"апартаментгейт\" и по този начин да потуши общественото напрежение. Лидерът на парламентарната група пък започнал да събира подкрепа сред редиците на депутатите и така във Фейсбук лъсна група \"Цветанов е невинен\". В нея част от народните представители от ГЕРБ вече пламенно бранят честта и морала на шефа си.  В същото време стана ясно, че вчерашното изказване на вицепремиера Томислав Дончев, в което той настоява за обяснения от страна на Цветанов и за поемане на отговорност, е позиция, съгласувана с тази на Бойко Борисов. Премиерът бил бесен от удара, който понася управлението му и цялата партия и няма да се задоволи само с оставките на един министър и един зам.-министър.  Партийните структури вече се строяват в защита на Цветанов, готвят декларации и фейбук статуси в негова подкрепа. Към групата \"Цветанов е невинен\" са се присъединили \"правното острие\" на ГЕРБ Данаил Кирилов и председателката на Жени ГЕРБ Ирена Соколова. Десислава Атанасова също е сред пазителите на честта на бившия вътрешен министър. По-голямата част от парламентарната група обаче е предпочела да не афишира публично подкрепа за нито една от страните в конфликта.  Според запознати, има и солидна група от народни представители, които не одобряват поведението на Цветанов. Засега всички очакват заседанието на Изпълнителната комисия на ГЕРБ в четвъртък. В сряда пък Цветанов трябва да се завърне в България от САЩ.    ", "date": "2019.03.25", "title": "Войната Борисов-Цветанов започна"}
{"url": "https://duma.bg/izlyazoha-topli-vrazki-mezhdu-danail-kirilov-i-arteks-n188253", "text": "Шефът на правната комисия в Народното събрание и острие на ГЕРБ Данаил Кирилов е бил адвокат в кантората, която обслужва строителната фирма \"Артекс Инженеринг\", съобщава сайтът \"Гласове\", цитирайки свои източници. Именно \"Артекс\" е фирмата, продала на занижени цени луксозните апартаменти на Цветан Цветанов, Цецка Цачева и Ваня Колева. Данаил Кирилов пък е сред активтите защитници на Цветанов след разстрастването на скандала с имотите на властта.    Преди да влезе в политиката Кирилов е работил в адвокатската кантора \"Пенков, Марков и партньори\", основана през 1990 година. Като част от нейния екип е защитавал бившия премиер Жан Виденов в дело, заведено от бизнесмена Атанас Тилев. Днес кантората обслужва строителната фирма \"Артекс Инженеринг. От сайта на кантората е видно, че Данаил Кирилов поддържа контактите си с бившите си колеги и дори е лектор на техни събития. Тази информация е интересна поради обстоятелството, че клиентите на кантората от \"Артекс\" очевидно имат много силно лоби по върховете на ГЕРБ, а специално за тях в началото на миналата година е внесена законодателна лобистка поправка, коментира от \"Гласове\". Публична тайна е, че всички важни поръчкови закони или поправки биват внасяни след одобрението на Цветан Цветанов и Данаил Кирилов, който често сам ги инициира, но използва за вносители депутати, които в повечето случаи нямат представа какво внасят.", "date": "2019.03.25", "title": "Излязоха \"топли връзки\" между Данаил Кирилов и \"Артекс\""}
{"url": "https://duma.bg/prokuraturata-vleze-v-mvr-blagoevgrad-n188254", "text": "Спецакция на Прокуратурата и отдел \"Вътрешна сигурност\" започна тази сутрин в Областната дирекция на МВР-Благоевград. Претърсват се части от сградата, където се помещава и Първо РПУ.  Според неофициална информация, акцията е насочена срещу дознател от районното управление, пише news.bg. Става въпрос за жена, която е оказвала помощ на криминалния контингент с вътрешна информация, а баща й е началник на сектор в ОДМВР-Благоевград, Малко по-късно стана ясно и че униформени са нахлули и в апартамент в благоевградския квартал \"Еленово\", където въпросното лице живеело. По-късно и говорителят на главния прокурор Румяна Арнаудово потвърди, че се разследва служител на дирекцията. По данни на БНР специализираната акция е на отдел \"Вътрешна сигурност\" към МВР с участието на Националната следствена служба и Бюрото за защита на свидетели. Тя се извършва под ръководството на Районната прокуратура в Благоевград. Подробности около разкритията ще бъдат оповестени утре на пресконференция.", "date": "2019.03.25", "title": "Прокуратурата влезе в МВР-Благоевград"}
{"url": "https://duma.bg/programa-na-televiziya-bstv-do-31032019-n188250", "text": "07.30 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.50 \"Сянката на Елена\", сериал, 48 еп. (п) 11.40 ТВ пазар 12.10 \"Холивудски знаменитости\": Kуин Латифа (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Сянката на Елена\", сериал, 49 еп. 16.30 Любимите български филми: \"Прилив на нежност\" (1983г.) 18.10 \"Холивудски знаменитости\": Клайв Оуен 18.30 Новини - централна емисия 19.00 \"Червен картон\" - спортно предаване с Кирил Веселински 20.00 Актуално от деня с водещ Нора Стоичкова 20.30 Любимите български филми: \"1952 - Иван и Александра\" (1989г.) 22.00 Новини 22.20 Киносалон БСТВ: \"Последната любов на господин Морган\" (2013г), САЩ 00.15 Новини - късна емисия (п) 00.30 Актуално от деня с Нора Стоичкова (п) 01.00 \"България се събужда\" с водещ Стоил Рошкев (п) 03.40 \"Гласове\" с водещ Явор Дачков (п) 04.40 \"Червен картон\" спортно предаване с Кирил Веселински (п) 05.40 \"Следобед с БСТВ\" с Елена Пенчукова (п) 07.30 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.50 \"Сянката на Елена\", сериал, 49 еп. (п) 11.40 ТВ пазар 12.10 \"Холивудски знаменитости\": Клайв Оуен (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Сянката на Елена\", сериал, 50 еп. 16.30 Любимите български филми: \"1952 - Иван и Александра\" (1989г.) 18.10 \"Холивудски знаменитости\": Винс Вон 18.30 Новини - централна емисия 19.00 \"Лява политика\" с Александър Симов 20.00 Актуално от деня с водещ Нора Стоичкова 20.30 Любимите български филми: \"А сега накъде?\" (1988 г) 22.00 Новини 22.20 Киносалон БСТВ: \"Черен въглен, тънък лед\" (2014г.), Китай/Хонконг 00.10 Новини - късна емисия (п) 00.25 Актуално от деня с Нора Стоичкова (п) 00.55 \"България се събужда\" с водещ Стоил Рошкев (п) 03.40 \"Общество и култура\" с водещ Иван Гранитски (п) 04.40 \"Лява политика\" с Александър Симов (п) 05.40 \"Следобед с БСТВ\" с Елена Пенчукова (п) 07.30 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.50 \"Сянката на Елена\", сериал, 50 еп. (п) 11.40 ТВ пазар 12.10 \"Холивудски знаменитости\": Винс Вон (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Сянката на Елена\", сериал, 51 еп. 16.30 Любимите български филми: \"А сега накъде?\" (1988 г) 18.10 \"Холивудски знаменитости\": Киану Рийвс 18.30 Новини - централна емисия 19.00 \"За историята - свободно\" с Александър Сивилов 20.00 Актуално от деня с водещ Александър Симов 20.30 Любимите български филми: \"Бяла магия\", (1982г.) 22.00 Новини 22.20 Киносалон БСТВ: \"Боргман\" (2013г.), Холандия/Белгия 00.10 Новини - късна емисия (п) 00.25 Актуално от деня с водещ Александър Симов (п) 00.55 \"България се събужда\" с водещ Стоил Рошкев (п) 03.40 \"Червен картон\" спортно предаване с Кирил Веселински (п) 04.40 \"За историята - свободно\" с Александър Сивилов (п) 05.40 \"Следобед с БСТВ\" с Елена Пенчукова (п) 07.30 \"България се събужда\" с водещ Стоил Рошкев 09.00 TВ пазар 09.15 \"България се събужда\" (продьлжение) 10.30 Новини 10.50 \"Сянката на Елена\", сериал, 51 еп. (п) 11.40 ТВ пазар 12.10 \"Холивудски знаменитости\": Киану Рийвс (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Сянката на Елена\", сериал, 52 еп. 16.30 Любимите български филми: \"Бяла магия\", (1982г.) 18.10 \"Холивудски знаменитости\": Тоби Магуаер 18.30 Новини - централна емисия 19.00 \"Студио Икономика\" с водещ Нора Стоичкова 20.00 Актуално от деня с водещ Велизар Енчев 20.30 Любимите български филми: \"Герловска история\" (1971г.) 22.00 Новини 22.20 Киносалон БСТВ: \"Монахинята\" (2012 г.), Франция 00.10 Новини - късна емисия (п) 00.25 Актуално от деня с водещ Велизар Енчев (п) 00.55 \"България се събужда\" с водещ Стоил Рошкев (п) 03.40 \"Лява политика\" с Александър Симов (п) 04.40 \"Студио Икономика\" с водещ Нора Стоичкова(п) 05.50 \"Следобед с БСТВ\" с Елена Пенчукова (п) 07.30 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.50 \"Сянката на Елена\", сериал, 52 еп. (п) 11.40 ТВ пазар 12.10 \"Холивудски знаменитости\": Тоби Магуаер (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Сянката на Елена\", сериал, 53 еп. 16.30 Любимите български филми: \"Герловска история\" (1971г.) 18.10 \"Холивудски знаменитости\": Майк Майьрс 18.30 Новини - централна емисия 19.00 \"В обектива\" с водещ Валерия Касиян 20.00 Актуално от деня с водещ Велизар Енчев 20.30 Любимите български филми: \"Брачни шеги\" (1989г.) 22.00 Новини 22.20 Киносалон БСТВ: \"Мандарини\" (2013 г.), Естония/Грузия 23.50 Новини - късна емисия (п) 00.05 Актуално от деня с водещ Велизар Енчев (п) 00.35 \"България се събужда\" с водещ Стоил Рошкев (п) 03.10 Документален филм 03.40 \"За историята - свободно\" с Александър Сивилов (п) 04.40 \"В обектива\" с водещ Валерия Касиян (п) 05.40 \"Следобед с БСТВ\" с Елена Пенчукова (п) 07.30 Документален филм 08.00 \"Холивудски знаменитости\": Майк Майьрс (п) 08.30 \"Общество и култура\" (п) 09.30 Любимите български филми: \"Брачни шеги\" (1989г.) 11.00 Документален филм 11.30 \"Студио Икономика\" с водещ Нора Стоичкова (п) 12.30 Новини 13.00 \"Червен картон\" - спортно предаване с Кирил Веселински (п) 14.30 \"Професия Турист\" - Париж (1 част) 15.00 Цветен следобед\"- избрано от следобедния блок през седмицата с Елена Пенчукова 16.30 \"В обектива\" с водещ Валерия Касиян (п) 17.30 \"Архивите на бъдещето\" - технологичните предизвикателства на новото време 18.10 \"Холивудски знаменитости\": Юьн Макгрегьр 18.30 Новини - централна емисия 19.00 \"Тази седмица\" с Велизар Енчев 20.00 Любимите български филми: \"Иван Кондарев\" (1974г.) 22.50 Киносалон БСТВ: \"Госпожица Юлия\" (2014г.), Норвегия/Великобритания/Франция 01.00 Новини - централна емисия (п) 01.30 \"Тази седмица\" с Велизар Енчев (п) 02.30 \"Цветен следобед\"- избрано от следобедния блок на БСТВ (п) 04.30 \"Червен картон\" - спортно предаване с Кирил Веселински (п) 04.30 \"Гласове\" с водещ Явор Дачков (п) 05.30 \"Лява политика\" с водещ Александър Симов (п) 06.30 \"В обектива\" с водещ Валерия Касиян (п) 07.30 Документален филм 08.00 \"Холивудски знаменитости\": Юън Макгрегър (п) 08.30 \"Тази седмица\" с Велизар Енчев (п) 09.30 \"Професия Турист\" - Париж (п) 10.00 \"Шевица\" - фолклорно предаване 11.00 \"Нико и пьтят кьм звездите\" - анимационен филм 12.30 Новини 12.50 Любимите български филми: \"Иван Кондарев\" (1974г.) 15.40 Цветен следобед\" - избрано от следобедния блок през седмицата с Елена Пенчукова 16.30 \"За историята - свободно\" с Александър Сивилов (п) 17.30 \"Гласове\" с водещ Явор Дачков 18.30 Новини - централна емисия 19.00 \"Общество и култура\" с водещ Иван Гранитски 20.00 Любимите български филми: \"Денят на владетелите\" (1986г.) 22.15 Киносалон БСТВ: \"Възмездие\" (2015 г.),Испания 23.50 Новини - централна емисия (п)", "date": "2019.03.25", "title": "Програма на телевизия БСТВ до 31.03.2019"}
{"url": "https://duma.bg/da-zhivee-balgariya-v-evropa!-n188192", "text": "Държавният глава насрочи поредните избори за Европейския парламент за 26 май. В последната неделя на май ще изберем нови 17 българи за Европа... Останалите - някой друг път. Знам отсега, че повечето избиратели пак ще кажат: \"Много ми се искаше да гласувам, но нямах желание!\". Други ще отидат да пуснат невалидното \"Не подкрепям никого!\" Отсега мога да ви кажа, без да давате лев на социологически агенции, че избирателната активност няма да е повече от 44-45  на сто. Т.е. 55 процента няма да пожелаят да дадат гласа си за бъдещите български патриоти, които искат да са такива, но непременно в Брюксел и Страсбург... Този път тежкото ядро гласоподаватели няма да е достатъчно. Досега някои партии разчитаха на ниската избирателна активност и се радваха, след като техни кандидати влизаха в Европарламента. Сега ниската активност може да допусне в Брюксел единствено три партии - ГЕРБ, БСП и ДПС. Но нали има и други желаещи. Даже се появи ново движение \"Заедно \" или \"За  Едно\", които дори дългосрочно обявиха  своя кандидат за кмет на София - Мая Манолова, без дори да са я питали. Може и те да се надяват на места в ЕС! Има и едни без цензура и с цензура, които също таят европейски надежди... Определено мисля, че БСП с Елена Йончева може да разчита да бъдат избрани още 4-5 нейни колеги от листата! За ГЕРБ е почти ясно, че са управляващи, имат ресурси и механизми поне за шестима свои представители в Брюксел. Чух,  че Георги Марков дори предлагал Антон Тодоров да води битката за Европа с Елена Йончева (!) Е, това ще бъде истински подарък за БСП и мазохизъм за ГЕРБ. Добре, че е само някаква шизофренична шега! ДПС традиционно ще останат поне с три места.  НФСБ, ВМРО, \"Атака\", АБВ, ако играят самостоятелно общо могат да вземат две и половина места!СДС-то пък изобщо го няма, ама нали сега го присламчват към ГЕРБ... И така, съберете гласовете до 17 евродепутати и ще видите, че само ни остава да извикаме \"Да живее България на хъшовете!\" и \"Да живее България в Европа!\" А в Европа без урни, без пленуми и без машинно гласуване и бюлетини в чували продължават да са Евелин Банев-Брендо, Жоро Шопа и останалите български бандити. Там ще отидат и нашите бъдещи нови 17 евродепутати, независимо от кои партии са избрани.  Запомнете прогнозата ми. Ще си говорим пак на 27 май...   ", "date": "2019.03.25", "title": " Да живее България в Европа! "}
{"url": "https://duma.bg/ne-stigat-piloti-za-grazhdanskata-aviatsiya-n188218", "text": "Десет на сто пилотите на българските авиокомпании са чужденци. Това каза Светослав Станулов, председател на Асоциацията на българските авиокомпании, при годишния отчет на авиационния пазар. У нас работят италианци, словенци, французи, сърби, хървати, македонци, поляци. Недостигът на година е около 20-30 пилоти при 750 лицензирани. Светослав Станулов напомни, че вече десет години в България стои въпросът за държавната поръчка при обучението на пилоти, но досега няма резултат, въпреки че обучението в нашата страна е в пъти по-евтино, отколкото в други европейски страни, и струва около 40-50 хиляди евро. Йовко Йоцев, главен секретар на АБА, подчерта значението на подготовката и обучението на пилотите, в съответствие с европейските изисквания. \"Българските авиокомпании са добре приети на европейския авиационен пазар заради стандарта при поддръжката на безопасност, които са същите като на нашите контрагенти. Българските пилоти преминават обучение с тренажори, което е на световно ниво и се дължи на промяна в симулаторните комплекси\", подчерта той. Йоцев съобщи обаче, че според изследване за необходимостта от пилоти в световен мащаб за периода 2017-2031 г. те трябва да са 537 хиляди, но до такъв брой няма да се достигне, защото капацитетът е хиляда нови пилоти на година. Като причина за това той посочи и недостатъчното обучение. Министърът на транспорта Росен Желязков поздрави авиокомпаниите за добрите резултати. През 2018 г. през българските летища са преминали близо 12 млн. пътници, ръстът е 9,2%. Авиационният парк е от 60 самолета, 39 от тях са пътнически. 35% от машините работят на външния пазар - предимно в Европа, което показвало, че отговарят на евростандартите.", "date": "2019.03.25", "title": "Не стигат пилоти за гражданската авиация"}
{"url": "https://duma.bg/novi-sluchai-na-afrikanska-chuma-pri-divi-svine-n188219", "text": "Нови случаи на африканска чума при диви свине в община Алфатар, област Добрич, и в община Тервел, област Силистра, е засякла Българската агенция по безопасност на храните (БАБХ). Националната референтна лаборатория в София е потвърдила след изпитване на взети проби вируса при 3 животни.  Това са поредните случаи на заболяването у нас за 2019 г. За периода от 31 август 2018 г. до 20 март 2019 г. е потвърдено 1 огнище при домашни свине в стопанство тип \"заден двор\" в област Варна и 27 положителни за африканска чума диви свине в областите Силистра, Добрич и Варна. Те са установени при диви прасета, открити при претърсване на регионите. БАБХ напомня, че прасетата в стопанства \"заден двор\" трябва да се отглеждат затворени и при засилена биосигурност, и да нямат контакт с диви прасета. Неспазването на правилата за биосигурност при ловуване, както и ниската биосигурност при отглеждане на свине в домашни условия, са ключови за пренасяне на заразата от дивите към домашните свине.", "date": "2019.03.25", "title": "Нови случаи на африканска чума при диви свине "}
{"url": "https://duma.bg/kraveto-maslo-prodalzhava-da-poskapva-n188220", "text": "През миналата седмица цената на едро на пакетче краве масло от 125 г се е повишила с 2,9 на сто и то се е продавало средно по 2,47 лева. Неговата цена се повиши с 3,6% и в началото на март и пакетчето от 125 г се продаваше на едро средно по 2,33 лв. Това става ясно от данните на Комисията по стоковите борси и тържищата.  През миналата седмица кравето сирене също е поскъпнало. Повишението на неговата цена е с 0,5 на сто и то се търгувало по 5,94 лв. за кг. Средно кашкавалът тип \"Витоша\" се е продавал по 10,16 лв. кг. Пилешкото замразено месо е поскъпнало с 0,8% и се продава по 3,83 лв. за кг. Каймата се е търгувала по 4,71 лв. за кг. Яйцата са се продавали средно по 19 ст. за брой.  Олиото е поевтиняло с 0,5% и се е купувало по 1,87 лв. за литър. Брашното тип \"500\" е поевтиняло с 1,1 на сто и се е продавало по 86 ст. за кг. Захарта се е търгувала по 1,15 лв. за кг. От зеленчуците и плодовете поскъпване има при картофите - 3,6% до 1,14 лв. за кг, и при портокалите - с 6,6% до 1,29 лв. за кг. Най-много са поевтинели вносните краставици - с 8,3 на сто до 2,20 за кг на едро, и ябълките - с 3,9% до 99 ст. средно на кг.", "date": "2019.03.25", "title": "Кравето масло продължава да поскъпва"}
{"url": "https://duma.bg/skandalat-v-gerb-a-v-ustite-im-bsp-n188193", "text": "В предаването \"Офанзива\" на 23 март политическата антроположка Антоанета Христова загрижено заяви, че в БСП цари огромно напрежение, което може да доведе до разцепление. Причината е неизбирането на Станишев за водач на евролистата. Изказването на Корнелия Нинова за неговото оттегляне увеличавало напрежението. Така създалата се ситуация открива реално терен за създаване на истинска социалдемократическа партия.  Сюжетът в разговора бе срамният скандал около \"апартамент гейт\". Водещият умело задаваше подвеждащи въпроси на дамата, направи сравнение с отнетите апартаменти след 9.9.1944 г., а Нинова също си била купила евтин апартамент. Т.е. - всички са еднакви. И водещият, и самонареклата се антроположка обаче и звук не издадоха, че когато е придобивала жилището си, Нинова изобщо не е била в политиката, нито е била член на БСП. Сравнението беше нелепо и манипулативно. Скандалът - в ГЕРБ, а в устите им - БСП. Целта е ясна - да се омаловажи корупцията по върховете на властта. Върхът обаче на \"политическия анализ\" на \"професорката\" бе, че с това, което става в БСП около евролистата, се открива път за създаване на нова социалдемократическа партия - от вътрешни кръгове или отвън. Това граничи с пълното политическо невежество. Не знае ли \"професорката\", че има леви социалдемократически и десни социалдемократически партии? Именно под ръководството на Станишев БСП тръгна към варианта дясна социалдемократическа партия, изповядваща  социаллиберална политика, и като такава беше приета за член на ПЕС. Днес БСП пое нов политически курс, оттласкващ я от политическия център и водещ я към левите ценности като примерно засилване на държавния сектор в икономиката, свобода, равенство, демокрация, социална справедливост, патриотизъм. В тези позиции се откриват и съществени различия между БСП и ПЕС. Разбира се, такива неща съзнателно и умишлено се премълчават в телевизионните студия. ", "date": "2019.03.25", "title": " Скандалът - в ГЕРБ, а в устите им - БСП  "}
{"url": "https://duma.bg/fich-povishi-perspektivata-za-kreditniya-reyting-na-balgariya-n188221", "text": "Международната рейтингова агенция \"Фич\" (Fitch Ratings) е повишила перспективата на дългосрочния кредитен рейтинг на България от стабилна на положителна, съобщиха от Министерството на финансите. Бюджетните резултати са преизпълнени, с което допълнително се засилва фискалната и дълговата позиция на България в сравнение с останалите държави, отбелязва агенцията. От \"Фич\" са посочили факторите, които биха предизвикали повишаване на оценката за рейтинга. Това са продължаващо подобряване на външните и фискалните баланси, напредък в присъединяването към еврозоната, благоприятни перспективи за икономически растеж, които водят до по-бързо сближаване към нивата на доходите за държавите от групата със сходен рейтинг. Бъдещи развития, които поотделно или заедно биха довели до негативни действия по рейтинга, са появата на външни дисбаланси, влошаване на външната конкурентоспособност, както и рязко покачване на държавния дълг, водено от фискално разхлабване или материализиране на условни задължения в баланса на държавата, предупреждава \"Фич\".", "date": "2019.03.25", "title": "\"Фич\" повиши перспективата за кредитния рейтинг на България "}
{"url": "https://duma.bg/predlagat-da-nyama-grazhdanstvo-sreshtu-kratkotrayni-vlozheniya-n188222", "text": "С промени в Закона за българското гражданство се предлага възможността за получаване на български паспорт срещу краткотрайни инвестиции да отпадне. Проектът е изготвен от Министерството на правосъдието и публикуван за обществени консултации. С него се предлага да отпадне възможността за получаване на българско гражданство от инвеститори, които са получили разрешение за постоянно пребиваване на основание, че са вложили над 1 млн. лв. в акции на български дружества, облигации и съкровищни бонове, българска интелектуална собственост и др., или пък са увеличили тази инвестиция до 2 млн. лв. В първия случай български паспорт може да се получи след 5 години пребиваване, а след увеличение на вложението на 2 млн. лв., за паспорт може да се кандидатства след 1 година. Основният аргумент на правосъдното министерство е, че тези инвестиции се правят формално само до получаване на разрешението за пребиваване или до подаване на молба за български паспорт. И почти веднага след това инвестицията се ликвидира - с продажба на закупените ценни книжа или по друг начин. В закона остава обаче възможността за получаване на гражданство от инвеститори с трайни инвестиции, които са сертифицирани по реда на Закона за насърчаване на инвестициите със сертификат за клас А или клас Б или за приоритетен инвестиционен проект.", "date": "2019.03.25", "title": "Предлагат да няма гражданство срещу краткотрайни вложения"}
{"url": "https://duma.bg/grazhdanska-otgovornost-e-poskapnala-s-30-za-godina-n188223", "text": "През миналата година задължителната автозастраховка \"Гражданска отговорност\" е поскъпнала средно с 30%, заяви финансистът Румен Гълъбинов. Част от приходите на застрахователите обаче ще погълнат задълженията по т.нар. зелена карта, обясни Гълъбинов пред БНР. Според него \"Гражданската отговорност\" е дългоопашат бизнес, което означава, че пет години след възникване на събитието може да бъдат предявени претенции. Така сформираната печалба за миналата година е добра основа за предприемане на действия през настоящата 2019 г. за извършване на някои необходими разходи, които застрахователите, специално по \"Гражданска отговорност\", би следвало да го направят и те са свързани с ангажиментите ни по линия на \"Зелената карта\" - осигуряване на достатъчно презастрахователно покритие, коментира още Румен Гълъбинов. С близо 50% е скочила печалбата на компаниите, които се занимават с общо застраховане, и през 2018 г. достига рекордните 91 млн. лв. Това показват предварителните данни за състоянието на застрахователния пазар към 31 декември 2018 г., публикувани от Комисията за финансов надзор (КФН). В общото застраховане са отчетени и рекордни премийни приходи. За първи път е премината бариерата от 2 млрд. лв. привлечени застраховки, което спрямо предходната 2017 г. е ръст от 20%. Изплатените обезщетения през изминалата година са за 1,846 млрд. лв. година преди това. Решаваща заслуга за добрите финансови резултати в общото застраховане е драстичното поскъпване на задължителната \"Гражданска отговорност\" през миналата година. Най-масовата застраховка скочи от средно 220 лв. до 330 лв. само за няколко месеца. Данните на КФН показват, че 70% от брутните премийни приходи в общото застраховане се формират от автомобилните застраховки, в които се включва и \"Каско\". Само от \"Гражданска отговорност\" (ГО) през миналата година приходите са за 935.6 млн. лв. при 659.2 млн. година преди това, твърдят от КФН. Ръстът на премийните приходи от \"Гражданска отговорност\" идва и от все по-плътното обхващане на всички собственици на автомобили. От година вече работи директна онлайн връзка между КАТ и Гаранционния фонд на застрахователите, което позволи покритието на моторните превозни средства с \"Гражданска отговорност\" да надхвърли 90% и все повече да доближава 100%. Не трябва обаче да се забравя и фалитът на кипърския застраховател \"Олимпик\" през лятото на 2018 г. Преустановяването на работата му осигури за българските компании нови 200 000 клиенти, които бързо трябваше да сключат наново полици по \"Гражданска отговорност\". Солидният пазарен дял на \"Олимпик\" от 10%, реализиран благодарение на ниски цени, се оценява на 50-60 млн. лв. премийни приходи на година. В животозастраховането отчетената печалба за 2018 г. е 27 млн. лв. и е почти без промяна в сравнение на предходната година.  ", "date": "2019.03.25", "title": "\"Гражданска отговорност\" е поскъпнала с 30% за година "}
{"url": "https://duma.bg/vsichki-sme-za-odrin-i-marmaris!-n188194", "text": "По маркетингови съображения фирмата прекратява вноса на животоподдържащото лекарство! Когато от Националната здравноосигурителна каса ти отговарят така, какво правиш? Най-напред - на глас или на ум, според възпитанието, но непременно, изругаваш солено по нечии роднини. Така е по нашему в такива случаи. После звъниш на приятел в Истанбул, който ти купува лекарството от някоя аптека в мегаполиса - дори на много по-човешки цени. Или отскачаш първата събота с автобус до Одрин и сам си купуваш лекарството.  Купуваш си, както и много други българи в Одрин, още много неща: маслини, зехтин, тоалетна хартия, кухненска хартия, салфетки, носни кърпички, домати без нитрати, краставици, банани, мандарини, портокали, сокове, стафиди, сушени сини сливи, ядки, фасул, леща, чесън лук, червен лук, тесто, хляб, кори за баница, някоя връхна дреха, бельо, тениски, чорапи, детски дрешки, маратонки, чинии, вилици, пердета, постелки за пред входната врата...  Хапваш и някой хубав кебап - като всички. И си на сметка - нищо, че турската лира имала проблеми и в Турция вдигнали цените. Като на родно място си в Одрин - българска реч колкото искаш, одринската община прави безплатни курсове по български език за търговците - за да върви по-леко алъш-вериша с нас, българите, които отиваме на одринския пазар. Или поне до одринската аптека.  Беше време, когато турците пазаруваха в Хасково, Стара Загора, Бургас, Пловдив и Асеновград. Беше! Сега ние, българските европейци, пътуваме нататък, към пазарите на Одрин и Чорлу, на които може и да им е все едно дали са в Европейския съюз като нас или не са... Там няма второ качество клиенти, очакват те вежливо и си плащаш за храни и по-евтини, и по-истински. Само за час време през границата за Одрин преминахме 10 автобуса, 50 леки автомобила и поне още десетина буса. В тях пътувахме купувачи, които не си щадяхме парите на одринския пазар. Като тези преди нас и като тези след нас, всеки ден, да не говорим за съботата и неделята! Защото вече близо трийсет години не ни идва \"дирният\" български акъл (нито от Брюксел помагат!) - и на политици, и на електорат; на власт и на опозиция; на производители, на продавачи и на купувачи. Акъл да си \"оправим\" нещата и да си харчим парите вкъщи, в София и в Стара Загора, на нашия си пазар. И да посрещаме с широки обятия пак съседите. И за нас да има стоки истински и на добри цени... А докато дойде \"дирният\" акъл, ще отскачаме до Одрин на пазар. И лятос и есенес - на Мармарис, на море! Дали някой се сеща защо там? ", "date": "2019.03.25", "title": " Всички сме за Одрин и Мармарис!"}
{"url": "https://duma.bg/oshte-figuri-ot-vlastta-se-okazaha-klienti-na-arteks-n188257", "text": "Нови разкрития по аферата с апартаментите на властта прави сайтът \"Бивол\". Оказва се, че с жилища от фирма \"Артекс\" са се сдобили още фигури от властта. Става дума за зам.-министърът на енергетиката Красимир Първанов, бившият шеф на Комисията по съобщенията Веселин Божков и Гергана Мутафова от Висшия съдебен съвет.  Проверка в Имотния регистър показала, че зам.-министър Първанов е закупил апартамент от 149,56 квадрата плюс два гаража през септември 2018 година. За тях е платил общо 240 312,47 лева, което прави около 616 евро на кв. метър. Цената е по-ниска дори от тази, която е платил за неговия нов имот Цветан Цветанов. Апартаментът на Пърнавов е в сграда на ул. \"Титнява\", където жилище има и бившият културен министър Вежди Рашидов. Друт апартамент от \"Артекс\" зам.-министърът е купил още през 2009 година. Намира се в кв. Дианабад и е с площ 150 кв. метра плюс гараж от 16,9 квадрата. За тях е платил 222 964 лева или по 684 евро на кв. метър. Малко преди Красимир Първанов с апартамент в същата сграда се е сдобил бившият шеф на КРС Веселин Божков. Неговият апартамент и гараж излизат по 682 евро на кв.м. Божков беше дългогодишен шеф на Комисията за регулиране на съобщенията като успя да смени 8 правителства на поста от 2007 до 2017 г. Друго интересно име сред клиентите на Артекс е Гергана Мутафова, бивш районен прокурор на Пловдив и член на ВСС. Тя беше избрана от парламентарната квота като лично предложение на Цветан Цветанов през септември 2017 г. Мутафова е закупила на 08.06.2018 г. апартамент в същата сграда, където Цецка Цачева пазарува “на изкоп”. Но явно апартаментът на магистратката не е бил закупен при същите условия, защото тя е платила по 1147 евро на кв. м. или почти двойно повече, отколкото е платила Цецка Цачева. Друга проверка на \"Бивол\" показва, че и шефът на \"Уникредит Булбанк\" Левон Хампарцумян има жилище от \"Артекс\", също закупено на доста ниска цена. И неговият апартамент е на ул. \"Тинтява\" в Дианабад. Банкерът купува 420 000 лева за 326 кв. метра т.е. 660 евро на квадратен метър - в сграда \"Виделина\", където според \"Бивол\" апартамент от 75 квадратни метра с гараж от 24 квадратни метра струва 220 000 евро. Сделката за апартамента на Хампарцумян е завършена в деня, в който \"Уникредит Булбанк\" одобрява кредит от 28 359 535 лева за фирма \"Крон 21\" (28.06.2018). Става въпрос за договорна ипотека върху имот за застрояване с площ 9911 кв. метра на бул. Г.М. Димитров в \"Дианабад\". Около месец по-късно „Крон 21“ бива придобита от \"Артекс Инженеринг\".", "date": "2019.03.25", "title": "Още фигури от властта се оказаха клиенти на \"Артекс\""}
{"url": "https://duma.bg/dva-ruski-samoleta-s-tehnika-i-voenni-katsnaha-v-karakas-n188259", "text": "Русия изпрати два самолета с военна техника и военни във Венецуела. Машините са кацнали в столицата Каракас, а в социалните мрежи се появиха и кадри от операцията. Информацията обаче не е потвърдена официално от руските служби. Според в. \"Гардиън\" самолетите са стоварили във Венецуела тонове военна техника. \"Спутник\" добавя, че става въпрос за техническо и военно сътрудничество. Властите във Венецуела пък обясняват ситуацията с предвидено обучение.  Москва подкрепя президента Николас Мадуро, докато САЩ и редица европейски държави признаха за легитимен лидер самопровъзгласилия се за президент Хуан Гуайдо. Самият Гуайдо обяви миналата седмица, че предстои \"Операция Свобода\", която ще доведе до смяна на властта във Венецуела.", "date": "2019.03.25", "title": "Два руски самолета с техника и военни кацнаха в Каракас"}
{"url": "https://duma.bg/sadbata-na-paketa-mobilnost-se-reshava-dnes-n188248", "text": "Дали пакетът \"Мобилност\" ще бъде гласуван от сегашния състав на Европейския парламент или ще бъде отложен за следващия. Това трябва да стане ясно днес. Европейският парламент в Страсбург трябва да реши дали спорния законопроект, срещу който протестират превозвачи от няколко държави, ще бъде допуснат до дебати и вот в пленарна зала. Миналата седмица се оказа, че въпреки че Транспортната комисия отхвърли мерките на Макрон, текстовете са входирани за обсъждане от председателя на либералите в ЕП Ги Верхофстад. Българските представители в Европарламента от всички политически сили са обединени зад мнението, че законът трябва да остане за следващия мандат. Нашите евродепутати оспориха и начина, по който текстовете се входирани за пленарна зала - защото са отхвърлени от Транспортната комисия.  Председателят на ЕП Антонио Таяни е предложил отлагане на разглеждането на текстовете, но част от депутатите в Европарламента са гласували против. Така председателите на парламентарните групи са приели пакета \"Мобилност\" да е част от дневния ред на депутатите в Страсбург. Решаващо оттук нататък ще е съотношението на силите днес в 18 часа българско време, когато евродепутатите ще гласуват дневния си ред. Българските представители вече заявиха, че ще положат всички усилия, заедно с колегите си от останалите държави, засегнати от мерките в пакета \"Мобилност\" – да не се стига до гласуването на промените в пленарната зала. Битката им обаче ще бъде тежка, защото едва 8 страни от 28-те членки споделят българската позиция. В същото време се очаква пълна мобилизация на германци и французи в подкрепа на плана \"Макрон\". Ако те се окажат повече в пленарната зала, текстът ще се обсъжда и гласува от евродепутатите в сряда.", "date": "2019.03.25", "title": "Съдбата на пакета \"Мобилност\" се решава днес"}
{"url": "https://duma.bg/parvan-simeonov-v-gerb-zapochna-bitka-za-nasledstvoto-na-borisov-n188261", "text": "В ГЕРБ започна битка за наследството на Борисов, коментира в интервю за Радио \"Фокус\"  политологът Първан Симеонов, директор на „Галъп интернешънъл“. По думите му евентуална трета оставка по скандала с апартаментите е въпрос на вътрешнопартийни баланси. Лобитата в ГЕРБ, които най-общо могат да се сведат до две – едно по-партийно, по-действащо по устав лоби и един кръг, който винаги е бил по-гъвкав, по-европейски, от известно време гледат на Борисов като на човек, който започва да слиза от сцената. Не утре, не вдругиден, но все някога. Все повече, особено край реденето на листите на ГЕРБ, проличаха вътрешните различия, коментира Първан Симеонов. Според него тези вътрешни различия се задълбочават до степен, че от ситуации като днешната може да зависи как ще изглежда ГЕРБ, след като някога Борисов даде крачка назад.  ГЕРБ винаги са имали два различни стила. Около партията имаше фигури като Кристалина Георгиева, Симеон Дянков, Томислав Дончев, Реформаторски блок. Винаги за баланс на това Борисов е използвал фигури като г-н Цветанов, партията, понякога дори ДПС. Винаги е изглеждало, че Борисов обича да има два крака, на които да стъпва. Напоследък основният опорен крак е останал един и той се концентрира около Цветанов, който запази прозападна легитимация. Струва ми се, че сме свидетели на сюжет, в който стремежите на Цветанов биват оттласвани от вътрешни сили. Чудя се това става ли с благословията на Борисов и отговорът е може би да. Има и международен аспект този скандал, не на последно място той идва след като на два пъти Цветанов волно или неволно удари имиджа на Борисов с два големи комуникационни гафа - с мюфтийството и с преференциите. Това сега прилича на контраудар, всичко това обаче е в сферата на спекулацията, каза още политологът. Според него прекаленото оттегляне на Борисов от оперативната политика в посока международна политика прави така, че Цветанов става доста силен. Случващото се е част от вътрешнопартиен опит той да бъде върнат на мястото му, обясни Първан Симеонов.", "date": "2019.03.25", "title": "Първан Симеонов: В ГЕРБ започна битка за наследството на Борисов"}
{"url": "https://duma.bg/radev-partiite-da-se-chistyat-ot-korumpirani-kadri-ne-da-gasyat-skandali-s-ostavki-n188260", "text": "Партиите, които искат да се видят на политическия хоризонт, трябва сами да се чистят от корумпирани кадри, а не да чакат да гърмян скандали и да ги гасят с оставки. За това призова президентът Румен Радев пред журналисти в Египет, където е на официално посещение по покана на колегата си Абдел Фатах Ас-Сиси.  Държавният глава бе помолен да коментира двете подадени оставки във връзка със скандала с апартаментите на властта. Радев заяви, че не е дошъл в Египет, за да коментира имотите на Цветан Цветанов. Президентът добави, че позицията му винаги е била принципна. Преди два месеца по време на моя годишен отчет много ясно заявих, че партиите, които искат да видят себе си на бъдещия политически хоризонт, трябва сами да се чистят от корумпирани и некомпетентни кадри с управленски амбиции, а не да чакат да гърмят скандали и да ги гасят с оставки, коментира Радев, пояснявайки, че това се отнася за всички партии. В Египет президентът води голяма бизнес делегация, тъй като страната е най-големият търговски и икономически партньор на България в Близкия изток. Стокооборотът между двете държави е достигнал 1 милиард щатски долара. Водената от Румен Радев делегация включва представители на изпълнителната власт и на институциите, както и представители на близо 30 български фирми от отбранителната индустрия, земеделието и производството на храни, машиностроенето, високотехнологични компании и в сферата на туризма, които ще обсъдят със свои партньори от Египет реализацията на общи проекти. Очаква се в рамките на визитата да бъде създаден и Българо-египетски бизнес съвет.", "date": "2019.03.25", "title": "Радев: Партиите да се чистят от корумпирани кадри, не да гасят скандали с оставки"}
{"url": "https://duma.bg/ne-ni-gubete-bez-nas-ste-zagubeni-prizovaha-feldsheri-ot-tsyalata-strana-n188258", "text": "\"Не ни губете, без нас сте загубени\" и \"Без няма здравеопазване\" - това гласяха част от плакатите, разпънати пред здравното министерство при поредния протест на здравни работници. Днес протестираха фелдшери, лекарски асистенти и физиотерапевти от цялата страна. Те обявиха, че са солидарни и с протеста на медицинските сестри. Исканията им също са сходни - достойно заплащане и по-добри условия на труд.   Сред исканията на хората в бяло е приемането на Закон на съсловната организация на физиотерапевтите. Настояват още за увеличение на заплатите до размера на две минимални. Пред здравното министерство дойдоха медицински специалисти от цялата страна. Протестиращите нарекоха казионна Българската асоциация по здравни грижи. Малко по-късно от кабинета на здравния министър обявиха, че Кирил Ананиев ги е поканил на среща, за да изяснят исканията си. Припомняме, че Ананиев покани на среща и протестиращите медицински сестри, но те не останаха доволни от обещанията му. Защото така и не бяха предложи реални реформи, които да подкрепят исканията им. Протестиращите днес призоваха обществото, а и властта да осъзнаят, че фелдшерите са гръбнакът на Спешната помощ. Нека не ни пренебрегват, защото Спешна помощ е на път да остане без професионалисти, коментираха здравните работници.", "date": "2019.03.25", "title": "\"Не ни губете, без нас сте загубени\" призоваха фелдшери от цялата страна"}
{"url": "https://duma.bg/gerb-stanaha-zalozhnik-na-tsvetanov-n188240", "text": "Скандалът с апартаментите може да нанесе сериозни щети на ГЕРБ, . Според него ще има още оставки заради купените на безценица луксозни имоти от Цветан Цветанов и други нотабили от ГЕРБ. Вчера БСП настоя  . Вицепремиерът обаче намекна, че това ще е пагубно за ГЕРБ, защото Цветанов е основен организатор не само на партийния живот, но и на изборния процес като цяло. Той призова Цветанов да обясни отношенията си с \"Артекс\", защото скандалът може да има \"по-неприятен политически резонанс\". , атакува Борисов лидерът на НФСБ Валери Симеонов.", "date": "2019.03.25", "title": " ГЕРБ станаха заложник на Цветанов"}
{"url": "https://duma.bg/mladi-eksperti-predstavyat-viziyata-si-za-balgariya-n188236", "text": "Младо поколение прогресивно мислещи експерти от социалните науки представят утре своята визия за развитие на страната на дискусионна среща \"България 2019 - Нови хоризонти: Съмнения, надежди, перспективи\". Форумът се организира от Института за социална интеграция и Фондация \"Фридрих Еберт\" под патронажа на вицепрезидента Илияна Йотова. Сред участниците в дискусията са Борис Попиванов, Александър Димитров, Ваня Григорова, Страхил Делийски и др. \"Отчетлива тенденция през последните години е управляващите да целеполагат, стратегират и упражняват законодателни инициативи, без това да се е случило чрез засилен диалог с гражданското общество и експертната общност в дадения публичен сектор. Това води до изкривяване на положените цели, а често и до \"работа на парче\" Все по-устойчива е тенденцията гражданите да губят доверие в институциите, а управленските решения биват системно подлагани на критика, протестни действия и не рядко дори бойкот\", посочват организаторите. Именно затова те обединяват на едно място различни хора от сферата на политологията, социологията, антропологията и икономиката, които да представят критичната си гледна точка и да предложат нови перспективи и възможности за България.", "date": "2019.03.25", "title": "Млади експерти представят визията си за България"}
{"url": "https://duma.bg/mvr-nyamalo-da-stroi-lageri-n188237", "text": "На територията на Любимец, Елхово и Малко Търново няма да се строят бежански лагери, а центрове. Това заяви вчера зам.-министърът на вътрешните работи Красимир Ципов на брифинг. Припомняме, че обществената поръчка за построяването на центрове с фургони за близо 10 млн. лв. бе обявена миналата седмица и предизвика сериозно напрежение сред местните хора в трите крайгранични общини.  Ципов явно се пообърка, защото в изявлението на БСП се говореше за бежански центрове, а не за лагери. Той се опита да опровергае социалистите, че държавата крие информация от българите за връщане на мигранти към България от Западна Европа. С изявленията си всъщност зам.-министърът потвърди казаното от Елена Йончева и Кристиан Вигенин. Ципов призна, че държавата ще изгражда площадки за временни кризисни центрове от затворен тип в трите населени места. В тях ще бъдат отвеждани нелегално преминаващите границата ни мигранти, където ще им бъде установена самоличността и извършана регистрация. Той отрече да има подготовка за заселването на тези населени места с бежанци. ", "date": "2019.03.25", "title": "МВР нямало да строи лагери"}
{"url": "https://duma.bg/karakachanov-i-siderov-se-dogovaryat-za-evrovota-bez-simeonov-n188235", "text": "Две от партиите в съуправляващата коалиция \"Обединени патриоти\" - ВМРО и \"Атака\", може да се явят заедно на изборите за Европарламент без НФСБ на Валери Симеонов. Това намекнаха в събота лидерите им Красимир Каракачанов и Волен Сидеров по време на партийния конгрес на ВМРО. На него вицепремиерът Каракачанов очаквано бе преизбран за председател. Сидеров, който присъства като гост, заяви в речта си, че няма претенции да е водач на листа и е готов на компромиси.  Припомняме, че ВМРО от месеци не отстъпва по въпроса нейният евродепутат Ангел Джамбазки да води кандидатската листа за евровота, дори върви негова рекламна кампания по билбордове в столицата. Това беше и една от причините за решението на Валери Симеонов НФСБ да участва самостоятелно на изборите за Европарламент, а водач на листата да е самият той. От година насам пък скандалите между тримата лидери се превърнаха в ежедневие, с размяна на обиди и компромати, което направи почти невъзможно съвместното им явяване в коалиция на евровота.", "date": "2019.03.25", "title": "Каракачанов и Сидеров се договарят   за евровота без Симеонов"}
{"url": "https://duma.bg/vtoriyat-v-gerb-bil-na-semeen-kruiz-po-vreme-na-komandirovka-v-sasht-n188230", "text": "В рамките на ежегодната си молитвена закуска в САЩ през февруари 2018 г., шефът на ПГ на ГЕРБ Цветан Цветанов завел съпругата си Десислава и най-голямата си дъщеря на луксозен круиз край Маями, разкри Фрогнюз, която се позова на източник от средите на ГЕРБ. Компания на Цветанови на лайнера \"Еnchantment of the seas\" правили депутатът от ГЕРБ Пламен Нунев и жена му, който бил на същата командировка, и високопоставен служител на външното министерство. Командировката на Цветанов и Нунев се финансирала с партийни средства, т.е. с парите на данъкоплатците. Тузарската обиколка е организирана по линия на компанията за круизи \"Royal Caribbian\". Клиентите на кораба са много богати хора, луксът е невероятен, а цените - космически, твърди източникът и допълва, че само за да се качиш на борда, трябва да се бръкнеш с около 1000 долара в зависимост от месеца. По време на круиза Цветанови се възползвали и от скъпите екстри, за които се плаща допълнително.", "date": "2019.03.25", "title": "Вторият в ГЕРБ бил на семеен круиз   по време на командировка в САЩ"}
{"url": "https://duma.bg/bsp-nastoyava-tsvetanov-da-napusne-politikata-n188239", "text": "Настояваме не само за оставките и на Цветан Цветанов, но и той да напусне политиката. Това заяви водачът на листата на левицата за евровота Елена Йончева вчера. Проблемът на властта не е само в закупени апартаменти с цени няколко пъти по-ниски от пазарните, категорична е тя. Йончева припомни, че преди дни Българската стопанска камара обяви, че 42% от приетите закони минават през \"задния вход\" и обслужват частни интереси и фирми. \"Лобистката поправка \"Артекс\" беше вкарана в НС през януари 2017 г. между първо и второ четене на Закона за устройство на територията от депутати от ГЕРБ. С измененията се дава възможност на една фирма, в случая \"Артекс\", да строи не по новия устройствен план, а по стария, и вместо да издигне 8-етажен блок, да построи сграда с 35 етажа. Поправката е гласувана от всички депутати от управляващата партия, които явно са знаели за коя конкретна фирма става дума\", обясни Йончева. От левицата тя е била подкрепена само от двама народни представители, които не са знаели кого облагодетелства изменението.  Оставаме с впечатление, че премиерът Бойко Борисов е загрижен откъде идва атаката за апартаментите, а не за корупцията, в която са затънали ГЕРБ, подчерта журналистката. Йончева призова министър-председателят да коментира последния доклад на ЕК от февруари. Тя отново цитира текст от документа, че \"две трети от докладите за съмнителни сделки, изпратени от финансовите институции към звеното за финансово разузнаване, касаещи български видни политически личности, не се разследват от съответните органи\". Йончева припомни и двата доклада на Държавния департамент на САЩ отпреди 2 години, в които се говори, че служители във всички клонове на българското правителството са замесени в корупционни практики безнаказано. \"Корупционните практики включват подкупи, конфликт на интереси, сложни схеми за присвояване, нарушени поръчки и търговия с влияние. Въпреки че законът предвижда наказателно преследване на корупцията, българското правителство не прилага закона ефективно\", категорична е  Йончева.", "date": "2019.03.25", "title": " БСП настоява Цветанов да напусне политиката"}
{"url": "https://duma.bg/bsp-e-protiv-izgrazhdaneto-na-novi-bezhanski-tsentrove-n188238", "text": "БСП е против изграждането на нови площадки за бежански центрове в Елхово, Любимец и Малко Търново в момент, когато миграционният натиск е почти нулев и анализите не показват емиграционна вълна. Това заяви вчера секретарят на ПГ \"БСП за България\" Кристиан Вигенин на брифинг. По думите му това се прави тихомълком, без да бъдат информирани гражданите и местната власт. Вигенин попита дали обществената поръчка има връзка с решението на Съда на ЕС, което е позволило на германските съдилища да връщат мигранти в страните, в които те са влезли на територията на ЕС. \"Когато се изграждат подобни места, рано или късно те ще влязат в употреба. Опасяваме се, че наличието им може допълнително да стимулира връщането на мигранти, което противоречи  на българския национален интерес\", коментира Вигенин. БСП призова бизнеса да прояви отговорно поведение и нито една фирма да не участва в поръчката.  Ще подкрепим недоволството на гражданите да не се реализира изграждането на нови площадки за мигрантски център в Елхово, заяви общинският съветник и председател на БСП в Ямбол Катя Георгиева. Тя нарече обществената поръчка скандална. Георгиева припомни, че прeз 2016 г. е имало подобни намерения на МВР, но тогава хората от петте общини на областта са реагирали изключително гневно. \"Породи се много страх. Имаше ежедневни спонтанни протести. Затваряха се пътища към КПП \"Лесово\". Тогава вътрешното министерство даде заден ход. Сега нещата отново се правят, без хората да са уведомени и без никой от местната власт да е разговарял с тях\", обясни Георгиева. Тя предупреди, че сред жителите на областта отново се надига протестна вълна. Това, че ГЕРБ все още е управляваща партия, не означава, че държи патента за това кое е най-правилното решение за България\", категорична е Георгиева. Общинският съветник от БСП в Елхово Димитър Загоров изтъкна, че съгражданите му са много притеснени. Той определи като нелепи обясненията на управляващите, че са научили от интернет за строителството на центровете. Кметът на Елхово казал на хората, че негов приоритет е празникът на града, а не това да информира хората за миграционните центрове, разказа Загоров. През 2013 г. на територията на общината беше такъв, който е празен, припомни той. Настояваме обществената поръчка за изграждане на площадки за нови бежански центрове да бъде отменена, а средствата да бъдат пренасочени към подобряване на граничните съоръжения на страната, призова Йончева.", "date": "2019.03.25", "title": "БСП е против изграждането на нови бежански центрове"}
{"url": "https://duma.bg/valeri-simeonov-napadna-borisov-zaradi-ostavkite-n188231", "text": "Лидерът на НФСБ Валери Симеонов се нахвърли върху Бойко Борисов заради оставката на Цецка Цачева и обвиненията срещу Цветан Цветанов. Според него сделките с апартаментите им били законни и не били ощетили никого. \"Няма оставка, без да я е поискал Борисов. Не знам как тази партия съществува с такъв лидер, готов да хвърли всеки в бездната, само и само да продължи да се кандилка отгоре на властта. За съжаление обаче в политиката не е достатъчно само да се кандилкаш, да се балансираш отгоре на властта, а да вършиш някаква работа. Какво прави той? В момента предателски мълчи и не защитава хората, които му вършат най-много работа. Позор за министър-председателя, че по такъв елементарен гаден начин хвърля най-верните си хора в огъня\", заяви Симеонов в интервю за \"Фокус\".  Лидерът на НФСБ призова всички, \"които се упражняват\" по темата, включително и лидерите на ВМРО и \"Атака\", \"да си погледнат сделките и близкото, и далечното минало и ако са купували и продавали, на какви цени са го правили\". \"Защото всички знаем каква е практиката в България. В случая става въпрос за едно обвинение абсолютно немотивирано, необосновано и неаргументирано\", смята бившият вицепремиер. Той определи скандала като \"лов на вещици\" и \"измислени простотии, с които занимават обществото\", вместо с важните теми.", "date": "2019.03.25", "title": " Валери Симеонов нападна Борисов заради оставките"}
{"url": "https://duma.bg/tomislav-donchev-ochakva-seriozni-shteti-ot-apartament-geyt-n188234", "text": "Скандалът с апартаментите има потенциал да нанесе сериозни щети, особено в предизборна ситуация, може да предизвика и по-неприятен политически резонанс. Това прогнозира  вицепремиерът Томислав Дончев. Той описа Цветан Цветанов като \"основен организатор и на партийния живот, и на изборния процес\", който има талант, информация, опит и огромно влияние. Всеки подобен скандал носи негативи, което ерозира доверието, и трябва изключително ясен и адекватен сигнал, за да бъде възстановено, смята Дончев. \"Редно е г-н Цветанов да даде повече информация, включително за последния укор - отношения с фирмата. Проверявана ли е, защо е проверявана, връзка или липса на връзка между едното и другото? Според мен тук основният говорител по темата е редно да бъде Цветанов\", коментира вицепремиерът. Припомняме, че миналата седмица гръмна скандалът със закупените от висши представители на властта на занижени цени от фирма \"Артекс\" луксозни апартаменти в кв. \"Изток\". Освен Цветанов с евтини жилища в \"сградата на годината\" \"Летера\" са се облажили и правосъдната министърка Цецка Цачева, шефът на комисията по култура в НС Вежди Рашидов и зам.-министърката на спорта Ваня Колева. В петък Антикорупционната комисия съобщи, че започва проверка на имотните им сделки, като се е самосезирала по медийни публикации. В събота Бойко Борисов привика в МС Цачева, след което тя обяви, че доброволно е подала оставка и премиерът я е приел. Оставка по искане на Борисов е подала и Ваня Колева.  Дончев похвали Цачева за \"жеста и мъжката й постъпка\". Според него това е \"повече от достатъчен сигнал\", а подобни знаци в българската политика били \"рядкост\". Оставките заради \"Апартамент гейт\" няма да спрат, намекна вицепремиерът. ", "date": "2019.03.25", "title": "Томислав Дончев очаква сериозни щети от \"Апартамент гейт\""}
{"url": "https://duma.bg/speshnata-pomosht-v-zemen-e-bez-lekar-n188228", "text": "Жители на Земен поискаха среща с народния представител от ПГ на \"БСП за България\" Станислав Владимиров заради липсата на лекар в спешния център в града, който обслужва две общини - Земен и Ковачевци. Пред депутата те обясниха, че вече няколко пъти в спешния център намират само медицинска сестра и шофьора на единствената линейка, която обслужва един град и 27 села. \"Понякога се случва един ден да има лекар, а на другия - да няма\", обясниха те. В спешния център няма условия за спешна и неотложна помощ, нито за диагностициране. \"Лекарите работят добре и съвестно, но нямат никакви условия, ние не сме хора втора ръка, плащаме осигуровките си като всички и искаме качествено здравеопазване\", категорични са земенчани. Още по време на срещата Владимиров уведоми МЗ за проблема, а оттам обещаха \"веднага да започнат проверка по случая\" и увериха, че няма съкращения на медицинския персонал в спешните центрове. Народният представител припомни на представителите на здравното ведомство ангажимента им за подобряване на условията в спешните центрове и поиска той да бъде изпълнен във възможно най-кратки срокове. Владимиров обясни, че има и сигнали от жители на община Брезник, че се налага лекарите в спешните центрове сами да шофират линейките, когато имат спешен случай, а това по думите му е недопустимо. ДУМА припомня, че в голяма част от спешните центрове и филиалите им в страната изпитват недостиг на лекари. От обява на сайта на ЦСМП в Добрич става ясно, че се търсят лекари и фелдшери, но не се уточнява брой. Подобно съобщение има и на сайта на ЦСМП в Пловдив, където търсят да назначат лекари и фелдшери за Пловдив и филиалите. Силистренската спешна помощ търси да назначи лекар-ординатор за филиалите Силистра, Дулово, Тутракан, като обещаната заплата за лекар без специалност е 1377 лв. От обява на спешната помощ в Бургас става ясно, че се търсят 12 лекари, 7 фелдшери и 5 медицински сестри. В началото на годината спешни медици в Горна Оряховица масово подаваха оставки заради агресия от пациенти.", "date": "2019.03.25", "title": "Спешната помощ в Земен е без лекар"}
{"url": "https://duma.bg/priemna-n188229", "text": "На 26 март от 15 до 17 ч. народният представител от \"БСП за България\" Петър Витанов и общинският съветник Альоша Даков ще бъдат на разположение на софиянци в постоянната приемна на БСП в София на ул. \"Леге\", 10, етаж 1. Желаещите може да се запишат предварително на телефон 02/987 20 86.", "date": "2019.03.25", "title": "Приемна"}
