{"url": "http://www.duma.bg/node/170018", "text": "Къща, невидима с невъоръжено око, построиха във френска лаборатория. Сградата има четири стени, прозорци, врата, покрив и комин. Широка е 10 микрона, дълга 20 микрона и висока 15 микрона. \n\"Размерите й са по-малки от тези на човешки косъм\", заяви един от създателите й Жан-Ив Рош.  \nМикро сградата е построена във вакуумна камера с обем 60 куб. см. Вътре има електронен микроскоп, който може да увеличи 1 милион пъти наблюдавания обект, йонно оръдие с роля на горелка и робот, който се използва за преместване на части от къщата. \nУчените управляват робота и йонното оръдие посредством компютър, инсталиран близо до вакуумната камера. Йонното оръдие изрязва шаблон на къщата върху стъклена мембрана с дебелина 1,2 микрона (1 микрон = една хилядна част от милиметъра), преди да отбележи гънките в основите на стените, които сами \"се изправят\". Впоследствие се добавят покривът и коминът.   \n \t\n", "date": "2018.06.29", "title": "Невидима къща направиха учени във Франция"}
{"url": "http://www.duma.bg/node/170016", "text": "лаване със сал и стрелба с требушет (обсадна машина, използвана през Средновековието) ще са сред предизвикателствата на \"Приключенски многобой - Мездра 2018\". Отвореното събитие ще се проведе на 1 юли (неделя) от 10 ч. край Археологически комплекс \"Калето\", област Враца. \nПосетителите на мероприятието, част от \"Приключенски екстрийм тур\", ще могат да се включват в игра-загадка в отбори от по 5 души. Сред предизвикателствата са още скално катерене, \"приключенска зона\" с различни забавления, решаване на различни задачи и екстремно спускане по специално създаден въжен тролей над река Искър. \nИзпитанията ще преминават с помощта на професионални инструктори, при взети мерки за безопасност и са подходящи за възрастни и за деца над 12 години. Водещ на събитието ще е певецът и радиоводещ Теодор Койчинов-Тео. \nОсвен заредени с много положителни емоции, двама късметлии от посетителите ще си тръгнат и с екстремен подарък - ваучер за рафтинг. Входът за събитието е свободен, всички забавления и атракции са безплатни. \nЦелта на инициативата е по атрактивен начин да се заинтригуват жители и гости на община Мездра към активен спорт и забавления на открито, да се покаже красотата, културната история и възможностите за отдих и туризъм в района.   \n \t\n", "date": "2018.06.29", "title": " Стрелба с требушет на многобоя в Мездра "}
{"url": "http://www.duma.bg/node/170020", "text": "Най-голямата демонстрация на традиционни гозби от банския край ще бъде представена на фестивала \"Фолклорна магия\", който ще се проведе на 29-30 юни и 1 юли в планинския град, както ДУМА писа. Местни механи ще приготвят своите най-големи специалитети и всеки гост ще може да ги опита. Апетитните ястия ще бъдат сътворени от най-големите професионалисти на банска кухня на 30 юни от 13,30 ч. в Градския парк. \nБогатата програма на първото издание на фолклорния фестивал ще включва още целодневно изложение на традиционни български храни, стоки, занаяти и традиции. За доброто настроение на посетителите в Банско ще се погрижат най-големите звезди от народната музика у нас заедно с певци, инструменталисти, танцьори и демонстранти на обичаи от цялата страна, участници в конкурсната програма на събитието.   \n \t\n", "date": "2018.06.29", "title": "Бански специалитети на \"Фолклорна магия\""}
{"url": "http://www.duma.bg/node/170019", "text": "По една пица на всеки 30 секунди или до 120 за час може да прави роботът, който се използва в популярно парижко заведение. За сравнение, капацитетът на обикновен човек е най-много 40 пици в рамките на 60 минути. Но въпросът не е само в бързината. Всички съставки са внимателно подбрани. А роботът е способен да сложи доматен сос върху основата на пицата, после да я пъхне във фурната и накрая да я нареже на парчета. Машината е настроена да извършва със своите три ръце няколко задачи наведнъж. \nИдеята е на двама френски инженери и се заражда още докато са в университета. Единственото, която могат да си позволят по това време, е да правят поръчки в заведенията за бързо хранене. Но ястията са толкова лоши, че младежите са провокирани да измислят начин как това да се промени. \n\"Роботите могат да направят уникални пиците на клиентите, като се съобразят с техните желания и действат по всяко време на деня, дори в 2 ч. през нощта. А това е доста забавно и няма как да бъде направено в заведение за бързо хранене или в традиционен ресторант. Хората днес имат все по-малко време за обяд и често това е за сметка на качеството на храната. Ние им предлагаме и двете\", разкри Филип Голдман, управител на старт-ъп. Той има големи идеи за новаторското си производство, което иска да премести в центъра на Париж. \nТам обаче ще срещне конкуренцията на истински майстор на пици - италианеца Виторио Монти. Със златните си ръце той прави истински шедьоври и е убеден, че бъдещето на този специалитет няма нищо общо с роботите.   \n \t\n", "date": "2018.06.29", "title": "Робот прави 120 пици за час"}
{"url": "http://www.duma.bg/node/170021", "text": "Прочутият Макс Кавалера отново идва в София със своята титанична банда и нов албум. Легендарният бразилец и неговите музиканти ще забият в столичната зала \"Универсиада\" на 6 юли от 20 ч. Билети за концерта се продават в цялата мрежа на Тикетпро в страната, както и онлайн по 45 лв. \nМакс Кавалера и неговата банда Soulfly са едни от любимите музикални гости на българската публика. Всеки техен концерт у нас се превръща в енергийна бомба, заредена с мощен звук, адреналин и нестихващо желание да ги слушаш още и още. В разгара на лятото ни очаква поредната среща с легендарния бразилец и неговите музиканти, на която феновете ще чуят на живо знаменитите Back to the Primitive, Inner Spirit, Eye for an Eye, Prophecy, Kingdom, Tribe и мн. др. убийствени хитове. \nСъвсем скоро се очаква да излезе и най-новият студиен албум на групата, който ще отбележи 20-годишнината от издаването на дебюта на бандата - едноименния \"Soulfy\" (1998). Названието на тавата още не е обявено официално, но едно е сигурно: тя категорично ще бъде нещо много силно. Както самият Макс споделя, стилът на албума ще е \"трайбъл траш\" - своеобразна комбинация от трайбъл и груув парчета с перкусии, характерни за ранния Soulfly, и бързи дет и траш метъл елементи, които звучаха в последния албум на Cavalera Conspiracy Psychosis (2017). \n\"Опитах да \"сглобя\" тези два албума и се получи страхотно! Новият Soulfly е наистина много вълнуващ и мисля, че уцелихме правилната посока. Марк Ризо направи супер откачени сола и по време на записите на целия албум издаваше странни звуци, които запазихме. Изключително съм доволен и от сина ми Зайън, който записа барабаните. Стилът му на свирене ми напомня ранния Дейв Ломбардо, комбиниран с Bad Brains - супер енергични и леко хаотични барабани, които звучат невероятно добре. Мога да кажа, че свършихме чудесна работа!\", споделя Макс. \nАлбумът е продуциран от небезизвестния Джош Уилбър, познат от работата си с големи имена като Lamb Of God, Gojira, Hatebreed и Trivium. \nВ подкрепа на новия албум Soulfly тръгват на голямо турне, част от което ще бъде и шоуто им на 6 юли в София. Гастролът ще мине през почти цяла Европа, като се очаква сериозен поток на фенове от съседни държави за концерта у нас, понеже само България и Сърбия са балканските страни, включени в графика на обиколката. \nФеновете ще видят и чуят Soulfly на 6 юли в състав: Макс Кавалера, Зайън Кавалера (барабани), Марк Ризо (китара) и Майк Леон (бас).   \n \t\n", "date": "2018.06.29", "title": "Макс Кавалера забива в София  "}
{"url": "http://www.duma.bg/node/170017", "text": "Момиче на 10 години от САЩ постави рекорд на Гинес, като откри 166 четирилистни детелини за един час, предаде агенция ЮПИ. На Кейти Борка дори не й се наложило да броди по ливадите, за да осъществи постижението си. Тя открила носещите щастие детелини в двора на семейната къща в Спотсилвания, щата Вирджиния. \nРодителите на детето - Робърт и Сара Борка, забелязали, че дъщеря им има дарбата бързо да открива четирилистните растения. Именно бащата и майката я насърчили да се пробва да установи световен рекорд. \nКейти трябвало да намери 25 щастливи детелинки за час, за да грабне короната. Тя ги открила само за 7 минути. През останалите 53 минути изнамерила още 141 от търсените растения.   \n \t\n", "date": "2018.06.29", "title": "10-годишно момиченце откри 166 четирилистни детелини за 60 минути"}
{"url": "http://www.duma.bg/node/170067", "text": "Глад за въглероден диоксид обхвана Европа. \"Кока-Кола\" бе поредната компания, която е засегната от недостига на въглероден диоксид на Стария континент. На компанията се наложи да спре част от производството си в Обединеното кралство, но засега изглежда няма опасност от прекъсване на доставките към потребителите. \nВеликобритания и Европа са изправени пред недостиг на въглероден диоксид, който се използва за добавяне на мехурчетата в бирата и безалкохолните напитки, както и при системите за дозиране и при някои храни за удължаването на срока им на годност. Този недостиг се появи, тъй като редица европейски заводи затворили за ремонт или техническа поддръжка, пише BBC. В момента само един производител на въглероден диоксид работи на територията на Обединеното кралство. Бирата \"Хайнекен\" също изпитва трудности заради недостига на въглероден диоксид и предупреди търговските клиенти да очакват недостиг на \"Амстел\" и \"Джон Смит\".    \n \t\n", "date": "2018.06.29", "title": "Глад за диоксид в Европа"}
{"url": "http://www.duma.bg/node/170071", "text": "Близо 9 млрд. евро ще получи България за кохезионна политика през новия програмен период след 2020 г., съобщи в София Витория Алиата ди Вилафранка, директор в генералната дирекция \"Регионална и селищна политика\" на Европейската комисия. Страната получава увеличение на средствата с 8%, предаде БНР. В Представителството на Еврокомисията у нас беше представено предложението за бюджет на Европейския съюз до 2027 година.  \nФинансирането по кохезионната политика в предложението за общоевропейския бюджет бе орязано с 10%, но въпреки това България е сред регионите, които ще получат повече пари. Политиката за сближаване финансира най-бедните в ЕС, които имат БВП на глава от населението под 75%. Специален фокус за България се поставя още върху социалната политика, съобщи Андрияна Сукова, заместник генерален директор в дирекция \"Заетост, социални въпроси и приобщаване\". Мерките, свързани с повишаване на заетостта, образованието и социалното включване, ще приобщят също инвестирането в младите през инициативата за младежка заетост и сегашния фонд за подкрепа на най-бедните\", каза тя. \nВиктория Алиата ди Вилафранка, допълни, че проектобюджетът на Европейския съюз е по-гъвкав, защото в зависимост от потребностите страните ще могат да прехвърлят до 5% от финансирането от една европейска програма в друга. Освен това ще се планира в рамките на 5 години, за да могат в последните две години от програмния период държавите - при необходимост - да променят приоритетите си.   \n \t\n", "date": "2018.06.29", "title": "Получаваме 9  млрд. евро след 2020 г. "}
{"url": "http://www.duma.bg/node/170070", "text": "Близо 53% от нефинансовите предприятия у нас са били с персонал до 50 човека и попадат в категорията \"малки предприятия\" според критериите на Евростат, показват данни на европейската статистическа служба за 2017 г. В тази категория обаче най-висок е делът на фирмите с персонал до 10 души - близо 90 на сто от малките предприятия. Близо 22 процента е бил делът на средните предприятия у нас, в които са работили между 50 и 250 човека, показват данните от анализа. Големите нефинансови предприятия с над 250 човека са съставлявали около 25 на сто от предприятията у нас, според критериите на европейската статистика. Данни на родни експерти обаче отчитат, че над 90 на сто от работещите предприятия и фирми у нас попадат в сегмента малки и средни предприятия, които формират близо 60 на сто от БВП на страната. Според данни на НСИ най-голям е бил делът на малките и средни предприятия в областта на търговията и ремонта на автомобили - над 140 хиляди фирми у нас се занимават с подобна дейност. \nВ Топ 5 по численост на фирмите, които се занимават с различна нефинансова дейност, попадат още предприятията, които се занимават с професионална или научна дейност - над 43 хиляди; предприятия от преработващата промишленост - над 33 000; фирми свързани с хотелиерство и ресторантьорство - над 27 000; както и фирми за търговия с недвижими имоти - над 24 000. Най-висок е бил делът на заетите лица у нас във фирмите, които са се занимавали с преработваща промишленост - над 500 хиляди души, от които близо 490 хиляди лица са били заети в частния сектор. \n    \n \t\n", "date": "2018.06.29", "title": "53% от предприятията у нас са малки "}
{"url": "http://www.duma.bg/node/170069", "text": "Няма конфликт на интереси при назначаването ми за председател на Управителния съвет на Агенция \"Пътна инфраструктура\", мои фирми не са работили по обекти на инфраструктурата. Това каза новият началник на пътната агенция инж. Светослав Глосов в ефира на bTV. Моята фирма се е занимавала с високо строителство и с изграждане на ВиК обекти в села. Сега фирмата я управляват синът и дъщеря ми\", обясни Глосов. \nНовият шеф на АПИ обяви, че от 1 януари трябва да заработи системата за електронните винетки, като контролът за използването им по пътищата ще е автоматизиран, а в средата на 2019 г. трябва да влезе в експлоатация и тол системата за тежкотоварния трафик. \nМеждувременно АПИ ще предостави на изпълнителя и данните на всички коли с хартиени винетки, за да се разпознават и те по време на валидността на стикера. Глосов призна, че в този процес може да възникнат и грешки. \nСпоред него рокадите в пътната агенция няма да повлияят на търговете и добави, че е подал декларация за конфликт на интереси. \nВ момента се работи по два от лотовете на магистрала \"Хемус\", като се планира до края на 2024 г. аутобанът да бъде готов\", коментира още шефът на АПИ. 20% от отсечката от Ябланица до Боаза е построена и до края на следващата година се очаква тази част да стане готова, което, по думите му, е 5-6 месеца по-рано от планираното. \n    \n \t\n", "date": "2018.06.29", "title": " Новият шеф на АПИ: Не съм в конфликт на интереси"}
{"url": "http://www.duma.bg/node/170068", "text": "Много автомобили се оказаха под вода или бяха отнесени в морето при потопа в Гърция. Десетки български туристи закъсаха в курортите на южната ни съседка и се чудят как да транспортират автомобилите си у нас. Гръцки фирми искат по 500 евро да откарат автомобилите до границата ни. Застрахователят не поема този разход в чужбина, ако това не е изрично споменато в полицата, защото това се смята за екстра и увеличава цената на застраховката. \nОсвен това застрахователи препоръчват, ако колата е била под вода, да не палят двигателя. Тогава застрахователят може да откаже да плати при повреден мотор. \"Дъждовете са природно бедствие. То се покрива, ако колата има каско\", поясни пред Нова телевизия Ивета Кунова, председател на Българската асоциация на застрахователните брокери.  \nЛошото време проваля плановете за почивка на доста хора, но трябва да различим няколко хипотези, обясни пред БНТ Игнат Арсенов, изпълнителен директор на Европейския потребителски център за България. \"При първата хипотеза - когато почивката вече е започнала и ние сме там на място, има два варианта - единият да сме си купили пакетна почивка с туроператор и всичко организирано, а вторият - сами да сме си организирали транспорт, хотел и резервация\", обясни Арсенов. \"Ако нашата почивка е пакетна, трябва да искаме съдействие от туроператор и неговия представил на място, да ни съдейства, да ни прибере вкъщи, да организира транспорта или да ни намери алтернативно място, където да спим, докато ни прибере вкъщи поради огромното бедствие\", каза Арсенов. В тези случаи ние нямаме право на допълнително обезщетение за това, че сме прекарали лошо вместо на плажа, коментира Арсенов, а причината е, че това е природно бедствие и няма как да се влияе на времето. За тези, които сами са си организирали почивката и транспортът е техен, ще трябва да си организират сами възможността да се приберат, каза той. Той подчерта, че когато човек напусне хотела си по-рано - заради лошото време - той няма да има право на обезщетение, тъй като договорът е прекратен поради извънредни обстоятелства, каквото е лошото време.   \n \t\n", "date": "2018.06.29", "title": "500 евро да ти докарат колата от наводнена Гърция"}
{"url": "http://www.duma.bg/node/170023", "text": "Юбилейна изложба по случай 50 години Колектив за национална шевица и орнаментика \"Росица Чуканова\" организира Регионалният етнографски музей в Пловдив. Насловът е \"Българската шевица - претворена традиция\". През 1968 г. към колектив \"Репин\" е създаден кръжок по българска бродерия, ръководен от Янка Арсова, учителка от техникума по облекло \"Ана Май\". Постепенно кръжокът прераства в колектив, поради засиления интерес към изучаването и претворяването на народните шевици. Колективът е бил представително звено към окръжния и градския съвет за култура. Осъществил е 103 самостоятелни изложби, 17 от тях са национални, и 18 международни участия. Това е единственият самодеен колектив в България, школа по везба, от който през годините 12 везбарки са защитили майсторско звание към Задругата на майсторите на народни художествени занаяти. Носител е на 2 златни медала, а през годините членовете му са награждавани с десетки златни, сребърни и бронзови отличия. Официалното откриване е днес, 29 юни, от 17 ч. Изложбата ще продължи до 13 юли.   \n \t\n", "date": "2018.06.29", "title": " Претворената традиция на шевицата на изложба в Пловдив"}
{"url": "http://www.duma.bg/node/170025", "text": "След зашеметяващ оперно-балетен сезон, наситен с иновативни камерни проекти, уникални представления и необичайни грандиозни продукции под знака \"За първи път в България\", Държавната  опера в Стара Загора е предпочитан гост на редица български летни музикални фестивали, информира Сийка Лапачка, пиар експерт.  \nБалетната трупа ще представи на 1 и 2 юли на сцената на амфитеатъра в курортния комплекс \"Марина Диневи\" в Свети Влас \"Фантастичното дюкянче\" от Алфредо Казела и \"Снежанка и седемте джуджета\" от проф. Александър Йосифов. Това е второто участие на балетната трупа в IV Международен фестивал на изкуствата \"Свети Влас\". Той се организира от фондация \"Евро Атлантик арт\" - \"рожба\" на български творци и водещи арт мениджъри, които работят в САЩ и Европа. \nСтарозагорската опера гостува от 12 до 15 юли на ММФ \"Моцартови празници\" в Правец на 13 юли от 21 ч. с \"Турандот\" - опера с кукли. В ролята на Турандот гостува Драгана Радакович от Сърбия, Калаф е италианският тенор Дарио ди Виетри, Лиу ще бъде Цветелина Василева, Тимур - Юлиан Константинов. Диригент е Владимир Бошнаков. \nФестивалът ще бъде закрит на 15 юли от 21 ч. на сцената на езерото с \"Палячи\" от Леонкавало със специалното участие на артисти от цирк \"Балкански\". В ролята на Канио ще видим Калуди Калудов, Анна Дитри ще бъде в ролята на Неда, Александър Крунев и Нико Исаков ще се въплътят в образите на директора на цирка и Тонио, Валери Турманов - Силвио, а Георги Динев - Бепо. Участват хор и оркестър на операта. Диригент е Ивайло Кринчев. Режисьор на двете постановки и техните версии на открито е Огнян Драганов. \nЗа останалите спектакли от фестивалната програма ДУМА ще информира в един от следващите си броеве.  \n    \n \t\n", "date": "2018.06.29", "title": "Започва фестивалното лято на Старозагорската  опера"}
{"url": "http://www.duma.bg/node/170022", "text": "Един от най-обичаните и популярни български филми ще се срещне с представители на европейските институции в Брюксел. Прожекцията се организира от клуба \"Art et Culture\" към Генералния секретариат на Съвета на ЕС и неговия президент и ще бъде на 2 юли в Justus Lipsius press room в белгийската столица. Филмът ще бъде представен от основния му продуцент Стефан Китанов. \"Светът е голям и спасение дебне отвсякъде\", режисиран от Стефан Командарев по едноименния роман на Илия Троянов, е копродукция на България, Германия, Унгария, Словения и Сърбия. Проектът получи подкрепата на 11 национални и паневропейски фонда и се радваше на сериозен интерес от страна на публиката по целия свят. Филмът участва в над 85 международни фестивала, получи 30 награди, бе разпространен в над 90 държави от 6 континента и е единственият български филм в краткия списък с 9 номинирани за чуждоезичен \"Оскар\".   \n \t\n", "date": "2018.06.29", "title": "\"Светът е голям...\" със специална прожекция в Брюксел"}
{"url": "http://www.duma.bg/node/170024", "text": "Традиционният конкурс \"Куба - далечна и близка\" излъчи своите лауреати, а домакин на тържествената церемония по връчването на наградите бе Дворецът на децата в София. Участниците и организаторите на конкурса бяха сърдечно приветствани от посланика на Куба у нас Педро Пабло Сан Хорхе, който подчерта, че благодарение на такива инициативи постоянно се разширява и подмладява българският кръг от приятели на Острова на свободата. В тазгодишното издание участваха ученици от 50 училища от 30 градове и села от цялата страна, както и деца от Приднестровието. В творбите бяха обхванати теми като историята на Куба, нейните социални постижения в медицината и образованието, културата и фолклора й, примера на националните й герои и борците за свобода и справедливост, българо-кубинското приятелство и др. \nОрганизатори на конкурса \"Куба - далечна и близка\" са Асоциацията за приятелство \"България-Куба\", Синдикатът на българските учители, Съюзът на българските писатели, Съюзът на българските журналисти, Националният дворец на децата, Българският антифашистки съюз, със съдействието на Министерството на образованието и науката и на посолството на Куба в България. \nПо време на награждаването възпитаници на Националния дворец на децата повишиха градуса на настроението с изпълнения на традиционни кубински танци. \nОтличия получиха и учителите, насочвали и подпомагали учениците в изработването на техните творби. Раздел \"Медийни презентации\" Възрастова група I-IV клас \nЙоан Якимов - I клас, ОУ \"Бачо Киро\", гр. Бяла черква, обл. Велико Търново; Ганчо Йорданов - III клас, Школа за изкуства \"Арти\" към НУ \"Христо Ботев\", село Соколово, Община Карнобат, обл. Бургас; Нурчин Ибрямова - IV клас, ЦПЛР - ОДК, гр. Шумен. Възрастова група V-VIII клас \nПърво място - Цветан Василев - VIII клас, СУ \"Христо Проданов\", гр. Карлово, обл. Пловдив \nВторо място - Виктория Стоянова - VIII клас, Профилирана гимназия \"Васил Левски\", Ямбол \nПолина Бенчева - VIII клас, СУ \"Васил Левски\", гр. Роман, обл. Враца \nТрето място - Моника Ръжданова - V клас, ОУ \"Св. Св. Кирил и Методий\", гр. Габрово \nГеорги Лазин - VIII клас, ОУ \"Васил Левски\", с. Караджово, общ. Садово, обл. Пловдив \nПоощрение: Кадир Кадир - VIII клас, Школа по дигитално изкуство, ЦПЛР-Център за работа с деца гр. Разград; Моника Атанасова - VIII клас, Варненска търговска гимназия \"Георги Стойков Раковски\". Възрастова група IX-XII клас \nПърво място - Нелин Селимова - ПГСС \"Никола Пушкаров\", гр. Попово, обл. Търговище \nВторо място - Виктория Василева - IX клас, СУ \"Васил Левски\", гр. Карлово, обл. Пловдив; Оля Иванова Божекова - X клас, ПГПЗЕ \"Захарий Стоянов\", гр. Сливен; Денислав Златков Маринов - Х клас, СУ \"Йордан Йовков\", град Тутракан, обл. Силистра. \nТрето място - Давид Петков - X клас, Търговска гимназия \"Княз Симеон Търновски\", гр. Стара Загора; Ради Денев - X клас, ЕГ \"Васил Карагьозов\", гр. Ямбол; Жанет Трифонова - XII клас, СУ \"Христо Проданов\", гр. Карлово, обл. Пловдив \nПоощрение: Георги Тодоров - IX клас, СУ \"Васил Левски\", гр. Роман, обл. Враца; Мартин Иванов - ЕГ \"Васил Карагьозов\", гр. Ямбол; Павел Змияров - IX клас, СУ \"Никола Велчев\", гр. Самоков, Софийска област. Отличени за творби на испански език Димитър Марков - X клас, ЕГ \"Васил Карагьозов\", гр. Ямбол; Василия Стоичкова - XI клас, ПЕГ \"Проф. д-р Асен Златаров\", гр. Велико Търново; Теодора Златарска - XI клас, СУ \"Св. Паисий Хилендарски\", гр. Дупница, обл. Кюстендил; Ралица Чокойска - VIII клас, ПМГ \"Васил Друмев\", гр. Велико Търново Раздел \"Реферати\" Възрастова група V-VIII клас \nПърво място - Джейда Ахмед  - VII клас, ЦПЛР - ОДК гр. Шумен, Експедиция \"Млад археолог\" \nВторо място - Християна Георгиева - VII клас, Х ОУ \"Алеко Константинов\", гр. Перник \nТрето място - Веселина Узунова - VIII клас, СУ \"Никола Велчев\", гр. Самоков, Софийска област Възрастова група IX-XII клас \nПърво място - Златан Чиев - IX клас, ЕГ \"Иван Вазов\", гр. Смолян \nВторо място - Теодора Златарска - XI клас, СУ \"Св. Паисий Хилендарски\", гр. Дупница, обл. Кюстендил \nТрето място - Денислав Маринов - Х клас, СУ \"Йордан Йовков\", гр. Тутракан, обл. Силистра Раздел \"Поезия\" Възрастова група I-IV клас \n- Рая Жекова - I клас, ОУ \"Бачо Киро\", гр. Бяла черква, обл. Велико Търново \n- София Димитрова - 10 год., II ОУ \"Иван Вазов\", Провадия \n- Денислав Илчев - I клас, ІІ ОУ \"Св. Паисий Хилендарски\", гр. Раднево, обл. Стара Загора \n- Матвей Александрович Станов - 2 клас, Парканска СОШ 1, с. Парканы, Приднестровие, Република Молдова \nПоощрителна награда: Виктория Динева - I клас, ІІ ОУ \"Св. Паисий Хилендарски\", гр. Раднево, обл. Стара Загора; Александър Вукарски - I клас, ІІ ОУ \"Св. Паисий Хилендарски\", гр. Раднево, обл. Стара Загора; Даная Проданова - I клас, ІІ ОУ \"Св. Паисий Хилендарски\", гр. Раднево, обл. Стара Загора Възрастова група V-VIII клас \nПърво място не се присъжда. \nВторо място - Кирил Милушев - VII клас, ОУ \"Васил Левски\", с. Караджово, общ. Садово, обл. Пловдив \nТрето място - Фикри Фикретов - VІ клас, Литературен клуб \"Пегас(чета)\", Общински детски комплекс - Стражица, обл. Велико Търново Раздел \"Проза\" Възрастова група I-IV клас \n- Петя Добромирова, 7 год. ОУ \"Иван Вазов\" - Русе \n- Преслава Куртева - I клас, ІІ ОУ \"Св. Паисий Хилендарски\", гр. Раднево, обл. Стара Загора \n- Денис Динев - I клас, ІІ ОУ \"Св. Паисий Хилендарски\", гр. Раднево, обл. Стара Загора \n- Денис Желев - I клас, ІІ ОУ \"Св. Паисий Хилендарски\", гр. Раднево, обл. Стара Загора \n- Елица Симеонова - III клас, ОУ \"Лазар Станев\", град Плевен Възрастова група V-VIII клас \nПърво място - Кирил Милушев - VII клас, ОУ \"Васил Левски\", с. Караджово, общ. Садово, обл. Пловдив \nВторо място - Хафизе Адем - VII клас, СОУ \"Васил Левски\", с. Караджово, община Садово, обл. Пловдив \nТрето място - Габриела Якова - V клас, СУ \"Васил Левски\", гр. Троян \nВиктория Стоянова - ПГ \"Пейо К. Яворов\", гр. Петрич, обл. Благоевград Възрастова група IX-XII клас \nПърво място - Татяна Савова - Х клас, ППМГ \"Васил Левски\", гр. Смолян \nВторо място - Пламен Георгиев - Х клас, ЕГ \"Васил Карагьозов\", гр. Ямбол; Десислава Георгиева - ХI клас, Второ СУ \"Проф. Никола Маринов\", гр. Търговище; Маринела Гетова - Х клас, ПГХТТ, гр. Пловдив \nТрето място - Мартин Величков - 133 СУ \"Ал. С. Пушкин\", София Раздел \"Рисунка\" Възрастова група I-IV клас \n- Елица Пенкова - III клас, ОУ \"Св. Климент Охридски\", гр. Бургас \n- Йордана Йорданова - IV клас, ОДК - гр. Тервел, обл. Добрич \n- Стефани Лазарова - IV клас, с. Владая, гр. София \nПоощрение: Дамла Тасин - 10 г., ШИПИ към ЦПЛР \"Малкият принц\", гр. Тервел, обл. Добрич; Виктория Апостолова - IV клас, СУ \"Цанко Церковски\", гр. Полски Тръмбеш, обл. Велико Търново; Дилек Ибрахимов - 10 г., ЦПЛР - гр. Тервел, обл. Добрич Възрастова група V-VIII клас \nПърво място - Селин Муса - VII клас, ОДК \"Св. Иван Рилски\", ОДК \"Св. Иван Рилски\" - гр. Казанлък, обл. Стара Загора \nВторо място - Андрея Георгиева - 14 г., Второ СУ \"Проф. Никола Маринов\", гр. Търговище \nТрето място - Жулияна Кирова - VII клас, ОУ \"Св. Св. Кирил и Методий\", гр. Ахтопол, община Царево, обл. Бургас \nПоощрение: Ивайла Петрова - VIII клас, школа \"Арт Попово\", гр. Попово, обл. Търговище; Калина Илиева - 14 г., СГСАГ \"Христо Ботев\", гр. София; Полина Стефанова - 14 год., ЦПЛР - ОДК, гр. Шумен; Кадер Ахмедова - VI клас, ОУ \"Св. Св. Кирил и Методий\", с. Александрово Възрастова група IX-XII клас \nПърво място - Ванеса Георгиева - Х клас, ШИИ \"Живопис\", ОДК \"Св. Иван Рилски\", гр. Казанлък, обл. Стара Загора \nВторо място - Мариана Димитрова - Х клас, ШИИ \"Живопис\", ОДК \"Св. Иван Рилски\", гр. Казанлък, обл. Стара Загора \nТрето място - Тенчо Бортоласов - XII клас, ШИИ \"Живопис\", ОДК \"Св. Иван Рилски\", гр. Казанлък, обл. Стара Загора \nПоощрение: Марта Бояджиева - СУ \"Васил Левски\", гр. Роман, обл. Враца; Преслава Тодорова - Х клас, СУ \"Емилиян Станев\", гр. Велико Търново; Надежда Бенкова - Х клас, СУ \"Емилиян Станев\", гр. Велико Търново; Екатерина Ботева - XII клас, 2 АЕГ \"Томас Джеферсън\", гр. София Раздел \"Приложни творби\" Творчески колектив: Дилек Мурад, Биляна Филипова, Албена Йорданова, Елена Йорданова - VIII клас, ОУ \"Пенчо Славейков\", гр. Пловдив; Вероника Гълъбова - VI клас, Школа \"Моден дизайн\" при НДД, гр. София; Анита Димитрова - IX клас, 15 СУ \"Адам Мицкевич\", гр. София; Мария Илиева - I клас, СУ \"Пейо Яворов\", гр. Варна Наградени учители Лиляна Бенчева, СУ \"Васил Левски\", гр. Роман, обл. Враца \nАнгелина Рахова, Школа по дигитално изкуство, ЦПЛР-Център за работа с деца гр. Разград \nКалинка Кюранова, ПГСС \"Никола Пушкаров\", гр. Попово, обл. Търговище \nПенка Йотева, ОУ \"Св. Св. Кирил и Методий\", гр. Габрово \nСилвана Оцетова, СУ \"Никола Велчев\", гр. Самоков, Софийска област \nМарийка Терзиева, ОУ \"Бачо Киро\", гр. Бяла черква, обл. Велико Търново \nВаня Иванова, ЦПЛР - ОДК - гр. Шумен, Експедиция \"Млад археолог\" \nГинка Георгиева, СУ \"Йордан Йовков\", гр. Тутракан, обл. Силистра \nНели Манчева, СУ \"Йордан Йовков\", гр. Тутракан, обл. Силистра \nДобромира Станева, ІІ ОУ \"Св. Паисий Хилендарски\", гр. Раднево, обл. Стара Загора \nАна Георгиева, СОУ \"Васил Левски\", с. Караджово, община Садово, обл. Пловдив \nТеодора Динева, ПГ \"П.К.Яворов\", гр. Петрич, обл. Благоевград \nНаташа Тодорова, СУ \"Св. Паисий Хилендарски\", гр. Дупница, обл. Кюстендил \nДиана Иванова, ЕГ \"Васил Карагъозов\", гр. Ямбол \nМилена Петкова, ОУ \"Св. Климент Охридски\", гр. Бургас \nВиолета Янкова, ОДК - гр. Тервел, обл. Добрич \nИрина Георгиева, ОУ \"Св. Св. Кирил и Методий\", Ахтопол, община Царево, обл. Бургас \nТаня Христова, ЦПЛР - ОДК, гр. Шумен \nМагдалина Чолакова, СУ \"Емилиян Станев\", гр. Велико Търново \nИванка Рангелова, ОУ \"Пенчо Славейков\", гр. Пловдив \nМилена Владкова, НДД, гр. София \nГергана Павлова, I ОУ \"Иван Вазов\", гр. Горна Оряховица, обл. Велико Търново \nИлинка Величкова, ПГХТТ, гр. Пловдив \nВенета Стефанова, ОУ \"Св. Св. Кирил и Методий\", с. Александрово, обл. Ловеч \nЯнка Минева, СУ \"Христо Проданов\", гр. Карлово, обл. Пловдив \nМилена Николова, СУ \"Христо Проданов\", гр. Карлово, обл. Пловдив \nМария Каретеро, ПЕГ \"Проф. д-р Асен Златаров\", гр. Велико Търново \nЦветелина Петрова, Школа за изкуства \"Арти\" към НУ \"Христо Ботев\", с. Соколово, Община Карнобат, обл. Бургас \nЕмилия Никифорова, Х ОУ \"Алеко Константинов\", гр. Перник \nТодорка Цонева, Литературен клуб \"Пегас(чета)\", Общински детски комплекс - Стражица, обл. Велико Търново \nРумяна Лазарова, ОУ \"Иван Вазов\", гр. Русе \nРосица Денчева, ОУ \"Лазар Станев\", гр. Плевен \nХристина Костова, ППМГ \"Васил Левски\", гр. Смолян \n     Йорданка Филева, Второ СУ ДПроф. Никола МариновУ, гр. Търговище \n     Виолета Янкова, ОДК Ц гр. Тервел, обл. Добрич \n     Петя Веселинова, с. Владая, област София Ц град \n     Маринела Иванова, СУ ДЦанко ЦерковскиУ, гр. Полски Тръмбеш, обл. Велико Търново \n     Искра Хаджииванова, школа ДАрт ПоповоУ, гр. Попово, обл. Търговище \n     Юлиан Месса, СГСАГ ДХристо БотевУ, София \n     Стоянка Стоянова, Профилирана гимназия ДВасил ЛевскиУ, гр. Ямбол \n     Петя Трифонова, СУ ДХристо ПродановУ, гр. Карлово, обл. Пловдив \n     Георги Йорданов, 2. АЕГ ДТомас ДжеферсънУ, гр. София \n     Евгени Ганчев, 15. СУ ДАдам МицкевичУ, гр. София \n     Мария Тимофеевна Пильтек - Парканска СОШ  щ 1, с. Парканы, Приднестровие, Република Молдова     \n \t\n", "date": "2018.06.29", "title": " Връчиха наградите на конкурса \"Куба - далечна и близка\""}
{"url": "http://www.duma.bg/node/170063", "text": "Изграждането на газопровода \"Северен поток-2\" може да започне през лятото на 2018 г., преди да получи разрешително от Дания, на чиято територия се намират само 10% от маршрута. Това съобщи финансовият директор на \"Северен поток-2\" Пол Коркоран в кулоарите на газовата конференция във Вашингтон. \"Планираме да започнем през лятото. Вече започнахме подготвителната работа по брега, а на дъното са разположени тръбополагащите съоръжения, за да могат да започнат да поставят тръбите през следващите седмици\", каза той. \n\"Ако датското правителство не одобрява разполагането на газопровод в неговите териториални води, ние трябва да променим маршрута, както и да пристъпим към най-удачния вариант - инсталация в международни води на север от Дания\", добави той. \nВ случай, че газопроводът \"Северен поток-2\" заобикаля Дания, това няма да повлияе значително на разходите по проекта. \n\"Ние получихме 96% от тръбите, от които 55% са вече бетонирани и поставени. Намираме се в рамките на установения срок\", отбеляза той, отказвайки да каже в коя част на Балтийско море ще започне строителството. \nВ същото време администрацията на американския президент Доналд Тръмп продължава опитите да убеди своите съюзници в Европа да се откажат от плановете си за строителство на газопровода „Северен поток–2“. Това заяви държавният секретар Майкъл Помпео пред Сената на САЩ. \n„Ние сме активно ангажирани в усилията да бъдат убедени европейските правителства и компании, че засилването на зависимостта от Русия в областта на енергетиката е несъвместимо с това, което се опитваме да постигнем, противодействайки на Русия“, каза той. Помпео смята, че осъществяването на плановете за строителство на „Северен поток-2“ ще даде на руснаците още по-големи възможности за оказване на политическо влияние на всички страни в Европа. \nВ същото време унгарският външен министър Петер Сиярто разкритикува Европейската комисия за поведението й по въпроса. Той директно обвини ЕК, че е \"убила\" \"Южен поток\", който трябваше да доведе до диверсификация на маршрутите за Централна Европа. \"А сега отново не виждаме поощрения от страна на Комисията. Не мога да си представя никакви извинения или причини, които би могла да изтъкне Комисията\", заяви Сиярто. \"Ние не сме част от този проект, не можем да сме против него\", подчерта унгарския външен министър. \nМеждувременно Турция взе заем за разширението на газовото хранилище край езерото Туз гьолю. За поредния етап от строителството на газовото хранилище бе договорено финансиране от Световната банка и Азиатската банка за инфраструктурни инвестиции в размер на 1,2 млрд. долара. \nСпоред Албайрак проектът ще се превърне във важен източник на финансови приходи за Турция. „Целта ни е да се превърнем в регионален център на търговията с природен газ, като постигнатото споразумение за финансиране разширяването на хранилището е важна стъпка в тази посока“, заяви министърът на енергетиката и природните ресурси на Република Турция Берат Албайрак.   \n \t\n", "date": "2018.06.29", "title": "\"Северен поток-2\" тръгва и без Дания  "}
{"url": "http://www.duma.bg/node/170065", "text": "След Гърция, потоп наводни и Истанбул. Стихията се разразила късно вечерта в сряда, силна буря с ураганен вятър и гръмотевици парализирали мегаполиса. В някои райони паднала и градушка. От поройния дъжд по улиците на най-големия турски град потекли реки. Преустановени били полетите на международното летище Ататюрк на европейския бряг на мегаполиса. Стихията вилняла около 1 час и била особено силна в районите около Босфора на азиатския и европейския бряг. \nОт службата за бедствия съобщиха, че са били залети подлези в града, има наводнени жилищни сгради, офиси. Редица квартали заприличали на море. Екипи на голямата истанбулска община са започнали разчистване на пътищата. \nОстава лошото време и в съседна Гърция, където мощният циклон \"Нефели\" предизвика наводнения и щети в разгара на туристическия сезон. Най-тежка продължава да е ситуацията на Халкидики. Местните власти предупреждават жителите и туристите да бъдат внимателни.   \n \t\n", "date": "2018.06.29", "title": "Потоп наводни и Истанбул"}
{"url": "http://www.duma.bg/node/170064", "text": "Тръмп и Путин се срещат на 16 юли  \nПресслужбата на Кремъл обяви, че срещата на високо равнище между президентите на Русия и на САЩ Владимир Путин и Доналд Тръмп ще се състои на 16 юли в Хелзинки. По време на преговорите ще се обсъдят текущото състояние и перспективите пред развитието на руско-американските отношения, както и актуалните въпроси от международния дневен ред. Русия е изтеглила от Сирия 1140 войници \nПрез последните няколко дни бяха изтеглени 13 самолета, 14 хеликоптера и 1140 военнослужещи. Това обяви руският президент Владимир Путин, подчертавайки, че изтеглянето от Сирия продължава. Косово не пусна сръбски министър \nВластите в Прищина официално забраниха визитата на сръбския министър на отбраната Александър Вулин вчера в Косово. Според Белград тази мярка \"има за цел да унижи Сърбия\". Сръбският министър на отбраната имаше намерение да посети Косово по повод празника Видовден, който се свързва с битката от 28 юни 1389 година в местността Газиместан, на север от Прищина. Самолет се разби в Мумбай \nЧартърен самолет се разби в квартал в Мумбай. По първоначални данни поне един човек е загинал, като някои медии съобщават и за пет души.  Все още не е ясно какви са причините за катастрофата. Самолетът е паднал във финансовия квартал на Мумбай \"Гаткопар\" в близост до строеж на висока сграда. \nМъж закла две деца \n29-годишен мъж нападна с кухненски нож три момчета и майка близо до училище в китайския град Шанхай и уби две от тях. Нападателят бе заловен от полицията с помощта на минувачи. Две от момчетата починаха в болница. Няма опасност за живота за третото момче и майката.   \n \t\n", "date": "2018.06.29", "title": "Кратки новини"}
{"url": "http://www.duma.bg/node/170057", "text": "Състоянието на 25-те най-богати семейства в света надвишава 1 трилион долара. За това свидетелства рейтингът на най-големите бизнес династии, публикуван от \"Блумбърг\". \nНачело в списъка, както и в предишни години, с общо състояние от 151 милиарда долара, е американската фамилия Уолтън, собственици на най-голямата мрежа от супермаркети в света - \"Walmart\". Второ място със състояние от 98,70 милиарда в класацията заемат братята Дейвид и Чарлз Кох, собственици на \"Koch Industries\" - оглавяваща текущите отрасли за рафиниране и химическа промишленост. На трето място е семейство Марс, собственици на \"Mars Corporation\", производител на едноименни шоколадови блокчета, а тяхното състояние се оценява на 89,7 милиарда. \nЧетвърто място в класацията на \"Блумбърг\" заемат трите белгийски фамилии: Ван Дам, Спулберх и Де Мевиус, които заедно притежават голям дял акции от международната корпорация пивоварни \"Anheuser-Busch INBEV\". Състоянието им се изчислява от агенцията на 54,1 млрд. долара. На пето място е френската фамилия Дюма, която притежава известната модна къща \"Hermes\". Състоянието й е 49,2 милиарда. \nОстаналите позиции в списъка са фамилии от страни и територии като САЩ, Канада, Германия, Франция, Великобритания, Швейцария, Хонконг, Южна Корея, Италия. В класацията на 25-те най-богати династии на бизнесмени в света няма нито едно семейство от Русия и континентален Китай.   \n \t\n", "date": "2018.06.29", "title": "Най-богатите притежават един трилион долара"}
{"url": "http://www.duma.bg/node/170059", "text": "Един от деветимата съдии във Върховния съд на САЩ - Антъни Кенеди, обяви намерението си да се оттегли след 30-годишна служба в най-висшата съдебна инстанция на страната. Това дава възможност на президента Тръмп да назначи на негово място приемник, който да засили още повече консервативния уклон на Върховния съд. \n82-годишният Кенеди бе номиниран за върховен съдия от президента републиканец Рейгън през 1988 г. Макар да бе традиционен консерватор, той нерядко подкрепяше либерални каузи и изигра централна роля в утвърждаването на правата на гейовете и на правото на аборт.   \n \t\n", "date": "2018.06.29", "title": "Тръмп търси съдия"}
{"url": "http://www.duma.bg/node/170026", "text": "България гостува на Лувъра с изложба \"Преславското съкровище и Преслав - средновековна столица на България\", която ще бъде открита официално в Париж на 30 юни, в зала 6 на крило \"Ришельо\". Експозицията е посветена на Първото българско царство и в нея участват 45 паметника от Археологическия музей \"Велики Преслав\", Националния исторически музей и от Националния археологически институт с музей при БАН. Най-голям интерес сред посетителите безспорно ще предизвика Преславското златно съкровище, изработено в Константинопол в периода от края на IХ в. до 971 г., посочва доц. д-р Бони Петрунова, директорка на НИМ. \nОсвен с каменна пластика на сгради от Велики Преслав, Националният исторически музей участва с любопитен експонат - сребърен позлатен накрайник за колан. Накрайникът има форма на касета, характерна за ранновизантийските коланни обкови от VI-VII в. и за някои старобългарски от VIII-IХ в. Върху лицевата му страна е изобразена водоплаваща птица (вероятно патица) с привързана около шията лента. Мотивът е широко разпространен в средноазиатското и сасанидското изкуство, откъдето прониква в арабската и византийската елитарна култура от IX-X в. Семантиката обяснява използването на мотива във владетелската идеология, където вероятно олицетворява обновената царска власт. Изображението намира аналог сред паметниците на Преславското съкровище - сребърна апликация с два пауна, с панделка на шията, и сред птиците със сърцевидни панделки от двустранната преславска огърлица, посочва доц. д-р Бони Петрунова, директорка на НИМ. \nКуратор на изложбата от френска страна е  Яник Дюран, директор на Департамента на произведения на изкуството в Лувъра, а от българска - гл. ас. д-р Андрей Аладжов от НАИМ и Пламен Славов, директор на АМ - Велики Преслав. Куратор от страна на НИМ е гл. ас. д-р Мариела Инкова, завеждащ отдел \"Археология\". Финансирането е осигурено от Министерството на културата на България и частично от Лувъра. Изложбата ще продължи до 5 ноември.   \nА на 1 юли в Детския музейно-образователен център към НИМ в София ще се проведе ателие по изработка на керамични икони от 10.30 до 15.30 ч. под ръководството на изтъкнатия учител по керамика Иван Чулев. \n    \n \t\n", "date": "2018.06.29", "title": " Преславското златно съкровище показват в Лувъра"}
{"url": "http://www.duma.bg/node/170060", "text": "Турският президент Реджеп Тайип Ердоган и лидерът на Партията на националистическото действие Девлет Бахчели се съгласиха да прекратят режима на извънредно положение в страната. Това съобщи в. \"Дейли сабах\". \nИзвънредното положение в Турция беше въведено на 21 юли 2016 г. за период от три месеца след опита за преврат на 15 юли. Оттогава този режим последователно се удължава от парламента, а настоящият тримесечен период завършва на 19 юли. Политическите опоненти на действащата власт рязко я критикуват за поддържането на режима на извънредно положение през периода на предизборната кампания, тъй като този режим въвежда редица ограничения на провежданите мероприятия, а правоприлагащите органи са с разширени правомощия.   \n \t\n", "date": "2018.06.29", "title": "Ердоган премахва извънредното положение"}
{"url": "http://www.duma.bg/node/170061", "text": "Повече от 10 000 деца са станали жертва на военните конфликти в световен план. Те са били убити, осакатени или изнасилени, предаде АП. Повече от 21 000 са сигналите за нарушени права на деца.  \nДанните са на ООН и се отнасят за миналата година. \nВ сравнение с минали години се наблюдава тревожно нарастване. Генералният секретар на Организацията Антониу Гутериш вече осъди печалната статистика. Докладът обхваща продължаващи конфликти като тези в Йемен и Нигерия. \nСпоред информацията хиляди непълнолетни лица насилствено са привличани в армията като войници. Много ранени деца не са получили навреме спасяващо лечение.   \n \t\n", "date": "2018.06.29", "title": "10 000 деца са жертви на войните по света"}
{"url": "http://www.duma.bg/node/170062", "text": "Днес чакаме официално съобщение от централата на НАТО в Брюксел, че Македония ще получи покана на следващата среща на върха на Алианса в Брюксел на 11 и 12 юли. Това съобщи националният координатор за НАТО Стево Пендаровски на 98-ия \"Роуз-Рот\" семинар в македонския парламент. \n\"Генералният секретар Йенс Столтенберг ще обяви това, което македонските граждани чакат от години. Това ще бъде заключителният етап от нашето асоцииране в Алианса, имайки предвид, че Република Македония е неофициален рекордьор с 19 точки от Плана за действие за членство в НАТО\", каза Пендаровски. \nТой добави, че през изминалата година Македония е затворила три груби стратегически въпроса - първият е подписването на Договора за добросъседство с България, което според него е било спънка за приближаването към ЕС. На вътрешно ниво е приет Законът за езика - стожерен елемент от Рамковия договор. И последният е подписването на Договора с Гърция за решаване на спора за името. \nПендаровски припомни, че членството в НАТО е най-големият кохезивен фактор в страната, като се има предвид, че около 80% от гражданите са за членство. Той заключи, че за разлика от ЕС, в НАТО няма умора от разширяването, в НАТО никой не мисли за \"Брекзит\", а за напускане на Алианса не мисли нито Исландия, която няма армия, нито Люксембург, чиято армия наброява 450 военнослужещи.   \n \t\n", "date": "2018.06.29", "title": "Скопие очаква покана за НАТО"}
{"url": "http://www.duma.bg/node/170066", "text": "Съдбата на Европа може да бъде решена от въпроса за миграцията, предупреди германският канцлер Ангела Меркел в отчет пред Бундестага преди срещата на върха на ЕС в Брюксел, информират световни агенции. \nМеркел повтори, че няма да успеят да постигнат споразумение за общата бежанска политика на ЕС на срещата в белгийската столица. \nСпоред нея, ако няма споразумение между 28-те страни членки за миграцията, трябва да се обсъди коалиция на желаещите в областта на миграцията. Германският канцлер подчерта, че решението да се отворят вратите за бежанци в Европа през 2015 г. не беше едностранно, \"ние действахме в помощ на Австрия и Унгария\". Участващата в германското правителство баварска партия Християнсоциален съюз упражнява натиск върху канцлера Меркел да заеме по-категорични позиции срещу миграцията и да отпраща новодошлите обратно в първата страна на ЕС, където са попаднали. \n\"Трябва да търсим споразумение за миграцията с африкански държави, както го направихме с Турция\", каза още Меркел. \nЕвропа трябва по-добре да управлява миграцията в ЕС, тъй като миграционната политика може да реши съдбата на съюза, предупреди Меркел. \nТя говори и за необходимите реформи в еврозоната. Гръцката програма, подобно на други, бе голямо предизвикателство, но можем да кажем, че еврото е стабилно, заяви канцлерът. \"Но все още има нужда от реформа. Затова се споразумяхме с Франция да работим заедно\" за разработване на европейски стабилизационен фонд и вид европейски валутен фонд за избягване на потенциални кризи, каза Меркел. \nВ навечерието на срещата на върха на ЕС високопоставен европейски служител заяви, че германското правителство вече преговаря с няколко европейски държави за връщането на незаконно пребиваващи на нейна територия мигранти. \nЕвропейската комисия коментира, че двустранните и тристранните споразумения между еврочленките за \"ускоряване на процедурите за убежище\" са напълно допустими и дори насърчими, за да се сложи край на произволното движение на мигрантите из ЕС. Алтернативата е затваряне на границите между Германия и Австрия и Франция и Италия, предупреди еврослужителят. \nПремиерът на Гърция Алексис Ципрас е готов да се подпише под споразумение с канцлера на Германия Ангела Меркел, което ще улесни Берлин при връщането на бежанци в други европейски държави. Информацията съобщава вестник \"Файненшъл таймс\". \nЦипрас е заявил пред вестника, че е отворен за специално споразумение с Берлин за ограничаване на \"вторичното движение\" на бежанци, които пристигат в южноевропейски държави, но се насочват на север към Германия. Според него съществуващата в ЕС бежанска политика не работи. \n\"Спорът в последните седмици е свързан с политическото напрежение в Германия и в Италия. Но дебатът е стартиран отново и ще могат да бъдат зададени основни въпроси\", пише в официално заявление на френското президентство. Така срещата на високо равнище може да се окаже разочарование за Франция, която имаше план темата за реформите в Еврозоната да е централна по време на разговорите. \nОчаква се европейските лидери да обсъдят нова идея за изнасяне на лагери в северноафрикански държави, където мигрантите, спасени в морето, да бъдат карани, без да влизат в Европа. Те ще бъдат от затворен тип и в тях мигрантите ще бъдат пресявани на нуждаещи се от закрила и на икономически от агенциите на ООН за бежанците и за миграцията и съответно изпращани в Европа или връщани по родните им страни. \nВ писмо на председателя на Съвета Доналд Туск до лидерите на 28-те, изпратено в навечерието на срещата, се казва, че такива центрове, наричани \"дебаркационни платформи\", са единственият начин за пресичане на бизнесмодела на трафикантите и прекратяване на миграционния наплив към Европа. \nЗа целта Туск предлага да се заделят пари от европейския бюджет, които да се използват, вместо всеки път да се искат пари от страните членки за финансирането им, както досега за Африка и за Турция.     \n \t\n", "date": "2018.06.29", "title": " Меркел: Миграцията заплашва съдбата на Европа "}
{"url": "http://www.duma.bg/node/170089", "text": "Зам.-председателят на ПГ \"БСП за България\" Георги Свиленски обяви вчера, че левицата внася в парламента искане за спиране на решението на МС за отдаване на концесия на летище София. Социалистите настояват условията за сделката да бъдат незабавно предоставени на парламента и на медиите. На брифинг в НС Свиленски отбеляза, че на закрито заседание в сряда с извънредна точка, кабинетът за втори път реши да даде начало на концесията. \"Нито един гражданин освен служителите в Министерството на транспорта и тези, които са подготвили процедурата, не знаят нейните параметри и условия. ПГ \"БСП за България\" е последователна през всички години, когато това и предишното правителство се опитват да отдадат най-печелившото българско държавно дружество на концесия\", обясни Свиленски.  \nСоциалистът напомни, че при обсъждането на бюджета БСП настоя преди подобна процедура да има обсъждане в НС. Няма как решението да бъде взето без знанието на парламента - на какви цени, при какви условия, за колко години, срещу какви такси ще се даде на концесия аерогарата, настоя Свиленски. По думите му още при първата процедура е имало съмнения за непрозрачност при отдаването й на турска фирма. Свиленски разкри, че на летището са започнали съкращения, за да няма противопоставяне при отдаването. Ще застанем зад всеки, който бъде неоснователно съкратен, уволнен или изгонен от летището, закани се депутатът.  \nСвиленски отново заяви, че правителството е обвързало концесията със състоянието на БДЖ. \"В сряда изтече срокът, в който трябваше железниците да се разплатят с облигационерите. От вчера сградата на ул. \"Иван Вазов\" може да бъде продадена и изпълнителният директор на дружеството да работи на тротоара. 1200 вагона също са запорирани и могат да бъдат продадени\", съобщи той. БСП се опасява, че две от най-големите дружества ще бъдат загубени - едното концесионирано, а другото - унищожено. Нека министърът на транспорта влезе в комуникация с министъра на финансите и да уредят финансовото състояние на БДЖ, призова Свиленски. \nКое налага концесията на летище София, попита зам.-председателят на ПГ \"БСП за България\" Драгомир Стойнев. Той припомни, че предприятието е печелившо, де факто плаща дивиденти и парите остават в България. По думите му аеропортът е построен с парите на данъкоплатците, а някой иска да го открадне от тях и да го даде на конкретна чужда фирма. Явно подобни бомби са оставени настрана до края на председателството и това е едва първата, която започва да гърми, прогнозира той. \nМинути след брифинга на социалистите в парламента дотича транспортният министър Ивайло Московски, който обясни, че отдаването на концесия не означавало смяна на собствеността. Летище София остава публична държавна собственост, заяви той и обеща да предостави на БСП цялата документация по отдаването на аеропорта. \n  \nКредиторите продават 2779 товарни вагона Докато транспортният министър Ивайло Московски успокояваше за бъдещето на БДЖ, се оказа, че кредиторите на компанията са обявили за продан 2779 товарни вагона на компанията. Сделката ще мине през Българската банка за развитие, а вагоните са пуснати на два търга с тайно наддаване. \nПървата обява е за 1311 товарни вагона, собственост на \"Холдинг БДЖ\", заложени по реда на Закона за особените залози в полза на ББР. Огледи на возилата ще са възможни до 11 юли, а заявления за участие ще се приемат до следващия ден, съобщава \"Офнюз\". Офертите ще бъдат отворени на 13 юли без присъствието на заявителите. Втора обява търси купувачи за 1468 товарни вагона. Сроковете са същите. \nЗа следващия понеделник е насрочен търгът за централата на БДЖ на столичната ул. \"Иван Вазов\" 3. Уникалният имот е обявен за продан с начална цена от 7,3 милиона лева.   \n \t\n", "date": "2018.06.29", "title": "БСП иска спиране на концесията на летище София  "}
{"url": "http://www.duma.bg/node/170078", "text": "Ремонти в стария град на Велико Търново унищожават вековни каменни стълбища. На тяхно място се излива бетон. С петиция граждани настояват културно-историческото наследство на старата столица да не се заменя от имитация. Петицията срещу изнасянето на масивните каменни стъпала и бордюри от Стария град е организирана от Влади Ванков. \"Такива стъпала, които са били там повече от 100 години, може би 200, които са ръчно дялани, биват премахвани и на тяхно място се слага прост бетон\", обясни той. Опасенията на хората са, че огромните дялани камъни на по два века ще отидат в дворовете на частни луксозни имоти.  \n\"Каменните блокове са прибрани на съхранение в складове, тъй като са нацепени. Те са направени от пясъчници, в момента са абсолютно негодни\", заяви директорът на строителната дирекция в общината инж. Динко Кечев. Ремонтите на 38 улици в стария град се финансират с 11 милиона лева от програмата \"Региони в растеж\".    \n \t\n", "date": "2018.06.29", "title": " Ремонти във Велико Търново унищожават вековни каменни стълбища"}
{"url": "http://www.duma.bg/node/170079", "text": "Георги Сапунджиев, който през 2014 г. прегази 4-годишния Паоло на пешеходната зона в Стара Загора, ще бъде пуснат предсрочно от затвора, постанови Старозагорският окръжен съд. Припомняме, че той беше осъден на 6 години лишаване от свобода, като лежа 4 г. и 1 месец, от които над година бяха домашен арест заради влошено здраве.  \nСъдът мотивира решението си с това, че Сапунджиев е излежал повече от половината от наказанието, не е имал провинения, работил е във външна фирма. В затвора дори се записал в курс за отговорно шофиране, където показал \"блестящи резултати\". Освен това той вече се интересувал и от религия. Според съдиите шефовете на затвора и психолозите рискът от рецидив при извършителя на тежкото престъпление е нисък. През оставащите от присъдата близо две години той ще се среща с пробационен работник на адреса си в с. Змейово. Дали Сапунджиев отново ще седне зад волана ще прецени КАТ, книжката му е отнета за 8 години. Решението на магистратите може да се обжалва в 7-дневен срок.  \nДУМА припомня, че смъртта на момченцето стана повод за много протести по улиците на Стара Загора в продължение на няколко дни. Протестиращите настояваха за възможно най-тежкото наказание. Сапунджиев прегази с джипа си момченцето, което караше колело по главната улица заедно с родителите и сестра си.   \n \t\n", "date": "2018.06.29", "title": " Освобождават предсрочно мъжа, прегазил дете в пешеходна зона"}
{"url": "http://www.duma.bg/node/170080", "text": "Таксите за подготвителните курсове в СМГ ще бъдат увеличени през следващата учебна година, алармираха родители пред ДУМА. Досега за един модул от три месеца родителите плащаха по 180 лв., като сега сумата се вдига на 200 лева. Целият подготвителен курс се състои от 3 модула. Парите отиват при новосформираното частно дружество \"СМГ учители\". Фирмата плаща само наем на гимназията за ползването на стаите в нея по време на заниманията на външните ученици. Според родители обаче това не е редно, тъй като новите правила на Столичната община за ползване на стаи в школата за извънкласни дейности са насочени към външни фирми, които осигуряват занимания на ученици от самото училище. Според тях вместо от курсовете да печели гимназията, приходите отиват само в ООД-то. Дори в самия правилник на \"СМГ учители\" е записано, че \"ученик, който се обучава в СМГ \"Паисий Хилендарски\", НЕ може да бъде записан за тези извънкласни дейности, независимо от класа или формата на обучение\". \nВ момента тече кампания по записване на учениците, които са посещавали курсовете през минали години. От 11 юли започва приемът на нови ученици.   \n \t\n", "date": "2018.06.29", "title": "Частната фирма в СМГ вдига цената на курсовете"}
{"url": "http://www.duma.bg/node/170090", "text": "БСП внася предложение за освобождаване на Иван Иванов като председател на КЕВР, обяви  . Мотивите за това е отказът му да изпълни Закона за енергетиката и комисията да се произнесе по сделката за ЧЕЗ. Нинова припомни, че целта на закона е да може държавата да осъществява контрол върху сделки, засягащи националния интерес. Социалистите внасят и сигнал до Сотир Цацаров срещу Иванов заради демонстративния му отказ да изпълни служебните си задължения. \"Рушат се последните устои на държавността. Беше ударен шамар на парламентаризма, защото мнозинството оспори собствения си закон, а шефът на КЕВР каза на депутатите, че не стават за нищо и че няма да им изпълнява лошите закони\", заяви Нинова.     \n \t\n", "date": "2018.06.29", "title": " БСП поиска оставката на Иван Иванов от КЕВР "}
{"url": "http://www.duma.bg/node/170083", "text": "Зам.-председателят на ПГ \"БСП за България\" Жельо Бойчев напуска ръководството на парламентарната група по лични причини, обяви вчера Корнелия Нинова. \"Няма драма. Жельо Бойчев остава член на БСП, член на градската организация, с желание активно да работи и да ни помага. Той желае да напусне ръководството на ПГ, а скоро и Народното събрание и политиката изобщо, по лични причини\", обясни лидерът на БСП. Тя уточни, че Бойчев е решил да се развива в друга посока и че има намерение да се занимава с бизнес. По думите й депутатът постъпва почтено, като напуска, за да не изпада в конфликт на интереси, за което има уважението на колегите си. \"Опитахме да го разубедим, защото е ценен колега с много качества, но това е негово решение. Съжаляваме и ще ни липсва, но Жельо Бойчев остава да ни помага с каквото може\", подчерта лидерът на БСП. \nБойчев отрече да има конфликт с ръководството или с ПГ. Напускането няма връзка с изключването на Спас Панчев от групата на БСП в парламента. Бойчев подчерта, че остава член на Националния съвет на партията. \"Прекалено дълго съм в БСП, за да си помисли някой, че няма да помагам на партията. Това са лични решения, свързани с осмисляне на заниманията ми оттук нататък. Разбирането ми е, че когато човек е ангажиран с дадена позиция, той трябва да го прави наистина 100% мотивирано, и затова помолих да бъда освободен като заместник-председател на парламентарната група\", обясни Бойчев. \n      \n \t\n", "date": "2018.06.29", "title": "Жельо Бойчев напуска ръководството на ПГ \"БСП за България\""}
{"url": "http://www.duma.bg/node/170082", "text": "ДПС забърка скандал, в който замеси вицепрезидента Илияна Йотова. Наложи се от \"Дондуков\" 2 да опровергават думи на депутата от движението Йордан Цонев. Вчера той настоя в НС да бъде създадена временна анкетна комисия в парламента, която да разследва \"обстоятелства за корупционни схеми при издаването на българско гражданство\". \nЦонев се позова на разследване на френски журналист, според когото 114 лица, издирвани от Интерпол, са получили българско гражданство и съответно са станали граждани и на ЕС. \"Трябва да стане ясно кои български институции и политици са участвали в тази корупционна схема. От публикации в западния печат става ясно, че най-малко един министър и вицепремиер от националистите са участвали в тази престъпна схема\", каза Цонев. Той добави, че ден по-рано вицепрезидентът Йотова е обявила, че до изясняване на всички обстоятелства, спира да подписва укази за издаване на българско гражданство. \nОт \"Дондуков\" 2 уточниха, че данните на ДПС касаят период преди настоящия президентски мандат. \"Не отговарят на истината твърденията, че е преустановено даването на гражданство. Подписват се укази за българско гражданство на кандидатите, които отговорят на всички условия в българското законодателство и са представили необходимите документи\", гласи позицията на Илияна Йотова. \nМеждувременно на \"Дондуков\" 2 вчера се проведе Студентска лаборатория \"Шестте месеца начело на ЕС - още една гледна точка\". Студенти от различни специалности в девет университета се включиха в дискусията, посветена на европредседателството ни. Модератор бе журналистът Светослав Терзиев. Йотова обеща да се вслуша във всички оценки и коментари на младите хора.     \n \t\n", "date": "2018.06.29", "title": " ДПС вкара Илияна Йотова в скандал с издаването на гражданство"}
{"url": "http://www.duma.bg/node/170084", "text": "БСП внася в парламента предложение за освобождаването на председателя на КЕВР Иван Иванов, обяви на брифинг вчера Корнелия Нинова. Лидерът на БСП отбеляза, че той, както и останалите членове на комисията, се избират и освобождават от НС при тежко нарушение на служебните им задължения. \"Г-н Иванов не само тежко ги наруши, той просто отказва да ги изпълнява. От трибуната на парламента отказа да изпълни Закона за енергетиката с промените, които направихме за случая с ЧЕЗ, и КЕВР да се произнесе по продажбата на ЧЕЗ на Гинка Върбакова\", обясни тя. Нинова припомни, че според измененията комисията трябва да разрешава действия при разпореждане с акции, представляващи повече от 20% от капитала на дружество. Промяната в закона била направена, за да осъществява държавата контрол върху сделки, които засягат националния интерес.     \nСоциалистите внасят и сигнал срещу Иванов до главния прокурор Сотир Цацаров. \"Чл.282 от НК гласи, че длъжностно лице, което наруши или не изпълни служебните си задължения, и от това могат да настъпят немаловажни или вредни последици, се наказва с лишаване от свобода до 5 г. Шефът на КЕВР каза пред целия парламент, че няма да изпълни закона, защото е лош. Е, един друг, Наказателният, предвижда за това наказание до 5 години лишаване от свобода\", уточни Нинова. Според нея действията на Иванов целят да се прикрие задкулисието по сделката - Гинка Върбакова, покровителите й, правителството, Бойко Борисов и всички, които са навързани към покупко-продажбата на ЕРП-то. \"Процедурата по сделката си върви в КЗК, КЕВР отказва да я провери и на 1 юли - нови цени. Има ли връзка между тези неща\", попита Нинова. Тя напомни, че ЧЕЗ касае националната сигурност, а 2 млн. души трябва да плащат непосилни цени. Нинова беше категорична, че социалистите няма да се откажат да следят сделката и да търсят прозрачност. Възмути се и от думите на Иванов, че подписите, събрани от 200 000 българи, не означават нищо за КЕВР. \"Вероятно много от тях искат яснота какво се случва с покупко-продажбата. Искаме той да си понесе отговорността за това, което направи, и за опита да я прикрие\", заяви Нинова. \nПо-рано при дебата по отчета на КЕВР за м.г. в НС се развихри скандал заради отказа на шефа й да се съобрази с подписката на БСП и че няма да изпълни промените в Закона за енергетиката. Разбирате ли как се рушат последните устои на държавността и на България, къде отива държавата, къде отива парламентът, възмути се Нинова. \nЛидерът на БСП отбеляза, че лъжите на Борисов по казуса са били разобличени от чешка страна. \"Премиерът излъга, че е получил документ от чешкия премиер Бабиш кой е финансирал сделката. Борисов го донесе в НС и го засекрети. От чешката страна обаче отговориха, че не му е даван такъв документ. Даже не са знаели за него\", заяви Нинова. Борисов не знаел, че се продава ЧЕЗ, а чехите разкрили, че три пъти са му предлагали дружеството. Няма как при тези факти да не свържеш името на г-н Борисов с подозрения и съмнения по тази сделка, допълни тя. \nБойко Борисов обяви вчера, че няма отношение и не може да се меси в независимия регулатор КЕВР. \"Всички знаят, че Иван Иванов беше депутат от ДСБ - партията на Иван Костов. Затова тогава, когато парламентът решаваше преди няколко години действително да е независим регулатор и той ни трябва да е такъв. Дали ще е Иван Иванов, или \"х\", или от БСП, но на всеки управляващ му трябва независим регулатор\", впусна се в оправдания той. За увеличението на цената на природния газ Борисов обясни, че нямало как в целия свят да поскъпне, а у нас да поевтинее, след като нямаме добив. \"Спряхме шистов газ, концесии за добив на газ в Добричко, изпълнихме това, което хората искат, и вносът се вдига с толкова процента. Как да се запази цената? Другият вариант е от данъкоплатците да дотираме тази цена. По никакъв начин към КЕВР в момента ние нямаме отношение. Тя действително в лицето на Иван Иванов е независима организация. Ако не го харесват, да предлагат в парламента, да търсим решение, но когато дадат сметките КЕВР, всички трябва да ги приемаме, защото това е независим орган\", натърти Борисов. \n    \n \t\n", "date": "2018.06.29", "title": " Социалистите настояват за оставката на шефа на КЕВР  "}
{"url": "http://www.duma.bg/node/170085", "text": "Седем спешни действия, свързани със защитата на общинската собственост, предложиха общинските съветници от БСП в в Казанлък на кмета Галина Стоянова. Председателят на групата Пламен Караджов настоя да им бъдат предоставени констативните протоколи, касаещи обезопасяване на сгради общинска собственост за последните 15 години. \"Снимките на читалището в гр. Шипка, които са символ на разрухата, безотговорността и безстопанствеността, породиха много въпроси към местната власт. Тези въпроси са свързани с грижата и отговорността за общинската собственост\", гласи позицията на \"БСП лява България\" в Казанлък. Социалистите алармират за разруха на читалищни сгради в Енина, в Хаджидимитрово, Бузовград, в лошо състояние са училището в с. Розово и общински сгради в Енина и Черганово, в които се помещават здравни служби, и др. Трябва ли някой да публикува снимки във фейсбук, за да се сети общината за тях, питат социалистите. \nЛевицата иска информация осигурена ли е охрана на неизползваемите обекти, застраховани ли са всички сгради, които са публична общинска собственост. БСП настоява в бюджета за следващата година да бъдат заложени средства за обследване на всички застрашени сгради, които са общинска собственост. Напомня се, че при гласуването на бюджета мнозинството на ГЕРБ отново отхвърли предложенията им за обследване и ремонт на читалище и здравна служба. \nЗа гражданите на община Казанлък е важно да се актуализира и активира публичният регистър на общинската собственост, който е недостъпен на сайта на община Казаналък, както и публичният регистър за разпоредителни сделки с имоти, категорични са от БСП в Казанлък.   \n \t\n", "date": "2018.06.29", "title": " Социалистите в Казанлък притеснени за общинската собственост  "}
{"url": "http://www.duma.bg/node/170087", "text": "Пациенти с белодробни заболявания ще протестират днес пред здравното министерство. Акцията им е срещу приемането на оставката на директора на Изпълнителната агенция по трансплантация д-р Марияна Симеонова. Пациентите анонсираха мероприятието с писмо до здравния министър Кирил Ананиев, от когото искат и обяснение защо не могат да се лекуват.  \n\"Понастоящем, всяка промяна в ръководството на ИАТ би довела до забавяне или преустановяване за неизвестен период от време на започналите разговори за подновяване на договор с клиника в страна от Европейския съюз, в която да бъдат осъществявани белодробни трансплантации на български пациенти\", пише в писмото. \nПротестът се организира месец след символичното изпращане в емиграция на нуждаещите се от белодробна трансплантация. \"Не подкрепяме здравната емиграция и задаваме въпроса: \"Какво се промени един месец по-късно?\", пишат в писмо до министъра от сдруженията \"Асоциация пулмонална хипертония\", \"Национален алианс на хората с редки болести\", \"Идиопатична белодробна фиброза\", \"Алианс на трансплантираните и оперираните - АТО \"Бъдеще за всички\", асоциациите \"Саркоидоза\" и \"Муковисцидоза\".    \n \t\n", "date": "2018.06.29", "title": "Пациенти с белодробни заболявания протестират срещу оставката на Марияна Симеонова"}
{"url": "http://www.duma.bg/node/170086", "text": "Почти от месец работници събарят построената преди близо век сграда на училище \"Петър Берон\" в новозагорското село Новоселец. Някога в школото са идвали стотици деца от близките села, но през последните години от сградата са останали руини. \nКметът Силвия Димитрова отказва да коментира събарянето на сградата. Местните многократно са правили опити да разберат какво е бъдещето на имота, но официално информация не са получили. Школото е изградено през 1926 г. с доброволен труд на няколко поколения. 40 години от живота на бившата учителка са преминали в него. Според кмета на Нова Загора училището трябва да бъде съборено, защото сградата е опасна. На мястото щял да бъде изграден парк.   \n \t\n", "date": "2018.06.29", "title": "Събарят училище на близо век в село Новоселец "}
{"url": "http://www.duma.bg/node/170088", "text": "На основане чл. 98, т.7 от Конституцията президентът Румен Радев подписа указ, с който назначава Ивелина Ганчева Димитрова в Съвета за електронни медии. \nДимитрова е била продуцент на предаването по БНТ \"Малки истории\", лице на което бе настоящият началник на кабинета на държавния глава Иво Христов. Тя е била в екипа на предаванията на националната телевизия \"Здравето отблизо\" и \"Зелената линейка\". \nДУМА припомня, че медийният регулатор се състои от петима членове - трима се избират от Народното събрание, а двама се назначават от президента за срок от 6 години. До началото на юни президентската квота на Росен Плевнелиев бе заета от Мария Стоянова.    \n \t\n", "date": "2018.06.29", "title": "Ивелина Димитрова влиза в СЕМ"}
{"url": "http://www.duma.bg/node/170091", "text": "\n- Пищните софри за гостите, от които и Лилето се разду още повече, имаха за цел да покажат благоденствие и разкош. Защо не показаха на гостите някоя закусвалня или обикновен ресторант, за да видят как бедни огладнели българи чакат някой да стане от масата, за да проверят не е ли останало нещо за хапване в чиниите. Защо не направиха някое от големите събирания в някой град от Северозападна България, за да \"преоткрият\" гостите благоденствието и разцветът в цялата страна. Могат да се задават още въпроси, но има ли смисъл. \n- Чета Лилините словоблудства и вече ми е ясно защо след закриването на европредседателството ни, тя \"щяла да остане на поста си до края на годината\" - освен дето ще троши едни грешни пари, Баце изчаква да се отвори място в ЕК - да я назначат за главен имиджмейкър на Юнкер. Направо ще си паснат перфектно - той ще поплясква и поцелува, тя ще дрънка напоително празни приказки. \n- Странно как от никой от гостите от Европа нямаше подобно изявление, а измисленият свят, в който си живее властта, се самовъзхвалява. Какъв по-точен показател от размера на чуждите инвестиции, от резултатите в борбата с мръсни пари, от състоянието на инфраструктурата, размера на пенсиите, арестуваните по знакови дела. \n- А реално, след като всички данъкоплатци платихме за прехваленото евродупедатство, какво се промени? Абсолютно нищо! Нито качеството на стоките стана като за поне втора ръка хора, а си стои на ниво Африка. Нито заплащането на труда от страна на европейските ни клиенти стана на ниво, което да позволи да се вдигнат доходите. Нито се договори нещо, което пряко да ни касае. Абе с две думи платихме им 6 месеца отпуска на всичките и полза нулева за нас. \n- Представихме се добре - за тази цел похарчихме 160 милиона от нашите пари . Народът има мъдрост за това \" на гол *** - чифте пищови\". Какво единство показахме, бе Лили - всеки ден протести, протести... Гостите ни преоткрили - как като никой от тях не отиде по села и паланки, не разгледа красивата ни природа, не посети забележителни места. Дано ББ най-после помисли и за народа си и остави Западните Балкани на мира \n- Павлова: Заклеймиха ни като корумпирана и бедна държава, но ни преоткриха... Тази е гениална, бреее. \n- Е, поне им представихте благоденствието, в което вие т.нар. управляващи живеете. А те ви се подиграват за това разточителство, защото знаят как живеят българите. Но понеже ти винаги всичко си получавала по \"заслуги\" няма как да знаеш как се правят икономии и как се представя действителността. Всичко което сте им представили си е чиста лъжа. Още повече свалихте имиджа на България, това направихте. Трябва да ви изритат от Европа. \n- Ей, това да си живееш в собствен свят и да си самоповярваш явно е характеристика по рождение на нашите управници!!!! И кво видяха тези хорица от ЕС от България? Природа, история и лустросана София! Но не са ходили в СГС например да си вадят некой документ. Не са ги питали „И кво прайм сега!“ \n- Всички говорят колко е успешно председателството... абе що не кажат кратко и ясно какъв е успеха ей така да напишат първо това, второ това е успеха... щото аз не виждам какво е успешно за България. \n- Председателството е на ротационен принцип и не е нито привилегия, нито награда, нито някакво признание към страната домакин. Замисълът е уж опознаване на страните членки и уж по-реално вникване във проблемите и приоритетите на страната-домакин. Но да е видял и чул някой за обиколка на гостите евродепутати из родните градове и села? Да са нарушили предоставените им удобства във Столицата и по време на почивките си да са провели някакво обществено мероприятие? Павлова поне да замълчи!     \n \t\n", "date": "2018.06.29", "title": "Наз@ем от мреж@та"}
{"url": "http://www.duma.bg/node/170092", "text": "Седмица след като НСИ официализира продължаващата тенденция за срива на вестниците у нас, стана ясно, че още едно списание изчезва от будките у нас. Юлският брой на ДАспектоУ ще остане последен, обяви в свой статус в социалните мрежи Петър Волгин, който освен водещ в БНР бе и автор на изданието. Част от колегите му в списанието също се сбогуваха с феновете си виртуално. Краят на ДАспектоУ хвана почитателите на изданието неподготвени. Списанието започна да излиза през март 2014 година и само преди дни публикува своя петдесети брой. Официално обявените причини за закриването са свързани с лоши финансови резултати.  \nНеочакваната смърт на поредното печатно издание стана повод за различни коментари и анализи. Това ли чака всички вестници и списания, излизащи на хартия, е тема, която често се повдига от медийните анализатори. Ясно е за всички, че издаването на подобен продукт е  начинание скъпо \nНеобходими са не само добри автори, но и доста средства Ц за заплати, за печатница, разпространение, за обезпечаване на безброй дейности, без които не може... Качественият продукт изисква инвестиции. Откъде да дойдат парите? \nНяма как един вестник или списание да разчита само на редовните си читатели, колкото и ДбетонУ да са те. И опира до рекламите. А безплатен обяд, особено в бизнеса, няма. Всеки рекламодател иска определени услуги в замяна, въпросът е дали ще опита да превърне изданието в свое агиттабло, или просто ще инвестира във формиране на обществено мислене, без да се налага прекалено. Някои са смели и открито заявяват т.нар. си инвестиционен интерес. Други действат по-прикрито, но често пъти и по-безпардонно. Топката остава в редакцията и журналистите Ц до каква степен не само се чувстват, но и са свободни да пишат това, в което вярват. \nВ случая от ДАспектоУ твърдят, че са опитвали да покажат алтернативата на масово налаганите ни тези. Не е лесно да вървиш срещу течението. Това, а и други печатни издания зависят от волята на Донези с паритеУ, колкото и отвлечено да звучи това. А когато ДонезиУ не харесват даден продукт, лесно могат  \nда го ликвидират при т.нар. пазарни условия. Твърде много хора се научиха колко удобно е да си осигуряваш медиен комфорт. Важи не само за печата, но и за предавания и телевизии. Не е като да не сме го виждалиЕ. \nПо една или друга причина още едно печатно издание го няма. Някой ще каже, че могат да излизат и само в интернет, по-евтино еЕ \nИнтернет е бъдещето. Наясно ли са пишещите хора с това? Да, определено. Но въпросът е какво е това бъдеще. Защото мрежата е океан, пълен с безброй водни течения и опасни рифове. Опасен е и за хората, които се потопяват в него Ц при липса на елементарни познания и онлайн хигиена човек лесно може да потъне в потока от жълти, неверни и манипулативни новини. Преди дни го видяхме дори от страна на премиера на България.  \nНе бива да се забравя, че вестникът и изданието са  специфичен медиен жанр Четящите в интернет често търсят кратки и ДсдъвканиУ информации, пускат се по повърхността. Искат да чуят Дексклузивна новинаУ тук и сега, веднага. А материалите във вестника и списанието са различни Ц би трябвало да са по-подробни, вадят далечни връзки и бекграунд. Телевизиите постепенно сякаш взеха да отстъпват под напора на шоуто и сериалите. Сериозните анализи, минутите за публицистиката, обзорните и аналитични материали биват изтласквани от часове за ДлайфстайлУ, лековати и повърхностни бърборения на по кафе.  \nПечатните издания не бива да се превръщат в поредната агенция или бързащо сайтче с новинки. Но може би могат да имат и подобна секция, като ДтийзърУ за по-тежките материали. Важното е да не се допуска да загине истинската журналистика, онази - зъбатата, неудобната, питащата.  \n     \n \t\n", "date": "2018.06.29", "title": " Още едно списание изчезва от пазара  "}
{"url": "http://www.duma.bg/node/170081", "text": "Шефовете на две от дирекциите в Изпълнителната агенция по околна среда към екоминистъра Нено Димов са освободени от длъжност, научи ДУМА от свои източници в МОСВ. Преди седмици по инициатива на ИАОС и на ръководството на МОСВ под натиск по взаимно съгласие са прекратени служебните правоотношения на Даниела Монтолова, директор на дирекция \"Разрешителни режими\" и дългогодишен експерт. Преди дни под натиск и по взаимно съгласие е освободен и главният директор на главна дирекция \"Лабораторно-аналитична дейност\" д-р инж. Теодор Панев, също дългогодишен експерт. Дирекцията на Монтолова се занимава основно с провеждането на процедури по издаване, преразглеждане, изменение, актуализиране и отмяна на комплексни разрешителни. ГД \"Лабораторно-аналитична дейност\" посредством лабораториите в цялата страна взема проби и следи за актуалното състояние на околната среда. Според нашите източници и двете звена работят пряко с фирми, обществени поръчки, договори и проекти, т.е. с голям финансов ресурс, и са обект на корупционен натиск. В отговор на писмено запитване на ДУМА от 25 юни до пресцентъра на МОСВ за причините и мотивите за освобождаването на двамата директори от ведомството на Нено Димов мълчат. \nПаралелно с освобождаването на Монтолова и Панев, в знак на несъгласие с политиката на управление на ИАОС, прокарвана от зам. изпълнителния директор Георги Балчев, назначен преди месеци, са напуснали двама началници на отдели и експерти от дирекция \"Разрешителни режими\". Видно от интернет страницата на ИАОС, на 21 и на 26 юни са обявени конкурси за четирима младши експерти към двата отдела. \nВ основата на освобождаването на експерти в ИАОС стоят кадровите амбиции и планове на зам.-министъра Николай Кънчев и на зам. изпълнителния директор на агенцията Георги Балчев, твърдят източниците на ДУМА. И двамата са политически назначения от квотата на \"Обединените патриоти\" и нямат опит в областта на екологията. Кънчев е завършил история, има професионална квалификация по финансов мениджмънт от СА \"Д.А. Ценов\" в Свищов, известен е като \"дясната ръка\" на Красимир Каракачанов във ВМРО. Георги Балчев е счетоводител по образование, зам.-председател на НД \"БГ Патриот\" и на последните местни избори бе кандидат на ВМРО за кмет на столичния район \"Средец\". В сайта на ИАОС липсва професионална биография на Балчев. \nДУМА припомня, че кадровите проблеми в ИАОС не са от вчера. Агенцията няма титулярен изп. директор, а и.д. от 22 февруари е Валери Серафимов, дългогодишен експерт в системата. На практика обаче в агенцията в момента кадруват патриотите и целта е да се доберат до звената, свързани с договори, проекти, разрешителни, а това означава с финансови средства, коментираха източниците на ДУМА. \nРедакцията е подала заявление за достъп до обществена информация във връзка с последните кадрови чистки в ИАОС с входящ № ЗДОИЖ-6/27.06.2018 г. Според нашите източници по следващите действия, свързани с издаването на комплексни разрешителни, ще проличи целта на новите назначения. Експерти съзират в рокадите и опити за приватизация на оборудваните с модерна техника лаборатории на ИАОС, както и за преотстъпване на ангажиментите им на частни структури с подобен предмет на дейност. От МОСВ не отговориха на въпросите на ДУМА кои са назначени на местата на освободените директори и каква е тяхната квалификация. За и.д. директор на дирекция \"Разрешителни режими\" е назначен Борислав Чаушев, експерт с малък стаж и без управленски опит според нашите източници. В сайта на агенцията липсват данни за Чаушев. Подробни са сведенията за назначения от 25 юни за и.д. главен директор на ГД \"Лабораторно-аналитична дейност\" д-р Атанас Каймакчиев. Освен че е работил в частни дружества, има няколко периода, в които е бил началник в ИАОС, а по времето на министър Евдокия Манева (в кабинета на Иван Костов) е бил и главен секретар на МОСВ. Според нашите източници Каймакчиев е \"човек на Нено Димов\". Като кандидат за общински съветник в София за местните избори през 2011 г. от Синята коалиция проверка на комисията по досиетата показа, че Каймакчиев под псевдоним \"Кардашев\" е бил секретен сътрудник по линия на научно-техническото разузнаване.   \n \t\n", "date": "2018.06.29", "title": " Политически чистки в МОСВ  "}
{"url": "http://www.duma.bg/node/170074", "text": "Мнозинството от ГЕРБ не се вслуша в аргументите на БСП за отлагане на три точки от дневния ред, свързани с енергийното развитие на общината, по време на вчерашното заседание на СОС. Кметът Йорданка Фандъкова внесе за одобрение план за действие за устойчиво енергийно развитие, план за действие по енергийна ефективност и програмата за насърчаване използването на енергия на възобновяеми източници и биогорива. Социалистите настояха трите документа да не се приемат в този си вид, а след сериозни корекции. От БСП изтъкнаха множество пропуски и неактуални данни, залегнали в плановете и програмата. В тях липсва информация за предвиденото финансово осигуряване, за спестената енергия и въглеродни емисии. Цели раздели са с актуалност от 2015 г., има редица противоречия, категорични са левите съветници. \"Преди 5 години при подобни обстоятелства пак трябваше да гласуваме тези планове, тогава отново гонехме срокове и ги приехме на принципа \"Дайте да дадем\". Сега искат отново същото от нас, но няма да получат подкрепата ни\", коментира още Калоян Паргов. Той определи приемането на документи проформа като опасно.     \n \t\n", "date": "2018.06.29", "title": "ГЕРБ прие три плана за енергийна ефективност с неверни данни"}
{"url": "http://www.duma.bg/node/170077", "text": "Обявеният за общодържавно издирване 25-годишен Петър Петров, който успя да избяга на 26 юни от Трето РПУ в Пловдив, се предаде в Окръжната прокуратура в Монтана. \nПетров избра да се яви в родния си град вчера в ранния следобед, придружен от своя защитник. Той е задържан за 72 часа, като предстои да бъде върнат в следствения арест в Пловдив. \nБягството на Петров вдигна накрак всички полицейски управления в Пловдив, малко преди това той бе задържан със 193 грама марихуана. Докато разследващият полицай му снемал обяснения, Петров поискал да отиде до тоалетната. Видял, че прозорецът на санитарното помещение е отворен, скочил през него и паднал върху паркиран автомобил. След това избягал към оживеното кръстовище, което е съвсем наблизо до полицейското управление. Все още не ясно как се е измъкнал от полицейските блокади на изходите край Пловдив и е стигнал необезпокоявано в Монтана.   \n \t\n", "date": "2018.06.29", "title": "Избягалият от ареста в Пловдив се предаде в Монтана"}
{"url": "http://www.duma.bg/node/170075", "text": "Извънредна сесия на Столичния общински съвет за обсъждане на готовността на кметството за реакция при бедствия, поискаха вчера от БСП. Предложението е по повод наводненията, причинени от обилните дъждове на 18 юни. Те доведоха до истински потоп по някои улици, в обществени сгради и в метростанции. Наводни се дори центърът по спешна помощ и за известно време линейките не можеха да тръгнат към пациентите, припомни лидерът на левите съветници Калоян Паргов. Той и колегите му предлагат в дневния ред на извънредната сесия да се включат точки за плановите мерки на общината за действия в извънредни ситуации, кои са екипите за действие, мерките за превенция, предвидените средства, състоянието на канализацията и шахтите. Примерите, че подобни бедствия се случват и в Европа, които дава кметът Йорданка Фандъкова, не са състоятелни, категорична бе Милка Христова от БСП. От ГЕРБ обаче се противопоставиха на предложенията на социалистите и определиха обстановката отпреди 10 дни като нормална, а действията на общината - като навременни и адекватни. Докато кметът Фандъкова обясняваше пред медиите как се справя общината с наводненията, точно над нея протече покривът на сградата на ул. \"Московска\" 33. \n    \n \t\n", "date": "2018.06.29", "title": " БСП в София поиска извънредна сесия заради потопа "}
{"url": "http://www.duma.bg/node/170073", "text": "Отменените от ВАС текстове в Правилника за прилагане на Закона за интеграция на хората с увреждания ще бъдат уредени в закон, заяви министърът на труда и социалната политика Бисер Петков. Промяната, която надявам се да бъде подкрепена от народните представители и Комисията по труда и социалната политика, ще бъде свързана с допълнение в Закона за интеграция на хората с увреждания, уточни той. \nДУМА припомня, че ВАС окончателно отмени  размера на месечните добавки за социална интеграция, транспортни, информационни и телекомуникационни услуги. Текстовете определят базата за изчисляване на месечната добавка за социална интеграция според минималния доход. За транспортни услуги е 15% от него, а тази за ползване на информационни и телекомуникационни услуги е 20% от гарантирания минимален доход. Отменените текстове касаят три от седемте вида добавки, регламентирани в закона и правилника. Мотивите на съда са, че тези текстове противоречат на закона и са незаконосъобразни. Петков обеща, че уреждането ще стане по аналогичен на съществуващия в правилника начин, но на законово равнище, което ще гарантира, че са устойчиви. \nПо думите на Петков създаденият правен вакуум след отмяната няма да засегне всички, които получават интеграционни добавки. До датата на решението на ВАС те ще продължават да се изплащат ежемесечно до изтичането на срока на решението на ТЕЛК или на социалната оценка.     \n \t\n", "date": "2018.06.29", "title": " Закон ще урежда отменените текстове за добавките за социална интеграция"}
{"url": "http://www.duma.bg/node/170072", "text": "Евродепутатът Момчил Неков и Националната овцевъдна и козевъдна асоциация организират форум \"Визия за овцевъдството и козевъдството в България 2018-2027\". Той ще се проведе на 2 юли от 10 ч. в Дома на Европа на столичната ул. \"Георги С. Раковски\"  №124. Целта на срещата е да обсъдят проблемите в сектора, да се очертае визия за развитието му, както и да се оформят конкретни предложения и тези за изготвяне на стратегията. По този начин ще се даде възможност за запазване на поминъка и използване потенциала на продуктите от овче и козе мляко, и месо. \n\"През май ЕП подкрепи увеличаването на помощи за секторите овцевъдство и козевъдство в новата Обща селскостопанска политика. Заради по-малкото средства в новата ОСП и евтин внос отвън, трябва нов подход към овцевъдството и козевдъството в ЕС. За тези сектори е необходима не само европейска, но и държавна подкрепа. Нашите производители трябва да се подкрепят, но за целта е нужна земеделска политика и стратегия за развитие\", коментира Неков. Той добави, че срещата е заради задълбочаващите се разминавания в нуждите на бранша и ситуацията в момента. \n    \n \t\n", "date": "2018.06.29", "title": "Момчил Неков инициира стратегия за овцевъдство и козевъдство"}
{"url": "http://www.duma.bg/node/170076", "text": "Бедствено положение бе обявено вчера в общините Смолян и Чепеларе. Само за денонощие проливните валежи са активизирали множество свлачища в района. Общинският кризисен щаб реши да обяви бедствено положение, защото множество реки излизат от коритата си, обясни кметът на Смолян Николай Мелемов. Прелели реки са наводнили много райони на града. Към ранния следобед от пожарната съобщиха, че са наводнени почти всички сгради по поречието на река Черна в Смолян. Залята бе и сградата на самата пожарна, а сигналите за проблеми са десетки. Пострадали хора обаче няма. Започнало е и принудително изпускане на язовирите \"Доспат\" и \"Цанков камък\", но няма опасност за населението.  \nСвлачище спря за кратко вчера сутрин движението по пътя за смолянското село Чокманово. Тежка техника бе изпратена в Чепеларе, където река Чая започна да излиза от коритото си и застраши близка детска градина и църква. Багери разчистваха и пътя за село Зорница заради активирало се свлачище. По-късно през деня друго свлачище затвори пътя между Чепеларе и Пампорово. Към обяд бе спряно движението между Асеновград и Смолян - заради паднали скални отломки край Бачково. \nМадан беше откъснат от Смолян заради затворени пътища както по маршрута Рудозем-Смилян, така и през новия обходен път, изграден преди два месеца заради голямото срутище край Тикале по главния път Смолян-Мадан. На критичните участъци по новия обходен път за Мадан дежурят екипи с техника, за да се реагира в случай на ново активизиране на свлачищни процеси. \nЗаради поройните дъждове бе усложнена обстановката и в община Съединение. Най-тежка бе ситуацията в южната част на града, който няма канализация и водата се събира там. Има наводнени дворове, а улиците са под вода.  \nВ сила остава частичното бедствено положение, обявено в сряда в три ивайловградски села.  Обилните дъждове в страната са наводнили приземни етажи, мазета и части от уличната инфраструктура в Бургас, Хасково и Пловдив. В Пловдив две дървета паднаха и смачкаха пет автомобила, като в единия имаше и човек, който бе освободен от пожарната. \nВ района на Средец пожарни екипи са отводнявали къщи и дворове. Прелял микроязовир е залял част от пътя Харманли-Тополовград, при отбивката за село Коларово. В Пазарджишко са получени над 30 сигнала за произшествия, като там са засегнати две сгради на болници.  \nПотребител във фейсбук се пошегува, като сподели видео как в родопското село Стойките вали сняг на 27 юни. Това обаче се оказа невярна информация.   \n \t\n", "date": "2018.06.29", "title": "Бедствено положение в Смолян и Чепеларе заради наводнения "}
