{"url": "https://duma.bg/zabravenite-konflikti-n193733", "text": "Камерун - централноафриканска държава с 24 милиона души в Гвинейския залив, рядко се появява в новините. Това е изненадващо, като се имат предвид ужасните неща, които се случват там. В един воюващ свят, пълен с конфликти, проблемите на страната едва се споменават. Това е недалновидно. Както показва Йемен, днешните местни трудности имат навика да станат утрешни международни кризи. Дългогодишното напрежение между френската и англоговорещата общност на Камерун достигна до свой пик миналата седмица с ареста на най-малко 350 членове на основната опозиционна партия, чийто лидер е затворен от януари. \"Хюман Райтс Уоч\" обвинява силите за сигурност, че използват \"прекомерна и безразборна сила\". Политическите репресии могат да бъдат най-малкото притеснение на Камерун. Според нов доклад на Норвежкия съвет за бежанци Камерун е най-пренебрегваната криза в областта на преселването. От 2016 г. конфликтът между правителствени сили и недържавни въоръжени групировки принуди 450 000 души да напуснат домовете си. Според доклада 780 000 деца са извън училище. Стотици села са изгорени, десетки хиляди хора се крият в храсталаците без хуманитарна подкрепа, а атаките се случват всеки ден. \"И правителството, и сепаратистите са обвинени в ужасяващи нарушения на правата на човека.\" Въпреки че спецификата се различава,  Нестабилността на страната отразява тази на нейните съседи - Нигерия, Чад и Централноафриканската република - и по-широкия регион на Сахел. В тази огромна област, в която живеят много други по-малко докладвани конфликти, днешното пренебрегване от страна на развитите държави засява отровна бъдеща реколта. В Нигерия известният бунт на Боко Харам е с блокирано разширяване. Но възходът на по-малко известни филиали на \"Ислямска държава\", като така наречената \"Ислямска държава Западна Африка\" и регионалните джихадистки групировки, е причината за нарастващата загриженост, твърди американският Съвет за външни отношения. Около 2,4 милиона души в басейна на езерото Чад са разселени. \"Въпреки че нигерийските военни възстановиха контрола си в някои части на североизток, цивилните в Нигерия, Камерун, Чад и Нигер продължават да бъдат засегнати от тежки нарушения на човешките права, широко разпространено сексуално и свързано с пола насилие, принудителна мобилизация и самоубийствени атентати\", казва агенцията за бежанците на ООН. Разследванията по нов хуманитарен проект предполагат, че спешната ситуация в Сахел се засилва бързо. \"Нарастването на насилието през последните месеци в Мали, Буркина Фасо и Нигер доведе до разселването на повече от 440 000 души и 5000 мъртви, след като бойци - някои с връзки с \"Ал Кайда\" и ИД - разширяват обсега си в целия регион\", съобщи документът през май. \"Докато те се издигат, джихадистите подпалват конфликти между различни етнически групи... поставяйки под въпрос цялата социална структура на региона. Циклите на насилие между общностите сега водят до повече смърт и изкореняват повече хора, отколкото директните джихадистки атаки\", казва НХП. Пренебрегнатите или забравени конфликти по никакъв начин не са ограничени до Африка на юг от Сахара. Нито политическите, нито етническите, нито религиозните напрежения са единствените фактори. Конфликтите често се коренят в неуспеха на авторитарните, некомпетентни или корумпирани правителства да защитават своите граждани, както е в Судан. Борещите се общности могат да се страхуват от силите за държавна сигурност повече, отколкото се страхуват от местните милиции, както е в Кашмир. И все пак невниманието на богатите страни, в съчетание с вредното въздействие на тяхното икономическо и културно поведение, също е мощен фактор. Намесата и ескалацията на местни конфликти от страна на марионетни сили се увеличават, както се вижда в Либия, където съперничещи си държави подкрепят противоположни страни в конфликта. В същото време външното дипломатическо посредничество и мирните усилия на трети страни намаляват, въпреки че общият брой на конфликтите се повишава, казват от Института за изследване на мира в Осло. Западният свят отдавна е фиксиран, например в мирния процес между Израел и Палестина. За разлика от това в Сомалия не се наблюдава подобен ангажимент, а тя е опустошавана от десетилетия на конфликт. Това пренебрежение се влошава от неадекватните, критикувани западни бюджети за помощи в чужбина. Призивите на ООН за хуманитарна помощ обикновено не срещат адекватна финансова подкрепа. Помощта може да се превърне в политически футбол, както се случи наскоро с Венецуела. Междувременно влошаването на състоянието на околната среда, свързано с кризата с климата, води до увеличаване на бедността и неравенството, което допринася за конфликтите. Изменението на климата, по-специално сушата, изигра ключова роля в предизвикването на геноцида в Дарфур в началото на 2000-те години, когато земеделските стопани бяха изправени срещу пастири. Сега това е фактор в Ирак, Египет и други райони на Близкия изток, където се засилва конкуренцията за все по-оскъдните доставки на вода. Това е фактор и при възраждането на предотвратими болести, както в Демократична република Конго. Връзката с конфликта е очевидна. \"Деградацията на околната среда започва да отеква и влияе на икономическия растеж\", обяви миналия месец проучване за устойчивостта на института \"Брукингс\": \"Бедствия, предизвикани от времето и свързани с климата опасности, причиняват хиляди смъртни случаи и 320 млрд. долара загуби през 2017 година... Недостигът на вода, свързан с изменението на климата, вече допринася за миграцията, което от своя страна може да доведе до конфликти.\" Според Проекта за местоположението и данните за въоръжените конфликти (ACLEDP) политическото насилие и протести са се увеличили в световен мащаб миналата година. \"Тези тенденции показват малко признаци за спиране през 2019 г.\", се казва в него. В списъка с горещи точки и сравнително пренебрегвани конфликти в Сахел, Южен Судан, Южните Филипини и Мианмар се открояват войните в Сирия и Афганистан, за които има повече информация. Международната кризисна група (ICG) още повече разширява мрежата. Нарастващото напрежение поради многобройни причини в Бенин, Того, Шри Ланка, Хондурас, Никарагуа, Косово и Иран също трябва да бъде внимателно наблюдавано, се казва в доклада за кризите на ICG от юни. В известен смисъл това е невъзможна задача. В друг смисъл по-голямо съсредоточаване върху предотвратяването и разрешаването на конфликти е в интерес на всички. Мащабът на предизвикателството просто подчертава неотменимата реалност от XXI век: вместо да се поставя под въпрос многостранният подход, международната общност трябва да работи по-тясно от всякога, ако колективно се надява да оцелее.", "date": "2019.06.12", "title": "Забравените конфликти  "}
{"url": "https://duma.bg/amerikanskiyat-hlench-na-nashenski-rusofob-n193729", "text": "Тези дни пак имахме повод да се убедим, че русофобията у нас е не толкова политическа позиция, колкото разстройство на ума и клинично състояние. Един от родните американофили Огнян Минчев се разпеняви във \"фейса\" срещу президента Румен Радев заради изразената от него позиция на Петербургския международен икономически форум миналата седмица. \"Как изразяваш собственото си достойнство, когато непрекъснато уверяваш нечия друга държава, че си доброволен неин васал? Унизително е да виждаш, че те представлява човек, който не разбира приоритета на собствения си национален интерес и непрекъснато говори в подкрепа на чужди интереси\", пише Минчев.  И още: \"...той трябва да показва уважение, лоялност и ангажираност с българския национален интерес. Стига е мънкал за Русия - угнетително е, непоносимо е, слугинско е. Не защото е Русия. А защото не е в полза на България\". Хайде сега да видим какво е предизвикало \"праведния\" му патос и защо в случая става дума за разстройство на мисълта. Допускам, че първата причина несъмнено са думите на президента Радев за газовия транзитен потенциал на страната ни: \"България има дългосрочно сътрудничество с Русия в областта на енергетиката, което има стратегически измерения. Наблюдаваме дълбоки промени в енергийната и в частност в газопреносната инфраструктура и в резултат на тях България развива потенциал за бъдеща дистрибуция на природен газ към Югоизточна и Централна Европа. България развива потенциал, за да се превърне в центъра за разпределение на газ, създава газова борса. Това дава допълнителни възможности и за Русия.\" Според държавния ни глава, руският газ може през България да върви в Централна Европа. \"За Русия това е добра възможност\", каза Радев.  Президентът ни иска България да засили транзитния си  но за евроатлантическия политолог това не е национален интерес. Западът 30 години ни набиваше канчето, че в наш интерес е да си спрем реакторите и да диверсифицираме енергодоставките. И сега, когато Радев настоява именно за такова разнообразяване на доставките, за да тече през страната ни руски, азерски и в перспектива газ от Източното Средиземноморие, излиза, че това е васалност и неразбиране на националния интерес! Всъщност, допускам, че като част от мухлясалата русофобия в Евроатлантика, бившият асистент в катедра \"Научен комунизъм\" на Софийски университет няма да се чувства угнетен, ако в бъдеще страната ни заложи на по-скъпия американски газ вместо на руския газ по \"Турски поток\", който няма как да не е по-евтин. А триумф на националния интерес и независимостта ни ще бъде, ако сиромашка България пълни джоба на и без това богатата Америка.   Ясно е, че като труженик на американските интереси политологът е срещу продължаването на \"Турски поток\" през България. Но докато се потеше във \"фейса\" срещу руската суровина, тя бе защитена не от кого да е, а от шефа на най-големия в света химически концерн БАСФ Мартин Брюдермюлер. В интервю за в. \"Нойе Цюрхер цайтунт\" той защити изграждания за Германия газопровод с руски газ: \"Благодарение на \"Северен поток-2\" на пазара ще се появят повече конкурентни енергоресурси\". Бизнесменът изтъкна още, че в дългосрочна перспектива  \"Когато в Европа става студено и е нужен много природен газ, именно руснаците пускат вентила\", каза ръководителят на немския концерн. Той смята също, че европейците не трябва да се примиряват с Америка, която напира за провала на \"Северен поток-2\". Първо, защото \"американският втечнен газ просто е по-скъп от руския природен газ\", и второ, защото \"при втечняването на природния газ и последващото му връщане в изходното газообразно състояние се отделя допълнително CO2\". Значи освен по-скъп в случая американският газ замърсява и природата. Мартин Брюдермюлер не е държавен глава, пък и говори за \"Северен поток\", не за \"Турски поток\". Но всъщност става дума за едно и също нещо, съответно въпросите изкачат сами. И Брюдермюлер ли е васал, и той ли не вдява националните и служи на чужди интереси? И дали Минчев не се е почувствал угнетен и от разума, от трезвостта на германския индустриалец?  Няма да се изненадам, ако антирадевският му \"патос\" се дължи и на казаното от президента ни срещу санкциите: \"Мога да кажа от нашия опит, че санкциите могат да доведат до черен пазар, незаконен оборот и организирана престъпност. Знаем това от опита със санкциите срещу бивша Югославия... всеки който, въвежда санкции, трябва да претегли \"за\" и \"против\" и да мисли за последствията.\"  Да, падането на санкциите ще е от полза за Русия, но срещу тях се обявява не само Румен Радев, а и държавници, политици, общественици, политолози от повечето европейски държави, дори от натовски страни. Защото държавите им и бизнесът търпят големи загуби. И тези ли политици не са в час с националния приоритети на страните си, и те ли са васали на Русия и \"мънкат\" за нея? Нищо чудно евроатлантическата парадигма на да се е насъскала от цивилизационната памет и историческа почтеност на Румен Радев. Не е в интерес на Америка протежето й България да помни, че от ятагана я е спасила Русия. А президентът й да \"своеволничи\", като прави връзки между далечни епохи, в някои от които историята дори не е мислила да зачева Америка. Лидерът ни обаче изрази виждане, което вече няма да стои със ситен шрифт под линия на историята, а влиза в основния й текст: \"Видният гражданин на Санкт Петербург професор Дмитрий Лихачев е наричал моята родина държава на духа, тъй като от България Русия е получила своята писменост. От нашите земи в Русия е дошла и християнската вяра, и древнобългарският църковно-славянски език. След хилядолетие, през 1878 г., България получи от Русия своята свобода, за която дадоха живота си хиляди руски войници. Затова ние, българите, никога не забравяме.\"  Тези думи на Румен Радев бяха цитирани от руски медии, взел съм ги точно от такава медия - агенция РИА-Новости. А тя е агенция ветеран, не е от новопръкналите се медии. Тези думи бяха чути и от стотиците участници във форума, сред които е имало и достатъчно много чужденци от всички краища на света. Така гостите научиха, че и ний сме дали нещо на света. И държим на историческата памет и почтеността.  Е, това не е ли яко? И как да не се кефиш, че те представлява именно такъв президент. Ако пък някой се чувства угнетен, че в Санкт Петербург нашият президентът не е говорил обратното и не е защитил интересите на САЩ, ами то си има хапчета срещу потиснатост и за по-добро настроение. За съжаление няма хапчета за здрав разум и едва ли ще има, но поне има за психическото здраве на човека.", "date": "2019.06.12", "title": "Американският хленч на нашенски русофоб"}
{"url": "https://duma.bg/balgarin-arhitekt-%E2%84%963-na-sasht-n193727", "text": "Историята на този човек е като филм - тръгва от нищото и постига много, осланяйки се единствено на собствените си качества. Роден е в малко балканско селце в наскоро освободилата се България, заминава за САЩ с пет долара в джоба и се издига до един от най-уважаваните и най-търсените архитекти в Мичиган, САЩ. За таланта, придружен със силна воля, граници няма!  От едно изследване се разбира, че архитект Рашко Герганов е класиран на трето място в САЩ сред най-изявените специалисти в тази област тогава, а това е голямо признание за даровития българин. Роден е на 19 януари 1887 г. в село Керека, община Дряново. Неговият баща, Стоян Герганов, е строител, учил се от старите майстори в Дряновския край, които отдавна вече са известни надалеч като изключително способни. Майката на Рашко се казва Савка, а в семейството има още две деца - Цоню (роден 1883 г.) и Недка (родена 1888 г.). Рашко завършва средното си образование в България, като междувременно се специализира в изработката на мебели, но още 18-годишен решава да потърси късмета си в \"Новия свят\" - САЩ - цел на още много амбициозни и авантюристични млади хора от всички краища на света.  Юношата от Керека потегля със смешни пари в джоба. Походът му към успеха започва бавно - настанява се при свой братовчед в Медисън, щата Илинойс, и започва да прави мебели, както е правил в родината си преди това. Но амбициите на младежа от Дряновския балкан са значително по-високи - иска да изучава архитектура.  Все още обаче не владее достатъчно добре английски. Това не го отказва - в следващите три години отстранява този проблем и се записва в университета в Мичиган, където в началото учи задочно, защото в същото време, за да се издържа, е сервитьор, обущар и тапицер - няма срамна работа, когато тя е стъпка към осъществяване на целите. През 1915 г. Рашко става редовен студент, а две години по-късно се дипломира като бакалавър. Започва да трупа опит в детройтска фирма за архитектура, а през 1925 г. основава своя фирма в град Ипсиланти, където не след дълго ще се превърне в неофициален архитект на града.  Един от първите му проекти са апартаментите в Уоштенау - почти непознат тип строителство дотогава, но се оказва, че интересът нараства, и Ралф, както е наричан в Щатите, разработва тази ниша. Истинско бижу е сградата с апартаменти на Кингсли авеню 809 в Анн Арбър - и днес тя е в Националния регистър на историческите места в САЩ. При нея Герганов използва отлично познатите у нас керемиди за покрив и за декорация, което силно впечатлява местните хора.  Младият архитект се заема и със строежа на няколко храма - първа е гръцката черква \"Св. Николай\", сред следващите е един от най-известните му проекти - черквата \"Св. Климент\" в Диърборн. \"Голямата депресия\" (икономическата криза) логично се отразява отрицателно на архитектурния бранш, което кара Герганов да се завърне за известно време в родното си село Керека, където се вижда със семейството си и посещава няколко от строежите на своя баща Стоян. После тръгва отново за Ипсиланти, където започва множество проекти за Мичиганския щатски университет. Сред тях е училище със специална образователна програма за деца с инвалидност. Той създава приспособления за децата, които постепенно се налагат като модел за такъв тип училища в САЩ.  Между следващите му начинания са шест луксозни жилищни резиденции и залата \"Пиърс\". От опустошената след Втората световна война България през 1947 г. Рашко Герганов довежда при себе си своите племенници Стоян (Стийв) и Здравко (Зак). Те също завършват бакалавърска степен по архитектура в университета в Мичиган. Стоян се присъединява към фирмата на своя чичо, докато Здравко основава своя собствена компания. Здравко се включва и в местната политика, дори става областен управител. В тези години (40-те и 50-те на XX век) населението на Ипсиланти започва да нараства стремглаво, а бумът на новородени деца изисква построяването на много училища. Повечето от тях са дело не на кой да е, а на нашия Рашко. По това време Герганов осъществява още значими строежи в Ипсиланти и Анн Арбър - няколко бизнес сгради, болницата \"Бейър\", хотел \"Хюрън\", съдебната палата в Уоштенау и др. По-малко се знае за къщите, които е проектирал, но няма спор, че са сред най-красивите в Ипсиланти. Начело е неговата собствена къща, чийто интериор е с дървени панели и камък, а през прозорците се разкрива прекрасна гледка към река Хюрън. Малко след завършването й Герганов се жени за Мери Луис Пейс, с която имат много щастлив семеен живот. По нейна инициатива се включват активно в различни благотворителни акции. Някъде между работата (с която той често се претоварва), семейството и благотворителността Рашко намира време и за другите си две любими занимания освен архитектурата - пътешестването и фотографията. Предпочита да посещава неизвестни места. На 24 ноември 1966 г. Рашко Герганов, въпреки солидните си 79 години, остава, както обикновено, да работи до късно. Изведнъж се усеща недобре и колабира, преди да стигне до колата си. Племенникът му Стоян го закарва в болница, където веднага е подложен на операция за лечение на аневризъм. За съжаление - неуспешна. Отива си на следващия ден. От 2000 г. насам интересът към впечатляващите архитектурни творения на българина се възражда. Герганов е \"преоткриван\" от любители и познавачи на изкуството в Анн Арбър и Ипсиланти. Те са очаровани от многообразието на стилове, на което той е майстор, както и от тъй привлекателните детайли, с които си служи, за да придаде уникален вид на проектираните от него сгради.    ", "date": "2019.06.12", "title": "Българин - архитект №3 на САЩ"}
{"url": "https://duma.bg/koyto-svaril-natovaril-n193730", "text": "Няма по-верни твърдения от народните ни  пословици и поговорки. Ето я народната мъдрост: \"Който сварил, натоварил!\" за всичко, което е ставало и продължава да става в държавата ни. Вече три десетилетия  сме свидетели на неописуем грабеж, на разграбване, на опоскване на всичко държавно. В страната ни като призраци се извисяват печални остатъци от заводи, фабрики и предприятия, които в недалечното минало бяха гордостта на държавата. В тях се трудеха стотици българи, произвеждахме си почти всичко, изнасяхме и зад граница. Прочули се бяхме с производството на някои стоки и машини, като например електрокари, мотокари. Завидяха ни някои империи и държави и \"посъветваха\" новите ни управници, та си ликвидирахме промишлеността и селското стопанство. Сега ядем каквото далечни и близки нам страни произвеждат, чакаме на вноса и преглъщаме дървени домати и безвкусни зеленчуци. Обедня българският народ, нареди се като първи просяк на последните места в Европейския съюз и в света.  Затова пък си имаме и доста новобогаташи. Мнозина от тях се пръкнаха пак в резултат на прословутата поговорка \"Който свари, натовари!\" Хитростта, бързината и уменията на най-комбинативните хора у нас недвусмислено доказаха, че тази наша поговорка е без претендент. Още от началото на злополучния преход, незнайно как, \"бързите, смелите и сръчните\" се сдобиха с придобитите народни блага и се превърнаха в новата ни капиталистическа класа, която има самочувствието да управлява и ръководи държавата. Затова цъфнахме и вързахме! И до днес у нас всичко все така си върви - който свари, натовари! Така е, защото няма традиции в политиката, нямаме железни принципи, нямаме истински закони. А и не се следи как се спазват те. Няма наказани, няма последствия за нарушителите. Никой не връща това, което е откраднал! У нас всичко се прави на \"ишлеме\" - за определени хора, за специални партии, за да бъдат те облагодетелствани и най-важното - да бъдат НЕДОСЕГАЕМИ! Оказа се, че така ще бъде и с парите за къщите за гости. Никой няма нищо да връща на държавата! Така са направени правилата, че няма да има нарушители, няма да има виновни. Нищо не е случайно! Мислено е доста предварително, защото бая хора са си направили палати за себе си, за близките, за родата си. И сега ще излязат праведни! Не може да са сгрешени и субсидиите на партиите, като са преведени повече пари от финансистите. В резултат на \"тази грешка\" сега някои от партиите ще бъдат притеснени, може би ще се окажат и във финансов колапс. Ама и за това е мислено предварително доста! Планирано е всичко нарочно. Така може някои партии да се отърват от неудобни конкуренти. Чудното е, че имаме юристи, наши, опитни уж, имаме и такива, изучили се по Европата и по Света. Те съветват управниците ни, дават акъл по всички въпроси на държавниците ни. Пълно е с големи  специалисти по всички въпроси в Народното ни събрание, по министерствата и навсякъде в държавното ни управление. И защо се коват такива недоносени закони? Защо се допускат такива елементарни грешки? Не е ли всичко тава нарочно? Жалко за хубавата ни Татковина, жалко за добрия ни народ, който беше работен и съвестен! Той обичаше страната си, но отдавна вече не обича, даже мрази държавата си! Звучи отчайващо, но е истина. Виновни за това са нашите продажни и некадърни управници, които, за жалост, ние си избираме. И ги търпим! Тук е нашата голяма вина! А избраните от нас властници ликвидират България.  ", "date": "2019.06.12", "title": " Който сварил, натоварил"}
{"url": "https://duma.bg/za-petminutkite-na-omrazata-n193728", "text": "Напоследък прелитам с дистанционното по сутрешните блокове и други политически предавания. Ако човек не познава обстановката у нас, ще си каже, че цялата българска политика се изчерпва с БСП и с Корнелия Нинова. То са едни анализи, едни моралистични размахвания на пръсти. И няма как да отминем очевидното - голяма част от сутрешните проповеди се правят от членове на Националния съвет на БСП. От тях можем да разберем следното: Нинова е върховният злодей на левицата, потаен интригант, фанатичен предводител на наказателен отряд от талибани и върховен смутител на спокойния бизнес живот на някои социалисти. Всичко това щеше да е прекрасно, но свръхфиксацията в личността й веднага издава основната слабост на говорещите - те нямат никакъв идеен проект за БСП. Добавиха идейните различия като флинтифлюшка, за да скрият, че битката, която се води, е изцяло на личностна основа, без мисъл за бъдещето. Какво точно ни предлагат? Напълно да отменим последните три години? Да се върнем в клиничната политическа смърт, в която бяхме? Тук задавам доста въпроси, защото озлочестените говорители не отговарят на нито един от тях, а и журналистите няма да ги попитат. Там поставената задача е да се разбива БСП, а не да се търсят логическите връзки в сутрешните петминутки на омразата, ако се върнем към върховния класик Оруел. Нека да обърнем  Нинова действала стихийно и агресивно. Поне едно от двете не смятам за обидно или лошо. БСП е задължена да действа агресивно. България се срива пред очите ни. Институциите са разрушени. Цялата държава е сведена до джипа на Бойко Борисов, който пътува и използва държавния бюджет за целите на своята партия. И понеже няма медии, които да го съсипят, няма друга опозиция освен БСП, левицата е задължена да бъде агресивна. Не можеш да стоиш спокойно, когато виждаш как рушат малкото останало. След това стигаме до \"стихийността\". От 2016 г. досега виждам точно обратното - последователен курс на противопоставяне на ГЕРБ. Това не е стихийно, а осъзнато разбиране на БСП под ръководството на Нинова. Не твърдя, че тя го е започнала, но е факт, че тя го изведе като основна характеристика на левицата. Това изведе БСП от земята на сенките и я направи основна алтернатива на ГЕРБ и на бойкоборисовщината. Да, Нинова има своите грешки, но нито един път да е бягала от разговор върху тях.  Друга точка от обвинителния акт - \"делата не подкрепяли нейните думи\". Подобно твърдение е много трудно защитимо. Нинова поведе голямата битка срещу ГЕРБ и всичките й действия показват, че тя е твърдо решена да я води докрай. Ако думите й бяха едни, а делата други, днес тя щеше да е председател на парламента, а Деница Златева щеше да е вицепремиер в правителството на Борисов. В идеен план също не виждам разминаване между лявата идентичност и действията на БСП. Нали от първия ден заради това я гърчат най-много - че Нинова нямала ясна идейна програма. А всъщност виждаме точно обратното - тя се опита да постави големите проблеми на България в нов ляв контекст, съобразен както с европейската ситуация, така и с националните интереси. Сега го наричат \"национализъм\". А всъщност процесът е много по-сложен - в епохата на глобализма пред всяка от европейските държави възникнаха конкретни национални проблеми. Левицата не може да е сляпа за тях. БСП просто се сдоби с национално самосъзнание, което ясно разграничава коя от европейските политики е добра за страната и коя може да е пагубна. Всичко това е отразено във \"Визия за България\", документ, който препоръчвам да прочетем отново като противоотрова за телевизионни шаманства.  Нинова била злодей, защото извършвала наказателни акции срещу другари. Напънах се, упорито се напънах да си спомня къде са били тези потайни екзекуции, ама не успях да се сетя. Освен ако не броим за наказателна акция изваждането на Гергов от Изпълнителното бюро. Някой ден обаче май ще се наложи да пишем отделна статия защо се случи това и как Нинова нямаше да може да заяви нито една морална претенция към ГЕРБ, ако не го беше направила. За друго не се сещам. А ако броим нейните мнения за наказателна акция, тогава дайте направо  От всички обвинения към Нинова най-смешното е това за \"коалиционната политика\". Дайте да не се лъжем - под тази фраза дълги години в БСП се разбираше да даваме занимания на хора, които не допринасяха нищо към изборните резултати. БСП дълги години предпочиташе да се коалира с въображаеми приятели и никой не си прави труда да изчисли дали не губим повече, отколкото печелим. Но къде е иронията? Когато през 2016 г. Нинова спечели лидерското място, същите хора, които днес говорят за \"коалиционната политика\" и за това, че не било постигнато митичното \"ляво единство\", я подозираха, че е дошла само за да пусне обратно Първанов в БСП. Нещо повече - появи се тезата, че Румен Радев е човек на Първанов, а Корнелия Нинова е само пощенска кутия на АБВ. А когато новото ръководство реши да направи допитване до партията за коалиционната политика, нотките на истерия достигнаха до мелодраматично кресчендо. Всички болни от \"коалиционна политика\" днес тогава бяха убедени, че това е политически прах в очите. Нищо не се оказа истина. Нинова разчете вярно резултата от допитването. И след като АБВ започнаха с ултиматуми, тя напълно скъса с тях. Днес вече знаем, че това беше верният ход. Той освободи и консолидира БСП преди президентските избори и така беше павиран пътят към победата. А вече АБВ е блед призрак на самото себе си. Партията на Петков извърши политическо пиратство, като изклептоманства марката \"Коалиция за България\", за да удари БСП в гръб, а към потъващия \"Титаник\" се присъединиха бивши партньори, които били абсолютно незаменими. Резултатът? Т. нар. Коалиция за България на европейските избори взе 0,86%. По-голямо става объркването, Корнелия Нинова била влязла в конфликт с всички парламентарно представени партии. Звучи гръмко като фраза, особено когато не споменаваме имената на партиите. Ще ги изброя - това са ГЕРБ, т. нар. \"Обединени патриоти\", ДПС и \"Воля\". С кои точно формации БСП трябва да влиза в разговори? Ако някой иска да си говорим с ГЕРБ, тогава ще го помоля да си провери съвестта и политическите разбирания. Това не е партия, а върховна изява на корпоративната олигархия у нас. ГЕРБ е паралелната държава, която напълно е овладяла всички управленски лостове и като ненаситен вампир е засмукала държавните ресурси. Между другото - Нинова беше обвинявана в началото, че е вестител на бъдещата коалиция с ГЕРБ. Някой да каже нещо по темата днес? Продължаваме с ДПС. Можем да спорим много дали напускането на парламента и проточването му бяха правилно решение, но поне с едно можем да се съгласим. Липсата на БСП в зала като светкавица освети това, че реалната коалиция, която управлява, е между ГЕРБ и ДПС. Освен това БСП още има синини от последните си две коалиции с ДПС и заради това се чудя колко пъти трябва да настъпваме една и съща мотика? Патриотите? Съюз, който се е самообявил за носител на националните ценности, а същевременно гласува за всяко безумие на ГЕРБ без съпротива, струва ли ви се като качествен обект на разговорите? Именно от средите на патриотите си появи идеята за подаръка от 50 милиона към Кирил Домусчиев. Прекрасна база на разговори, нали така? И накрая оставяме десерта - \"Воля\". Марешки е опозиционер на думи и верен парламентарен страж на Борисов. Спомняте ли си, че и той щеше да напуска парламента. За БСП е най-важно да бъде в коалиция с интересите на хората, да бъде изразител на тяхното недоволство. Всичко останало е прах по вятъра и политически биберон. Очевидно е, че имаме много какво да работим по темата, защото резултатите от евровота показаха, че левицата има какво да преодолява в своя публичен образ. Но имам усещането, че част от недоверието към нас днес се дължи на свръхлибералната ни коалиционна политика в миналото. Хората не могат да ни простят всички политически комбинации, които видяха да прилагаме. В този смисъл известна политическа диета сега не вреди. Изчистването на политическия образ на партията задължително минава през нея. И най-накрая - много мои другари, които уважавам и безкрайно ценя, постоянно искат в БСП. Тоест, ако е възможно БСП да се заплете в неизбродимия лабиринт за вините на прехода, а това е тема като блато, в което още плуват труповете на много удавници. Проблемът е, че абсолютно същата тема беше актуална по време на лидерството на Станишев, ама тогава не си спомням да е имало много ентусиазъм по постоянното поставяне на темата. Да - през годините през БСП са минали хора, които се оказаха от печелившите от прехода. Ненапразно още много избиратели обвиняват нас и само нас за провала на всичко в последните 30 години. Но това е дискусия, която няма как да бъде насочена единствено и само към Корнелия Нинова. Знам защо се прави. Ако слушате ГЕРБ, а и някои представители на БСП, ще кажете, че в България цялата приватизация се изчерпва с една фирма. Със сделка, в която Антон Тодоров се е ровил като плъх и виждате, че нищо не следва от цялото слухтене. Нинова има своите грешки, но пък направи нещо, което е начин да преодолее сенките от миналото - тя отвори процеса към обновление на БСП. Пусна младите хора напред, даде шанс на много способни социалисти, които бяха забити в ъглите на своите организации. Това е рецептата - да пуснеш напред хората, които не носят никаква вина за противния преход, да отвориш БСП към тези млади хора, които не са загубили идеализъм и смисъл да реализират идеи. Готов съм и трябва да водим този разговор в неговата дълбочина, но да го използваме като бухалка върху гърба единствено и само на Корнелия Нинова е върховна подлост. Защото част от тези, които държат сопата, имат да дават доста отговори. И докато отказват да го направят, могат да разчитат единствено на злобата си, за да бъдат забелязани.", "date": "2019.06.12", "title": "За петминутките на омразата"}
{"url": "https://duma.bg/balgarskata-energetika-i-paralelnata-darzhava-n193731", "text": "Понятието \"паралелна държава\" беше въведено у нас преди година-две като резултат от провежданата политика в областта на българската икономика днес и цялостното развитие на държавата през последното десетилетие. Най-грубо пострада българската енергетика от негативните и неразумни действия на \"паралелната държава\". Да проследим икономическите фактори в ядрената енергетика, газоснабдяването, нефтопровода, електроенергетиката и диверсификацията за последните години. 1. Германската \"Дойче Веле\" нарече преди месец АЕЦ \"Белене\" паралелна държава. За втората атомна централа се изписаха стотици томове доклади от БАН, НИППИЕС \"Енергопроект\", КЯЕ и други знайни и незнайни научно-изследователски институции от 80-години на ХХ век до днес. Едва ли аз ще мога да добавя нещо по-фрапантно в тази сложна и дълга техническа вакханалия, но нека да проследим фактите: - през 90-те години от ХХ век проектът е замразен в резултат на настъпилите политически промени. До началото на 21 век - пълен тенденциозен застой!  - от началото на ХХI век правителството на г-н Сакскобургготски съживи проекта, а след него кабинетът на тройната коалиция на г-н Сергей Станишев го ускори;  - с идването на власт на правителствата на г-н Бойко Борисов започна политиката на \"паралелната държава\" по отношение на атомната енергетика, или по-точно спрямо изграждането на АЕЦ \"Белене\". Променящите се позиции от \"против\" до \"за\" и обратно станаха хамелеонска изява на управляващите. Не се стигна и до окончателна крайна цена на проекта; - преди три години Международният арбитражен съд в Женева ни задължи да изплатим почти 620 млн. евро на руската \"Атомстройекспорт\" заради поръчано и отказано оборудване на два реактора за АЕЦ \"Белене\". \"Дойче Веле\" съвсем коректно отбелязва, че \"...преди десетина години г-н Борисов плашеше, че ако не построим АЕЦ \"Белене\", токът ще поскъпне 18 пъти...\" , след това нарече този проект \"...гьолът Белене...\" и през 2012 г. спря проекта! При последната си среща с премиера на Русия Д. Медведев, която бе не толкова отдавна, Борисов отново постави \"присъдата си\" (\" ...че ако след 10-12 години не построим АЕЦ \"Белене\", то ще се наложи да купуваме електроенергия ...\") и т.н. В такава объркана ситуация, която тече вече десета година, няма как нашата енергетика да не изгради своя собствена \"паралелна държава\". Аз наричам такава политика в отрасъл енергетика \"Фигаро тук, Фигаро там!\". Друга такава енергийна еквилибристика светът не познава. И така цели 35 години!; - години след идването на правителствата Борисов на власт и след като парламентът е решил да сложи край на проекта, държавни фирми и общини продължават да изграждат далекопровод, който да пренася тока от несъществуващата централа до националната електропреносна мрежа; - втората ни атомна централа можеше вече да работи и да дава електроенергия за индустрията и бита от 2012 г. на една доста приемлива цена за България от ~8,5 ст/квтч, примерно; Това вече са няколко милиарда лева национални средства досега;   Ако АЕЦ \"Белене\" функционираше от 2012 г. при мощност от 2000 МВт и годишна експлоатация от примерно 8000 часа, при цена на електроенергията от ~85 лв/МВт (което е ориентировъчно), то можеше да се реализират приходи от ~1,3 млрд.лв/год, а за целия период (2012 - 2018), приходи от ~ 9  млрд.лв ( или ~4,5 млрд. евро).  за България през последните седем години:от непроизведена електроенергия - около 4,5 млрд. лв., от загуби за арбитражни дела - ~620 млн. евро, от провеждана енергийна политика на \"нищоправенето\" и т.н.). Или всичко - някъде към 5,12 млрд. евро. Това е! Загубата на доверие пред президента на Русия г-н Путин доведе до отказа му да посети България на 3 март и да бъде заменен от премиера г-н Медведев, който беше у нас на 4 март. Това също е загуба на стабилитет и коректна последователност за нашите управляващи фактори, така важни в международните отношения. Ето затова АЕЦ \"Белене\" е наречена \"паралелна държава от \"Дойче Веле\"! 2. Проблемите с развитието на \"Южен поток\" (вече \"Турски поток\"), с Балканския газов хъб са подложени на непоследователна и крайно противоречива държавна политика, която в краен  резултат ни донесе огромни загуби в областта на българската енергетика: - още с трансформацията на \"Южен поток\" в опорочен \"Турски поток\" беше поставено началото на \"паралелната държава\" в областта на българското газоснабдяване; - проектът \"Южен поток\" трябваше на първо време да транспортира около 63 млрд. м3 природен газ до разпределителния център в Баумгартнер, Австрия. Транзитната такса се очакваше да бъде ~400 млн. евро годишно за България. След отказа на България да строи тръбата под натиска на ЕС (Третия либерализационен пакет) и на някои американски сенатори ние окончателно загубихме тази сума. Това е резултат от недалновидното, неграмотно и безгръбначно поведение на нашите  управници, което е съществен елемент в цялостното понятие за \"паралелна държава\".  Президентът на Русия г-н Путин ни напомни, че след отказа ни да строим \"Южен поток\" се губят около 600 млн. евро, които никой у нас не може да каже къде са загубени тези огромни средства? Нещо повече, ако бяхме отстоявали този грандиозен проект, то той вече щеше да функционира, а разпределителният хъб в Южна Европа щеше да е именно в България, а не както ще е в близко бъдеще - в Турция. Русия въобще вече не е заинтересувана от съществуването на български газоразпределителен хъб \"Балкан\" (или, казано с други думи, \"сбогом надежди и миражи )\". Така че е повече от вероятно този хъб да се окаже поредното правителствено \"ИЗХВЪРЛЯНЕ\", продиктувано от някои западни и още по-западни псевдоавторитети.    - изграждането на \"Турски поток\" в сравнение с \"Южен поток\" (виж фигурите) натовари Русия с нови 1-1,5 млрд. евро, а получаващата се крива на магистралното трасе спокойно може да бъде наречена крива на националното предателство в сегашно време. Това \"братска Русия\" никога няма да ни го прости!   - строителството на отклонението (т. нар. втора тръба) от \"Южен поток\" през България (от границата с Турция до КС Провадия и оттам до Сърбия - 484 км.) е около 2,8 млрд. лв., което допълнително ще натовари нашата икономика. Цялата заслуга за това решение на Русия се дължи изцяло на Сърбия, въпреки че този проект е все още един неокончателен вариант!  А сега да изчислим загубите за България: пропуснати ползи от транзита на 63 млрд. м3 природен газ за - ~400 млн. евро годишно; изграждане на връзката от \"Турски поток\" до нашата газопреносна мрежа и продължението й до Сърбия - ~ 2,8 млрд. лв.; загубата на съществуващите транзитни такси от транзита на  газ до Турция - ~14 млрд. куб. м на стойност ~100 млн. евро/г., а след дострояването на \"Турски поток\" през Гърция до Адриатика и на транзита до Гърция и (евентуално) до Македония - ~2,5 млрд. куб.м на стойност ~15 млн. евро/г.). Или всичко това на обща стойност 5,515 млрд. евро/г. Това са средства, които нашата енергетика ще изпраща директно в \"паралелната държава\" в областта на газоснабдяването всяка година след прекъсването на транзитния газопровод през Украйна.  Не може да подминем и един  по време на визитата на г-н Медведев: \"...ние не се нуждаем от повече природен газ, отколкото получаваме сега от Русия...\".  Да погледнем фактите. Само през първото полугодие на 2015 г. ръстът на изнесения природен газ от \"Газпром\" е, както следва: Таблица №1.  Държава       Промяна в консумацията за 1-во полугодие на 2015г. Австрия увеличение с 16,8%;  Гърция увеличение с 66,2%; Полша увеличение с 21,5%; Франция увеличение с 29,3%; Великобритания увеличение с 62,1%; Холандия увеличение с 95,6%; Дания увеличение с 137,3%. Или общо: 9,9 млрд. куб. метра, което е с 10,4% повече от същото време на 2015 г. Никъде не се наблюдава спад в консумацията. Всички страни, навързани към \"Северен поток\" (Германия, Холандия, Дания, Англия, Франция и т.н.), увеличават количеството на получавания природен газ. Подобна ще бъде и ситуацията във всички страни, включени към \"Турски поток\", от България до централния газоразпределителен център в Баумгартнер, Австрия. 3. Друга част от тройния шлем е нефтопроводът \"Бургас-Александруполис\". Този крупен, структуроопределящ проект, възникна след няколко жестоки събития в Босфора от края на ХХ и началото на ХХI век: сблъсъци на танкери, товарни кораби и други плавателни средства. Трасето на нефтопровода е с дължина от 280 км. Проектът предвиждаше да транспортира от 35 до 50 млн. тона суров нефт от Русия и Казахстан, през България до Гърция. Очакваният ефект от транзитни такси на това количеството нефт само за България беше  30-35 млн. евро/г. Цената на проекта се оценяваше на стойност около 1 млрд. евро. Беше проведен местен референдум за изграждането на нефтопровода преди повече от 10 години, на който гласуваха около 15 хил. души (ще отбележа, че населението на Бургаска област  тогава беше почти 412 хил. души). През 2011 г. правителството замрази проекта, а трябваше още от началото на 2012 г. да бъде въведен в експлоатация и да носи горецитираните доходи. Оттогава този проект премина изцяло в \"икономиката на паралелната държава\"!                                                                За последните девет години вече щяхме да сме получили над 300 млн. евро. От тогава до преди една-две година в нашите масмедии се изляха потоци помия от всякакво естество, в основата на които стоеше пещерното понятие за Русия и всичко руско! Но в нито един от тези \"пасквили\" не беше  коментиран въпросът за икономическата изгода. Таблица №2.  Проект                   Загуби за последните десет години АЕЦ\"Белене\"                                                                    5,12  млрд. € \"Турски поток\" 5,515 млрд. € Нефтопровод \"Бургас-Александруполис\"                                          0,300 млрд. € Всичко: ~  11  млрд. € Не е ли провалът на тройния енергиен шлем от Русия (ядрена мощност, газопровод и нефтопровод, които заедно биха възродили и вдигнали на крак енергетиката ни за дълги години напред) и с цена около 11 млрд. евро от пропуснатите изгоди е една огромна политическа грешка на управляващите?                                                               4. Проблемите с тройния енергиен шлем не изчерпват противоречията между нашата енергетика и \"паралелната държава\". Да хвърлим един    поглед към комплекса \"Марица-изток\".  с т. нар. американски централи: ТЕЦ \"Марица-изток 1\" и ТЕЦ \"Марица-изток 3\" при цени на кВт електроенергия от порядъка на 11,5 ст./кВт и 17,8 ст./кВт са заробващи, а в ТЕЦ \"Марица-изток 2\" цената е 7,7 ст./кВт. Загубата от тези безумно високи цени за последното десетилетие в комплекса \"Марица-изток достигат около 2,8 млрд. евро/г. МИ - 3 : 178 лв./Мвт ( 17,8 ст./кВт) ; МИ -1 : 115 лв./Мвт ( 11,5 ст./кВт) ; МИ - 2 : 77 лв./МВт (7,7 ст./кВт); АЕЦ\"Козлодуй\": 54 лв./МВт: (5,4 ст./кВт); ВЕИ : 315 лв./МВт (31,5 ст/кВт);          И така: българската енергетика е внесла директно в \"паралелната държава\" сумата от 5,12 + 5,515 + 0,3 + 2,7 = 13,635 млрд. евро (от АЕЦ \"Белене\", газопровода \"Турски поток\", нефтопровода \"Бургас - Александруполис\" и ТЕЦ-овете \"Марица-изток 1\" и \"Марица-изток 3\"). \"Парламентарната държава\" е продукт на утвърдената у нас ПРЕМИЕРСКА РЕПУБЛИКА. Всички тези милиарди вече почти десетина години се пренасочват от реалната държава в \"паралелната държава\". Не е ли създаването на \"паралелна държава\" в българската енергетика едно чудовищно престъпление против нас, българите? Аз мисля, че е! Ето защо днешните реалностите в българската енергетика не са нищо друго освен един от злостните модели на \"паралелната държава\" у нас! В резултат БВП на България е ощетявана съществено и многократно! Тази тема трябва да прозвучи много силно и тревожно и да присъства в платформите на новите депутати от Европейския парламент.", "date": "2019.06.12", "title": "Българската енергетика  и паралелната държава"}
{"url": "https://duma.bg/veska-nencheva-dlazhni-sme-da-pazim-istoricheskata-pamet-n193732", "text": "- Братята Евлоги и Христо Георгиеви са банкери, които разпростират делата си на територията на цяла Европа с кантори в Париж, в Румъния и т.н. Но двамата остават в сърцата на българите с големи родолюбиви каузи. Те даряват  средства за стипендии на будни българчета, които учат в западни университети, за болница в Галац, за университета \"Карол I\", за Българското девическо училище в Солун, за българската болница в Цариград.  Но венецът на тяхното дарителство е сградата на Висшето училище за българи, сега СУ \"Св. Климен Охридски\". Братята Георгиеви даряват 800 хил.лв за строителството и парцел от 10 134 кв.м в центъра на София, който е на стойност 200 хил. лв.  На съгражданите си в Карлово те подаряват 500 хил. лв. за техническо училище и тъкачна фабрика. По този начин Евлоги и Христо Георгиеви откликват на нуждите на своите съграждани за препитание в тежките години след Освобождението. За съжаление фабриката вече е частна собственост и безхаберието на собственика я обрича на разруха. Вилата към тази фабрика е малко архитектурно бижу и е общинска собственост. Тя се нуждае от укрепване и възстановяване. През последните години невъзвратимо рухва покривът, който повлича и външните стени на вилата. Сега тя е в незавидно състояние, но лелеяна мечта за карловци е заедно да върнем вилата отново към живот и тя да се превърне в уютно място за академични и културни дейности. Смятам, че в тази година, в която честваме двамата братя, проявата на дарителски жест от наша страна е от особено значение. Призоваваме всички, които са завършили Софийския университет, всички, които по някакъв начин са се докоснали до дарителските им дела, да откликнат на честванията на годишнините от рождението на двамата родолюбци. - Асоциацията има дългосрочна перспектива. Във всяко населено място в община Карлово има обекти, които пазят и съхраняват историческата ни памет. Някои от тях са в незавидно състояние, затова ние сме длъжни да възстановяваме тези знаци на българска памет. Помним думите на Евлоги Георгиев, който казва: \"Само надеждата ми, че мога и аз да участвам за преуспяването и величието на Отечеството ми, ме прави да умра спокойно!\"  Честванията за Христо и Евлоги Георгиеви и спасяването на сгради, свързани с тях, са първите изяви на Асоциацията в община Карлово. Задачата и мечтата ни е да върнем силата на нашата историческа памет и се радваме, че първият обект, върху който е съсредоточена нашата грижа, е възстановяване на вилата на двамата дарители. На 21 юни организираме благотворителна вечер \"Дар на дарителите\", която е под патронажа на вицепрезидента Илияна Йотова. Организатори на събитието, освен асоциацията, са община Карлово, Ротари клуб и СУ \"Св. Климент Охридски\", с подкрепата на Съюза на запасното войнство.  На благотворителната вечер ще има търг, на който всеки ще може да си закупи ценни предмети. Нашата инициатива се подкрепя от формация \"Тримата български тенори\", вокална група \"Карловойс\", ансамбъл \"Розова долина\", клуб \"Родолюбие\", народната певица Гуна Иванова и други. Всички, които искат да дарят средства, могат до го направят до 30 септември по банкова сметка ЦКБ АД, клон Карлово, IBAN: BG09 CECB 9790 1010 9649 00. За укрепване на вилата са необходими три подови конструкции от по 120 кв.м и покривна конструкция от 140 кв.м.  - Всички българи знаят, че община Карлово носи особената енергия на патриотизъм, защото хората, които са родени и живеят в нея, имат усещането за съхранение на паметта. Доказателство за това е и съществуването все още на вилата на братя Георгиеви, която, повтарям, е общинска собственост. За съжаление много години назад във времето тя като че ли не е обект на внимание от общинските власти и затова ние се опитваме чрез гражданската енергия и с подкрепата на нашето гражданско сдружение, в което членуват много родолюбиви и заможни българи, да подпомогнем дейността и да дадем знак, че гражданското общество наистина трябва да има своя позиция и да я отстоява. - Смятам, че примерът, който имаме от двамата братя Евлоги и Христо Георгиеви, е знак за нашето желание сърцата ни да бъдат отворени към помощ за тези, които имат нужда. И те самите двамата го доказват. Тяхната биография е завидна с това как откликват за даряване на средства за просветна дейност и обществено значима дейност.  Убедена съм, че у българите днес не е закърняло това усещане. То просто трябва да бъде поощрявано, трябва да бъде стимулирано точно с такива дейности и такива прояви, които се опитваме да правим в асоциацията. Не е достатъчно обаче просто да даряваш средства, а следва да влагаш сърцето си и да носиш надежда, да споделяш време, планове, труд и да правиш обществото по-съпричастно към идеята за по-хуманна, цивилизована и модерна България. Трябва да възпитаваме децата си да отстояват тези ценности и да продължат да работят за формирането на дарителската среда.  - Националният музей на Васил Левски е в прекрасно състояние. Апостолът е една от емблематичните и величави личности, които Карлово дава на България и всички негови жители се гордеем с това. Радостно е, че в къщата-музей работят хора, които влагат душа и сърце в дейността си. Освен стандартните и типични екскурзоводни дейности, които вършат, те имат огромна грижа към децата в местните училища и към младите хора, които посещават музея. Защото е много важно когато работиш на подобно място, да влагаш сърцето и душата си, когато разказваш на потомците за безсмъртието и подвига на хора като Левски.  ", "date": "2019.06.12", "title": "Веска Ненчева:    Длъжни сме да пазим историческата памет"}
{"url": "https://duma.bg/harvatiya-ogradi-granitsata-s-bosna-n193722", "text": "Хърватското министерство на вътрешните работи издигна висока метална ограда по границата с Босна и Херцеговина (БиХ), която би попречила на незаконните мигранти да влязат в страната, съобщава МИА. Много мигранти се опитват да пресекат границата между двете държави около КПП Малевац, за да влязат в Европейския съюз.", "date": "2019.06.12", "title": "Хърватия огради  границата с Босна"}
{"url": "https://duma.bg/filaret-otkaza-da-priznae-tomosa-n193723", "text": "Почетният украински патриарх Филарет заяви, че не приема томоса за автокефалията на Вселенския патриарх Вартоломей. По думите на Филарет той не е успял да се запознае с документа преди получаването му. \"Този томос ние не приемаме, защото не знаехме съдържанието на томоса, който ни дадоха. Ако знаехме съдържанието, на 15 декември нямаше да гласуваме автокефалията. Защото на нас не ни е необходимо да преминаваме от една зависимост в друга\", заяви Филарет на Форума на украинската интелигенция. Почетният патриарх смята, че Московската патриаршия служи на интересите на Москва, а новата Православна църква на Украйна служи на гърците. \"А кой ще служи на Украйна\", пита Филарет.", "date": "2019.06.12", "title": "Филарет отказа  да признае томоса"}
{"url": "https://duma.bg/datata-n193726", "text": "СВЕТОВЕН ДЕН ПРОТИВ ДЕТСКИЯ ТРУД. През 2002 г. Международната организация по труда (МОТ) обявява деня като платформа за подчертаване значимостта на световния проблем с детския труд и за съсредоточаване на вниманието към глобални действия за неговото премахване. НАЦИОНАЛЕН ПРАЗНИК НА РУСИЯ. На тази дата през 1990 г. Първият конгрес на народните депутати на Руската федерация приема Декларация за суверенитета на Русия. На 12 юни 1991 г. се провеждат първите демократични избори за президент на страната. С указ на Борис Елцин от 1994 г. 12 юни е обявен за Ден на държавния суверенитет. През 2001 г. денят става национален празник на Русия. 1667 - ИЗВЪРШЕНО Е ПЪРВОТО УСПЕШНО КРЪВОПРЕЛИВАНЕ. Французинът Жан-Батист Дени - лекар на Луи XIV, прелива 340 мл овча кръв на болно момче. 15-годишният пациент оцелява. През 1670 г. кръвопреливането е забранено с кралски указ. Ограничението продължава до 1902 г., когато Карл Ландщайнер прави откритието, че съществуват 4 кръвни групи, и преливанията стават ефикасни и безопасни. 1904 - В СОЛУН СЕ РАЖДА АТАНАС ДАЛЧЕВ, ПОЕТ И ПРЕВОДАЧ (УМИРА 1978 Г.). Автор на поезия с ярко философска проблематика. Завършва философия и педагогика в СУ. Първия си самостоятелен сборник \"Прозорец\" издава през 1926 г. Един от основателите на в. \"Стрелец\" и едноименния литературен кръг. Сред преведените от него книги са \"Бунтът на масите\" на Хосе Ортега-и-Гасет, \"Братовчедката Бет\" на Балзак, \"Басни\" на Лафонтен, \"Червено и черно\" на Стендал, разкази на Чехов и др. 1967 - ПРИЕТ Е ЗАКОН ЗА ДЪРЖАВНОТО ЗНАМЕ НА БЪЛГАРИЯ. Според него държавното знаме изразява суверенитета на българския народ и държава и е отличителен знак в международните й отношения. Националното знаме на България е трицветно - бяло, зелено и червено. Цветовете са поставени водоравно отгоре надолу. От 25 май 1998 г. е в сила Законът за държавния печат и националното знаме на Р България. 1997 - УМИРА БУЛАТ ОКУДЖАВА, РУСКИ ПОЕТ И ПЕВЕЦ (Р. 1924 Г.). Един от първите бардове в СССР, той е сред основателите на жанра на авторската песен. Написва около 200 песни, в които смесва рускоезични поетични и фолклорни традиции с френските шансони. Доброволец във Втората световна война. В средата на 50-те започва да пише музика и текстове за песни, издадени чак към края на 70-те. Окуджава става популярен много преди това, най-вече сред интелигенцията, предимно чрез записите, разпространявани от ръка на ръка както в СССР, така и в Полша.", "date": "2019.06.12", "title": "Датата"}
{"url": "https://duma.bg/desetima-si-osporvat-posta-na-mey-n193725", "text": "Ясни са окончателните десетима кандидати, които ще се състезават за лидерското място на торите, и съответно някой от тях ще стане следващият премиер на Великобритания, съобщава Би Би Си. Тереза Мей официално подаде оставка миналата седмица като лидер на партията. Тя обаче ще продължи да изпълнява премиерските си функции до избирането на неин наследник.  Сега всички 313 членове на парламента от Консервативната партия ще гласуват за своя предпочитан кандидат в серия от вотове, които ще се състоят на 13, 18, 19 и 20 юни. В края на гласуванията трябва да останат само двама водещи кандидати. Те ще се изправят пред 160 000 членове на партията на конгреса на торите, който ще се състои на 22 юни. Те ще дадат своя глас за предпочитания от тях кандидат. Бившият външен министър Борис Джонсън е фаворит за поста. Министърът по околната среда Майкъл Гоув и външният министър Джереми Хънт вчера официално стартираха кампаниите си. Те са разглеждани като основни съперници на Джонсън. Но Гоув започва кампанията си в сложна ситуация, след като през уикенда призна, че е вземал кокаин няколко пъти, докато е работил като журналист преди 20 г. Хънт от своя страна твърди, че германският канцлер Ангела Меркел му е съобщила, че ЕС е \"склонен да преговаря\" за сделката за Брекзит с новия британски лидер. Джонсън заема по-твърда позиция от Гоув и Хънт. Той е готов да извади страната от ЕС със или без споразумение. Той също отказва да изплати 39 милиарда британски лири на ЕС за \"бракоразводната сметка\", освен ако не получи по-добри условия от Брюксел. Започвайки кампанията си малко по-рано от двамата си съперници, той вече обяви и план да намали данъците на заможните британци. Според Джонсън \"дупката\" от 10 милиарда паунда, която ще се отвори в бюджета вследствие на по-ниските данъчни постъпления, ще бъде компенсирана от парите, които иначе Лондон трябваше да плати на ЕС.  Сред останалите, които са се кандидатирали, са ексминистърът за Брекзит Доминик Рааб, вътрешният министър Савид Джавид, доскорошният лидер на Камарата на общините на Великобритания Андреа Ледсъм и други.", "date": "2019.06.12", "title": "Десетима си оспорват поста на Мей"}
{"url": "https://duma.bg/prieha-ostavkata-na-gruevski-n193721", "text": "Парламентът на Македония прие оставката като депутат на бившия премиер Никола Груевски, който се укри от македонския съд в Унгария. Груевски е осъден да лежи в затвора, след като беше признат за виновен по делото за закупуване на луксозен \"Мерцедес\" за свои нужди в качеството му на премиер.", "date": "2019.06.12", "title": "Приеха оставката на Груевски"}
{"url": "https://duma.bg/pravitelstvoto-na-tsipras-podade-ostavka-n193724", "text": "Гръцкият президент Прокопис Павлопулос прие оставката на премиера Алексис Ципрас и предсрочните избори са насрочени за 7 юли, няколко месеца преди редовните. Страната е в \"продължителен предизборен период от деня след местните избори\" и това може да създаде \"рискове за курса на икономиката\", изтъкна Ципрас при срещата с Павлопулос. Премиерът в оставка обяви, че ще има нови избори в първите часове след обявените резултати от вота за Европарламент. На тях консервативната \"Нова демокрация\", най-голямата опозиционна партия, бе първа с 9.5 пункта преднина. Очаква се тя да спечели със сходен резултат и предстоящите парламентарни избори. Междувременно часове след подадената оставка Ципрас представи програмата на партията СИРИЗА за следващите четири години и обеща мерки, с които ще насърчи средната класа. Планът, който беше описан като \"реалистичен и работещ\", включва обещание за създаването на 500 000 нови работни места през следващите 4 години, ново повишение на минималното заплащане със 7,5 на сто през 2020 година и последващо повишение от 7,5 процента през 2012 година, както и 10 000 нови назначения в здравния сектор и 15 000 нови работни места в сектора на образованието. Това разкри десният в. \"Катимерини\". \"Заслужаваме да управляваме за пръв път, без ръцете ни да бъдат вързани, без меморандуми, без надзор\", заяви Алексис Ципрас пред активисти на СИРИЗА. Той обеща също, че правителството му напълно ще дигитализира обществения сектор, ще удвои директните чуждестранни инвестиции и ще повиши износа с 50 процента от БВП до 2025 година. В програмата е включено и узаконяване на гей бракове. По думите му това ще е първата програма, която ще започне да се изпълнява още от първия ден след изборите и няма да има нужда от одобрението на т. нар. тройка, както наричат в Гърция международните кредитори в лицето на Еврокомисията, Европейската централна банка (ЕЦБ) и МВФ.  В същото време в предстоящите избори няма да участва партията \"Независими гърци\" на Панос Каменос, която доскоро бе коалиционен партньор на СИРИЗА. Причина е слабото й представяне на евроизборите, на които тя спечели едва 0.8% на европейските.", "date": "2019.06.12", "title": "Правителството на Ципрас  подаде оставка"}
{"url": "https://duma.bg/gazovata-vrazka-s-gartsiya-zatsikli-n193714", "text": "Премиерите на България и Гърция направиха първа копка на строежа на връзката между газовите системи на двете страни преди близо три години, но реализацията на проекта реално не може да започне. Причина за това стана жалбата на българската компания \"Топливо-2\" срещу определението на Комисията за защита на конкуренцията (КЗК) за предварително изпълнение на поръчката за доставка на тръби за газопровода. Процедурата бе спечелена от гръцката компания \"Коринт Пайпуъркс\" с цена за 58.2 млн. евро без ДСС при търсена максимална стойност от 60 млн. евро. Офертата на втория кандидат Ц \"Топливо-2\" не бе допусната до отваряне на цената, защото не покрива предварителните критерии за участие в търга, а третият поканен претендент - турската \"Ерсияш Челик Бору Санайъ\", се отказа от надпреварата. Българската фирма обжалва избора на \"Коринт\", но КЗК позволи на проектната компания \"Ай Си Джи Би\" да сключи договор с \"Коринт\", докато тече производството по жалбата. Спорът обаче продължава с жалба във Върховния административен съд (ВАС) срещу предварителното изпълнение на поръчката. От \"Ай Си Джи Би\" се надяват до средата на юли предварителното изпълнение да бъде потвърдено, което ще позволи договорът да бъде подписан. \"Паралелно с това тече подготовката на договора със строителя, като процедурата не е обжалвана и решението вече е влязло в сила. Така че независимо от жалбата считаме, че на този етап няма съществен риск за пътната карта на проекта\", допълват от проектната компания. \"От всички факти е видно, че в конкретния случай са налице особено важни държавни интереси, поради което сме на мнение, че предварителното изпълнение е добре обосновано и мотивирано от КЗК и няма причина ВАС да не го потвърди\", посочва още \"Ай Си Джи Би\". КЗК обосновава разрешението си за предварително изпълнение на поръчката със стратегическата важност на газовата връзка за България с капацитет от 3 млрд. куб. м газ годишно. Антимонополният орган приема, че интерконекторът е предпоставка за изпълнението на сключения от \"Булгаргаз\" договор за доставка на 1 млрд. куб. м природен газ от Азербайджан. \"Към настоящия момент датата на доставка по този договор е определена през втората половина на 2020 г., което означава, че газопроводът трябва да бъде пуснат в експлоатация до края на 2020 г.\", посочват от КЗК. Както писа вчера \"Дума\", и другият газов проект , изграждането на \"Турски поток\" през България, също е напът да се забави. И при него причината за това е жалба до КЗК на Саудитския консорциум \"Аркад\" срещу решението на възложителя \"Булгартрансгаз\" да го декласира от спечелената поръчката за изграждането на трасето. Както е известно, той бе заменен  от конкурента си - обединение \"Газово развитие и разширение в България\" (ГРРБ).  До произнасянето на антимонополния орган се спира поръчката за над 2.2 млрд. лв. без ДДС, която е ключова за транзита на руския природен газ през Турция, България и Сърбия до Западна Европа, както и за реализацията на намеренията на правителството за регионален газов хъб и борса за природен газ в България. Реално трасето няма как да бъде изградено в срок, освен ако не стане някакво чудо.  Изпълнителният директор на \"Булгартрансгаз\" Владимир Малинов заяви пред БНР, че спирането на проекта за изграждане на българския участък на газопровода \"Турски поток\" заради жалба ще забави процеса. Газовата компания ще настоява пред Комисията за защита на конкуренцията (КЗК) разглеждането на жалбата, подадена от отстранения участник - арабската компания \"Аркад\", да стане във възможно най-кратките срокове, предвидени в закона, с аргумент, че проектът е с изключително важно значение, посочи Малинов.", "date": "2019.06.12", "title": "Газовата връзка с Гърция зацикли"}
{"url": "https://duma.bg/bankeri-dalgata-lihvena-zima-shte-svarshi-s-kriza-n193715", "text": "Дългият период на ниски лихви най-вероятно ще свърши с криза заради проблемите, които крие тази политика. Около тази теза се обединиха водещи български банкери и икономисти по време на дискусия в София на тема \"Банки и финанси\", организирана от Клуб Investor.bg. Времената на нулевите лихви няма да свършат скоро. \"Процентите ще останат ниски за много дълго време\", заяви подуправителят на Българската народна банка (БНБ) Калин Христов. \"Предстоящата лихвена зима, която ще трае неизвестно дълго време, поставя предизвикателство пред големите западни банки как да продължат напред\", добави и главният изпълнителен директор на ОББ Петър Андронов, който е и кънтри мениджър на белгийската КВС Груп за България. Думите на банкерите са във връзка с действията на Европейската централна банка (ЕЦБ), която непрекъснато отмества напред във времето момента, в който ще преобърне политиката си и ще започне да качва лихвите. Миналата година Франкфурт твърдеше, че това може да стане през лятото на 2019 г. През март тази година срокът се отмести за края на 2019 г., а преди броени дни президентът на ЕЦБ Марио Драги обяви, че подобна стъпка може да се очаква най-рано в средата на 2020 г. Освен това само няколко месеца след като ЕЦБ прекрати предишната си програма за стимулиране на икономиката, банката заговори за ново изсипване на пари. На 6 юни Марио Драги каза, че членове на управителния съвет на банката са допуснали възможността за нова програма за стимулиране на икономиката чрез изкупуване на облигации по подобие на програмата, която приключи в края на годината след покупки на облигации, на стойност 2,6 трилиона евро. \"Има поле за действие за възобновяване на програмата, ако е нужно\", посочи президентът на ЕЦБ. Проблемът според финансистите е, че ниските лихви за продължителен период от време крият много рискове, които най-вероятно ще доведат до криза. \"Ниските лихвени проценти размиват преценката за това кое е устойчиво и кое - не. Това води до нерационално разпределение на капитала, което в даден момент генерира кризи\", посочи Калин Христов. С тезата му се съгласи и Петър Андронов, който каза, че преценката за риска наистина се опорочава в такава ситуация, което създава по-чести волатилности и проблеми при кредитите дори при най-малката корекция на лихвите.  Другият проблем според Христов е, че нулевите лихви правят паричната политика занапред \"импотентна\". Тя вече не може да бъде инструмент за нови стимули за икономиката при следваща криза. \"Оттук нататък паричната политика ще служи само да поддържа създадената голяма ликвидност. Тя няма как да създаде нови стимули\", добави подуправителят на централната банка. Според него много спорно от политическа и демократична гледна точка е преминаването от нулеви към отрицателни лихви, защото по този начин институции, които не са избрани от гражданите - централните банки, налагат квазиданъчно облагане върху спестяванията. \"Хората ще попитат кой ви е дал право да налагате отрицателни лихви, които са вид данък върху спестяванията\", посочи Христов. Той увери, че българските институции следят икономическите процеси по света и се готвят за предизвикателствата, които предстоят пред еврозоната и ЕС, според правомощията си.  Насочваме се към забавяне на влизането на страната във валутния механизъм ЕRМ II. Структурните проблеми продължават да влияят на процесите на икономиката на Европа и могат да я изведат на нова траектория, като това важи и за еврозоната. За размисъл е въпросът как да се създаде механизъм заради потиснатия растеж, каза още Калин Христов. При тези структурни проблеми в еврозоната няма как да се стремиш към нея, предупреди ръководителят на Управление \"Емисионно\", като за пример даде Дания и Швеция, които не го правят, въпреки че могат да влязат веднага.", "date": "2019.06.12", "title": "Банкери:   Дългата лихвена зима ще свърши с криза "}
{"url": "https://duma.bg/kratki-novini-n193716", "text": "Поне 6 човека са загинали, когато лодка, превозваща мигранти, е потънала в близост до гръцкия остров Лесбос. С помощта на европейския граничен патрул са били спасени 57 човека. В Гърция има около 70 000 бежанци и мигранти, повечето от които от Сирия. Американското министерство на правосъдието официално призова да бъде екстрадиран от Обединеното кралство създателят на \"Уикилийкс\" Джулиан Асандж. Вашингтон го определя като заплаха за националната сигурност и иска да бъде изправен пред съда. По-големият доведен брат на лидера на Северна Корея Ким Чен-ун - Ким Чен-ан, е бил информатор на Централното разузнавателно управление на САЩ, разкрива \"Уолстрийт джърнъл\", като се позовава на източници. \"Той е бил връзка\" между Ким Чен-ун и американското разузнаване, разкрива източникът на изданието. 6 човека са загинали при пожар в психиатрична клиника в украинския град Одеса. Причините за пожара все още не са ясни. Смъртоносните пожари не са нещо необичайно за Украйна и бившите страни от СССР заради остарялата инфраструктура и лошите мерки за сигурност. Президентът на САЩ Доналд Тръмп остро разкритикува Франция заради нечестните мита, които налага на \"страхотните\" американски вина. Държавният глава, който се гордее с факта, че не консумира алкохол, заяви, че ще работи за отварянето на европейския пазар, заявявайки открито, че Париж създава нечестни търговски бариери за износа на американско вино.", "date": "2019.06.12", "title": "Кратки новини"}
{"url": "https://duma.bg/netanyahu-otiva-na-sad-za-koruptsiya-n193717", "text": "Израелският премиер Бенямин Нетаняху ще се яви в началото на октомври на изслушване пред главния прокурор по дела за корупция, предаде Франс прес. Агенцията се позовава на изявление на адвоката на Нетаняху. Израелският главен прокурор Авишай Манделблит отхвърли в четвъртък молбата на премиера изслушването да бъде отложено. Нетаняху помоли изслушването да бъде отложено заради разпускането на парламента и произвеждането на парламентарни избори на 17 септември. Той не успя да сформира правителство след победата си на изборите на 9 април. Привържениците на Нетаняху в парламента гласуваха за разпускането му, за да не може президентът Реувен Ривлин да връчи мандата за сформиране на правителство на друг политически лидер, посочва АФП. По този начин се стигна до свикването на нови парламентарни избори в Израел. Главният прокурор мотивира решението си да отхвърли молбата на Нетаняху с аргумента, че нищо не оправдава датата на изслушването да бъде променяна. Нетаняху ще бъде изслушан по три отделни дела, по които е обвиняван в корупция, измама и злоупотреба с доверие. 69-годишният Нетаняху отхвърля всички обвинения срещу себе си и твърди, че става дума за лов на вещици.", "date": "2019.06.12", "title": "Нетаняху отива  на съд за корупция"}
{"url": "https://duma.bg/zasyakoha-narusheniya-po-obshtestveni-porachki-s-evropari-n193710", "text": "Залагане на неправомерни критерии за подбор, методика или показатели за възлагане са най-често констатираните нарушения при подготовка и провеждане на процедури за избор на изпълнители по обществени поръчки по проекти, финансирани със средства от Оперативна програма \"Региони в растеж\" (ОПРР), съобщиха от Министерството на регионалното развитие и благоустройството. Пропуските се допускат основно при административната подготовка на тръжната документация.  До момента са установени пропуски и са регистрирани общо 863 нередности, като текущо приспаднатите суми по програмата към 10 юни 2019 г. са в размер на 22,6 млн. лв.  По наложените корекции от страна на бенефициентите са инициирани 559 съдебни административни производства. До този момента с влязло в сила решение на съда в полза на Министерството на регионалното развитие и благоустройството са завършили 131 от тях. Седем дела са в полза на жалбоподателя.  Финансови корекции за същите нарушения са наложени и на Столичната община, като към днешна дата приспаднатата сума е в размер на около 1,6 млн. лв.", "date": "2019.06.12", "title": " Засякоха нарушения по обществени поръчки с европари "}
{"url": "https://duma.bg/balgariya-iska-novo-razglezhdane-na-paketa-mobilnost-n193711", "text": "Ще настояваме отново да бъде разгледано на първо четене законодателното предложение по отделните досиета на пакета \"Мобилност I\", каза министърът на транспорта Росен Желязков. Той се е срещнал с новоизбраните наши депутати в Европарламента и превозвачите, за да уточнят съвместните действия за приемане на балансиран пакет. Някои не можаха да дойдат, но важното е, че се усети консенсус на националната позиция по отношение на пакета \"Мобилност I, обясни Желязков. Както вече стана известно, на последното заседание на предишния Европарламент той бе приет на първо четене. Според текстове шофьорите на ТИР-ове трябва да почиват извън кабината на камиона, да се връщат на всеки четири седмици в България, а размерът на командировъчните да бъде според държавата, в която са изпратени. \"Настояваме отново да бъде разгледано на първо четене законодателното предложение по отделните досиета. Ще търсим подкрепата и на другите държави, с които имаме сходни виждания, като по този начин увеличим Групата на единомислещите\", каза още министърът. Желязков обяви, че в края на юли е поискана среща с новото председателство на парламента и транспортната комисия, ако към този момент има новоизбрани председатели. Според него България има достатъчно време да убеди ЕК, ЕП и Европейския съвет в нуждата от по-балансирани текстове по пакета \"Мобилност I\". Шансът за успех се увеличавал и от смяната на състава на евродепутатите. Министърът посочи, че ще бъде поискана оценка и на ниво Европейски парламент, като ще се търси оценка и на ниво индустрия. \"Всички теми ще покажат, че предложението на ЕК, свързано основно със социалните права на работещите в сектора и запазване на екологията на Европа, няма да бъде добър като резултат от сегашните текстове\", каза още Желязков. Той посочи, че в сегашния си вид пакетът ще наруши социалните права и ще утежни екологичната обстановка в Европа.", "date": "2019.06.12", "title": "България иска ново разглеждане на пакета \"Мобилност\""}
{"url": "https://duma.bg/polovinata-ot-iznosa-ni-izvan-es-e-za-6-strani-n193713", "text": "През първите четири месеца на годината износът на стоки от България за трети страни нараства с 14,7% в сравнение със същия период на предходната година и е за 5,9 млрд. лв. Основни търговски партньори на България са Турция, Китай, Сърбия, САЩ, Русия и Северна Македония, които формират 51,9% от износа за трети страни, показват данните на Националния статистически институт. Само през април експортът нараства с 1,7% спрямо същия месец на предходната година и е за 1,4 млрд. лв. Вносът през четирите месеца се увеличава с 9,1% в сравнение със същия период на 2018 г. и е на стойност 7,3 млрд. лева. Най-голям е стойностният обем на стоките, внесени от Русия, Турция, Китай и Египет. През април вносът на стоки в България от трети страни намалява с 14,4% спрямо същия месец на предходната година и е за 1,5 млрд. лв. Външнотърговското салдо на България с трети страни през периода януари - април 2019 г. е отрицателно и е 1,4 млрд. лева. През периода януари - април 2019 г. от България общо (за ЕС и трети страни) са изнесени стоки, на стойност 18,7 млрд. лв., което е с 9,5% повече в сравнение със същия период на предходната година. През април общият износ на стоки е за 4,5 млрд. лв. и се увеличава с 6,1% спрямо същия месец на предходната година. През първите четири месеца на годината общо в страната са внесени стоки, на стойност 20,6 млрд. лв., или с 4,6% повече спрямо същия период на 2018 година. Само през април общият внос на стоки нараства с 0,2% спрямо същия месец на предходната година и възлиза на 4,9 млрд. лв. Общото външнотърговско салдо е отрицателно през периода януари - април 2019 г. и е на стойност 1,9 млрд. лева.", "date": "2019.06.12", "title": "Половината от износа ни извън ЕС е за 6 страни"}
{"url": "https://duma.bg/nad-50-ot-balgarite-predpochitat-da-plashtat-s-karta-n193712", "text": "Над 50% от българите предпочитат да плащат с карта. Това показва проучване на А1 България относно нагласите на обществото във връзка с ползването на банкова карта1. Резултатите от проведената анкета сочат, че 67% от хората пазаруват в магазини за хранителни стоки с карта, а пазаруващите онлайн са 54%, като 51% от анкетираните плащат с карта в магазини за техника. Голяма част от картовите плащания са свързани с туристически услуги като запазване на самолетни билети, нощувки в хотел и други. Немалък е и броят на плащанията с карта в заведенията за хранене. Резултатите от проучването показват още, че 43% от хората използват банковата си карта няколко пъти седмично. 55% използват дебитна карта, 33% имат и използват дебитна и кредитна карта и над 60% са ползвателите на безконтактни пластики. Като мотивация за разплащането с карта 33% от анкетираните посочват, че тя им дава сигурност. Същевременно обаче 18% от анкетираните посочват като недостатък на кредитните карти високите такси за обслужване, а 16% - таксите за теглене от банкомат. С таксите при използване на кредитни карти са запознати 74% от респондентите, което показва повишен интерес към този тип продукти.", "date": "2019.06.12", "title": "Над 50% от българите предпочитат да плащат с карта"}
{"url": "https://duma.bg/turtsiya-ekspulsira-dzhihadisti-n193718", "text": "Турция експулсира трима френски джихадисти и деветте им деца ден след като Париж прие обратно 12 сираци от лагери в Северна Сирия, предаде АФП. Трима души - 35-годишен мъж и две жени, бяха задържани от френските власти, а децата им бяха поставени под закрилата на държавата. Агенцията не привежда друга информация по случая.", "date": "2019.06.12", "title": " Турция  експулсира  джихадисти "}
{"url": "https://duma.bg/bratovchedi-shte-upravlyavat-irakski-kyurdistan-n193719", "text": "Иракският кюрдистански парламент избра Масрор Барзани за премиер на страната. Това се случва само ден след като братовчед му се закле като президент. Масрор Барзани е син на дългогодишния кюрдски лидер Масуд Барзани, който е национален съветник по сигурността в автономния регион от 2012 година. Барзани спечели 87 гласа от 97 присъстващи в 111-местния парламент. Това са повече гласове, отколкото братовчед му получи, когато бе избран миналия месец. Новоизбраният премиер ще има един месец, за да сформира правителство. Братовчедите бяха издигнати от Кюрдската демократическа партия, която е създадена от техния дядо Мустафа през 1946 г., и остава доминирана от клана Барзани. Новата конституция на Ирак, приета през 2005 г., определя Иракски Кюрдистан като федерална единица на Ирак и установява арабски и кюрдски като съвместни официални езици на Ирак.", "date": "2019.06.12", "title": "Братовчеди ще управляват  Иракски Кюрдистан"}
{"url": "https://duma.bg/dodon-otmeni-ukaza-za-razpuskane-na-parlamenta-n193720", "text": "Молдовският президент Игор Додон анулира постановлението за разпускането на парламента и провеждането на предсрочни избори, предаде РИА \"Новости\". Според него решението на заместник-председателя на Демократическата партия Павел Филип не отговаря на нормите на конституцията. За това той съобщи на брифинг след заседание на Върховния съвет за сигурност, на което отсъстваха главният прокурор Едуард Корунжен и Сергей Чокля, председател на Националната банка на Молдова. В началото на юни вътрешнополитическата ситуация отново се влоши в Молдова. Проруската социалистическа партия и проевропейският блок АКУМ в събота формираха парламентарно мнозинство и след три месеца изчакване страната получи ново правителство начело с Мая Санду. Конституционният съд обаче обяви тези решения за незаконни. На следващия ден Конституционният съд назначи заместник-председателя на Демократическата партия Павел Филип за временен президент, който подписа указ за разпускане на парламента и определи дата за предсрочни избори на 6 септември. Парламентът заклейми това като опит на Демократическата партия да узурпира властта чрез съдии.", "date": "2019.06.12", "title": " Додон отмени указа  за разпускане на парламента"}
{"url": "https://duma.bg/davkata-na-vlastta-n193709", "text": "Най-известният шофьор в държавата продължава с инспекциите. Този път нагледа жп ремонтите, а в джипа Му освен Горанов и Дончев седна и транспортният министър Желязков. Покрай каруцарските раздумки с работниците по жп отсечката София - Елин Пелин (част от пътя до Пловдив) чухме поредното нелепо обещание. От тези, които слушаме с десетилетия. Затова е и сред любимите дъвки на властта. Че с изграждането на участъците по линията времето за пътуване между София и Пловдив ще стане 70 мин. А дано, ама... Какви ли не упражнения сме чули по темата, а най-краткото обещано време за пътуване бе 40 мин. Още по-невероятно даде през март самият транспортен министър. По другата любима дъвка - жп трасето до Скопие. Което от десетилетия ни уверяват, че аха, аха и е готово. Да, ама не. Та Желязков заяви, че от София до македонската столица влакът ще стига за час. Сега на някои влакове им трябват повече от 3 часа да се доберат до Пловдив. Айде... За бързото движение на влаковете трябва изряден път, да има влакове, да има и пътници. И най-важното - държавна политика и инвестиции. С политиката, която води властта вече 10 години, българският жп транспорт е на път скоро да стигне до последната си гара.", "date": "2019.06.12", "title": "Дъвката на властта"}
{"url": "https://duma.bg/stroitelyat-obvini-proektanta-za-gafovete-po-grafa-n193694", "text": "Фирмата изпълнител на ремонта по столичната улица \"Граф Игнатиев\" \"Джи Пи Груп\" обвини проектантите за гафовете при ремонта. Последната неуредица бе надигането на плочки между релсите на трамвая.  По думите на проектовия мениджър във фирмата Георги Гигов няма как да е вярно твърдението, че проблемите са се появили едва десет дни след приключването на ремонта, тъй като обектът е бил приет още на 18 декември. \"Като изпълнител сме част от един процес, който включва проектиране и избор на материал. В качеството си на изпълнител сме длъжни да изпълним зададения ни проект и го направихме\", подчерта той. Кметът Йорданка Фандъкова отново заяви, че не приема никакви оправдания и обяснения. Тя е възложила на главния архитект да провери казуса и да се изясни отговорността на всеки в процеса на възлагането, проектирането и приемането. Спешен ремонт заради авария по ул. \"Георги Раковски\" затвори улицата вчера. Преди обяд беше затворена само една от лентите в посока бул. \"Дондуков\", но отстраняването на аварията е наложило спиране на движението изцяло. ", "date": "2019.06.12", "title": "Строителят обвини проектанта за гафовете по \"Графа\""}
{"url": "https://duma.bg/fars-s-restituti-pri-obsazhdaneto-na-plana-za-kvartal-druzhba-n193695", "text": "Във фарс се превърна дългоочакваното обществено обсъждане на Подробния устройствен план на части от столичните квартали \"Дружба-1\" и \"Дружба-2\" в 68-о училище в понеделник вечерта. Реститути от кв. \"Горубляне\" обсебиха дискусията и не дадоха възможност нито да бъдат дадени подробности по плана, нито жителите на района да си зададат въпросите към проектантите, главния архитект Здравко Здравков и кмета на \"Искър\" Ивайло Цеков. Водачът на групата, която зае места из целия училищен салон, дойде с мегафон. Горублянци от години недоволстват, че не могат да ползват върнатите им земи, които някога са били извън София, а сега попадат на апетитни места, подходящи за високо строителство.   \"Панелките ви имат 50 години срок на годност, скоро ще паднат, а вие не плащате данъци за земята, върху която са те\", обърнаха се горублянци към жителите на \"Дружба\" и предизвикаха напрежение в залата. Те изразиха и позицията си, че общината дава свои имоти за строежи, а частните остават зелени площи. Така на практика до дебати по същество по плана не се стигна, а хората коментираха, че обсъждането е опорочено, и напуснаха рано залата.  6% от територията на разглежданите части от \"Дружба-1\" и 20% от \"Дружба-2\" са частни терени. На четири основни места в двата квартала ще има възможност за строеж на жилищни сгради, показва схемата на проектантите. До 26 юни жителите на района ще могат да подават писмени предложения за промени в плана, а следващото обществено обсъждане ще бъде на 27 юни.    По същото време в понеделник в \"Дружба-1\" се провеждаше протест на жителите на квартала заради подготвян строеж до езерото пред бл. 121. По-рано през деня недоволните отново се събраха, за да изкажат недоволството си от поставянето на ограда около частния терен. Те бяха подкрепени и от общинския съветник от БСП Борис Цветков.  Жителите на двата квартала и вчера недоволстваха от честите прекъсвания на тока. ", "date": "2019.06.12", "title": "Фарс с реститути при обсъждането  на плана за квартал \"Дружба\""}
{"url": "https://duma.bg/vse-poveche-detsa-rabotyat-n193701", "text": "942 искания за разрешения за работа на подрастващи през лятото са постъпили до 31 май в Главната инспекция по труда. За ДУМА от ГИТ уточниха, че са одобрили исканията на 861 деца над 16 г. и 12 на деца между 15 и 16 г. През 2018 г. за същия период са поискани 702 разрешения. От ГИТ очакват към края на юни, когато завършва учебната година, исканията за разрешения рязко да се увеличат.   8238 са одобрените разрешения за наемане на непълнолетни от 8501 поискани миналата година. От тях 205 са за наемане на малолетни, а 8033 за навършили 16 г. Контролните органи са констатирали 116 нарушения. Най-много непълнолетни се наемат в ресторантьорството, хотелиерството и търговията на дребно. На 12 юни се отбелязва Световният ден срещу детския труд, който тази година е под мотото \"Децата не трябва да работят на полето, а за мечтите си\".  Според Кодекса на труда непълнолетните у нас могат да полагат труд само с разрешение от ГИТ и при 7-часов работен ден, забранен е нощният и извънредният труд. Наемането на непълнолетни без разрешение от ГИТ е престъпление. ГИТ издава по изключение разрешение за работа на лица, ненавършили 16 г., основно за талантливи деца за участие в кино продукции, театрални постановки, музикални състави и др. Най-често директори на училища и анонимни граждани подават сигнали за неправомерно работещи деца. След сигнал на директор са установени 5 деца, които работели през нощта в консервно предприятие в Плевенско. Към момента 4 от тях отново посещават училище. В област Пазарджик също са заварени 5 непълнолетни работници.", "date": "2019.06.12", "title": "Все повече деца работят"}
{"url": "https://duma.bg/meditsinskite-sestri-pak-protestirat-nyama-gi-novite-zaplati-n193700", "text": "Медицинските сестри и лаборантите от  видинската областна болница \"Св. Петка\" излизат на ефективна стачка заради ниските си заплати. От утре те ще преустановят работа за 1 час в продължение на една седмица. Те се заканиха да напуснат, ако не бъдат чути. Медицинската сестра Гергана Вълчева е с 15 години стаж и взема чисто 580 лв. \"Ако работим като магазинерки, ще взимаме поне 700 лв. чисти. В момента взимаме 620\", казва реанимационната сестра Павлина Павлова. Нощният труд е 50 стотинки на час. Сестрите са категорични, няма никакво увеличение на заплатите от 50-те милиона, които правителството обеща.   Медицинските сестри и лаборантите във видинската областна болница са около 200 в 17 отделения. Според директора й д-р Цветан Василев увеличението на заплатите зависи от приходите, които са твърде ниски. \"Това, което знам от вас, медиите, е, че тези 50 млн. лв., с тях се увеличават цените на клиничните пътеки, по които работим и това пак е шанс да си увеличим приходите, но след извършена работа\", казва д-р Василев. На пореден протест излязоха и медицинските сестри в старозагорската болница УМБАЛ \"Проф. д-р Стоян Киркович\". Те настояват за еднаква основна заплата - равностойността на 3 минимални за страната, независимо от местоработата или собствеността на болницата. Протестиращите започнаха с мълчаливо шествие, а към тях се присъедини и омбудсманът Мая Манолова. Вчера следобед от болницата съобщиха, че мястото и часът на протеста не били съгласувани с ръководството.  За сряда следобед е насрочен протест пред болница \"Токуда\", където работи една от организаторките на протестите Мая Илиева, която се оплака от оказван натиск. Тя получила отказ от ръководството на болницата на подаденото уведомление за планирания за 12 юни протест, но колеги от страната я уверили, че ще подкрепят протеста, по време на който движението пред болницата ще бъде блокирано. Очаква се на 14 юни в Кърджали сестри да блокират изхода за Маказа. На 18 юни във Враца ще има протест пред болницата и ще бъде блокиран пътят пред нея. На 21 юни в Пазарджик ще бъде блокирана магистралата за Пловдив. От 26 юни започва ефективна стачка в Троян.", "date": "2019.06.12", "title": "Медицинските сестри пак протестират, няма ги новите заплати"}
{"url": "https://duma.bg/bez-kalmari-i-oktopod-v-zabavachkite-n193702", "text": "Не се допуска предлагане на миди, стриди, калмари, октоподи, раци, скариди и други нерибни хидробионти, гласи една от промените в Наредбата за здравословно хранене на децата от 3 до 7 г. в детските заведения. Рибата вече трябва да е само прясна - досега се допускаше по изключение замразена и/или консервирана. Занапред няма да  се допуска предлагането на пържени храни. Храната на децата трябва да е сварена, приготвена на пара, задушена или печена. В новата наредба не фигурира думата шоколад. Сегашната наредба допускаше 2 пъти седмично малчуганите да ядат торти, пасти, сиропирани сладкиши, вафли, сухи пасти, но консумацията им вече е изключена.  От 1570 на 1350 ккал намалява дневната енергийна стойност на храната, приемана от 3-4-годишните деца. За 5-7-годишните намалението е от 1770 на 1600 ккал дневно. От 5-10 ккал енергийната стойност на сутрешната подкрепителна закуска пада на 2-5, а следобедната се увеличава от 15 на 20 ккал. Обядът от 30-35 става 30-33 ккал.  Консумацията на мазнини трябва да бъде в границите 25-35% от енергийната стойност на храната. Променят се и препоръчителните среднодневни дажби при целодневно хранене. Например за зърнените храни и картофите препоръката е 3-4-годишните да консумират средно 171 г, а 5-7-годишните - 193 г. В сега действащата наредба е съответно 200/220 г. От 15 г дневно консумацията на ориз намалява на 8 и 10 г. Толкова е препоръчителният грамаж на макаронените изделия. В момента 3-4-годишните могат да консумират до 25 г макаронени изделия, а 5-7-годишните - до 35 г. Дневната консумация на картофи за най-малките пада от 60-75 г на 37 г, а за 5-7-годишните от 70-90 г на 44 г.  Почти наполовина (от 12,5% на 7%) намалява съдържанието на мазнини в мляното месо, а солта - от 1,5 на 1% от общата маса. Досега размразяването на месото трябваше да се извършва в хладилник, в студена вода или в микровълнова печка, но занапред ще става и при стайна температура. Наполовина намалява консумацията на захар, мед, конфитюри, мармалади - от 30 на 15-17 г средно дневно. Не се допускат подсладени пресни и кисели млека, освен ако са с добавен плодов компонент, какао, овесени ядки, а подслаждането трябва да е с натурални подсладители. Приемът на добавени захари се ограничава до 10% от енергийната стойност на храната. От по 80 г дневно дажбата за хляб се увеличава на 108/112 г за двете възрастови групи. Има изискване децата да консумират поне 3 вида пресни плодове и толкова вида пресни зеленчуци седмично. От мотивите за промени в Наредбата става ясно, че това е необходимо, тъй като на всеки 10-15 години физиологичните норми за хранене на населението се коригират във връзка с данните за храненето от национални представителни проучвания. Настоящата Наредба е от 2011 г.  На 6 юни народната представителка Кристина Сидорова е внесла в парламента въпрос към министъра на здравеопазването Кирил Ананиев за актуализацията на Наредбата. Очаква се министърът да й отговори на парламентарния контрол този петък.   ", "date": "2019.06.12", "title": "Без калмари и октопод в забавачките"}
{"url": "https://duma.bg/zaharieva-zaplashi-skopie-sas-spirane-na-savmestnata-komisiya-n193703", "text": "Ако не се разберем за датата на честването на Гоце Делчев, няма да работим в съвместната комисия със Северна Македония, заяви в телевизионно интервю външният  министър Екатерина Захариева. Изявлението й e резултат от срещата, на която български и македонски учени трябваше да уточнят ключови факти от историята на двете държави. Захариева е категорична, че България няма да направи компромис с предложената от Скопие дата за честването - 7 октомври. Тогава Македония получава от България останките на революционера, но датата не е позната у нас. Захариева е възмутена от македонските учебници по история. \"Продължават да учат децата в Македония на откровени лъжи и фалшив национализъм. Това няма как да бъде прието от нашата държава. Цялата македонска история е създадена на основата на поделянето с България\", посочи тя. \"Пред комисията настояхме за фокус, а до края на годината - и за съществени резултати върху уточненията за Гоце Делчев и Илинденско-преображенското въстание. Тези две неща са разковничето на нещата\", смята министърът. По думите й комисията е постигнала съгласие за Цар Самуил, Светите братя Кирил и Методий и Св. Наум. \"Няма как да направиш компромис с истината за Гоце Делчев и няма да отстъпим. Не искаме нищо повече от истината. Самият Гоце десетки пъти си е казвал и написал, че е българин\", настоя Захариева.  Много по-остро срещу Скопие се изказа вицепремиерът Красимир Каракачанов още в неделя. Лидерът на ВМРО заяви, че комисията трябва да бъде закрита, и заплаши съседите, че ако не спрат с лъжите, България няма да подкрепи членството им в ЕС и НАТО.", "date": "2019.06.12", "title": " Захариева заплаши Скопие със спиране на съвместната комисия"}
{"url": "https://duma.bg/yazovirna-stena-se-skasa-strelcha-oshte-e-bez-voda-n193705", "text": "Поройните дъждове продължават да нанасят щети в различни райони на страната. Част от стената на язовир \"Балиново\" край село Нова Върбовка в община Стражица се скъса в нощта срещу вторник. За преливането на язовира е съобщено още в 1 часа, но риск за населението на селото няма, защото то се намира над водоема. В района паднаха обилни дъждове през последните два дни. Друг язовир в същия район - \"Чешме дере\", преля и наводни няколко къщи, училището, детска градина и посеви в съседното село Камен. Заради двата прелели язовира в общината бе обявено бедствено положение. Вчера екипи на пожарната изпускаха контролирано водите на  \"Чешме дере\". Висока вълна преминава през българския участък на река Дунав, заради което бе въведено наблюдение на дигите и на съоръженията по брега. Засега няма опасност от заливане на населени места, увериха от Агенцията за проучване на Дунав.  В Стрелча бедственото положение, обявено в понеделник, продължи и вчера. Там все още няма вода. Причината е в затлачването с пясък, чакъл и тиня на водовземните съоръжения на реката и замърсяване на резервоарите. Вчера в града пристигнаха две водоноски, а общината е осигурила минерална вода. Специалисти ще огледат пораженията по ВиК мрежата и ще определят сумата, нужна за аварийния ремонт. Управителят на ВиК в Стрелча Филип Фингаров бе категоричен, че към момента е невъзможно да се осигури вода, дори и за битови нужди. Пречиствателната станция също е проблемна заради неработещ утаител и се разчита само на филтри, които обаче не могат да пречистят водата. Комисията за енергийно и водно регулиране започна проверка на ВиК в Стрелча. Регулаторът поиска отговор какви са предприетите мерки за решаването на проблема с водоснабдяването в града. Операторът трябва да изготви писмен доклад за населените места и за броя на жителите, засегнати от нарушеното водоснабдяване, експлоатационното състояние на поддържаните ВиК активи, компрометираните водоизточници, както и за броя и резултатите от взетите проби за качество на питейната вода от момента на възникване на проблема.", "date": "2019.06.12", "title": " Язовирна стена се скъса,  Стрелча още е без вода"}
{"url": "https://duma.bg/dazd-proveryava-za-razkritata-samolichnost-na-bombadzhiyata-ot-plovdiv-n193704", "text": "Експерти на Държавната агенция за закрила на детето (ДАЗД) проверяват дали има извършено административно нарушение по Закона за закрила на детето в случая със задържания непълнолетен в Пловдив. От ведомството са се самосезирали, след като в понеделник информационна агенция разкри детайли около самоличността и семейството на вербувания от радикалисти ученик. Агенцията е поискала съдействие от социалното подпомагане и полицията в Пловдив за подкрепа на момчето и семейството му.  От ДАЗД напомнят, че при медийното оповестяване на прояви от деца не бива да се посочват лични данни за тях, включително техните образи, поради риска от повторна виктимизация, стигматизация, трудно предвидими негативни последствия, дългосрочен ефект върху развитието на детето и създаване на негативни нагласи към него, включително при неизяснени обстоятелства, предмет на съдебно разследване. Това в пълна сила е валидно както за децата, които са жертви на насилие или злоупотреба, така и за тези, за които се предполага, че са извършили насилие, противообществена проява, престъпление. Изпратено е писмо и до спецслужбите за борба с тероризма и радикализацията, в което се настоява да бъдат дадени насоки за реакция в подобна ситуация. От агенцията призовават и за целенасочени превантивни действия, за да бъдат избегнати други подобни случаи. 10 пловдивски медии осъдиха разкриването на подробности и личните данни на ученика, заподозрян в подготовката на терористичен акт. Те са категорични, че Законът за закрила на детето е нарушен с публикуваните снимки, информация и прякото включване от двора на училището, в което учи момчето. Колегите смятат, че е потъпкан и Етичният кодекс на българските медии. Те настояват за проверка дали е разкрита следствена тайна и дали са нарушени законите за закрила на детето, за личните данни, за радиото и телевизията и Конвенцията за правата на детето. Зам. главният прокурор Иван Гешев публично призова да не се разкриват самоличността на детето, училището и семейството, но онлайн издания обявиха твърде много данни. Това не би било възможно без съдействието на служители в държавни институции, които трябва да бъдат разкрити и да понесат отговорност, категорични са пловдивските медии.  Асоциацията на европейските журналисти в България обяви, че ще внесе сигнал до Инспектората към ВСС, вътрешния министър и шефа на ДАНС. От АЕЖ искат да се разследва изтичането на информация, известна единствено на служители на съдебната власт, МВР и/или ДАНС. Редно е ръководителите на тези институции да проверят за извършени дисциплинарни нарушения от техни служители, смятат от организацията. По Закона за достъп до обществена информация АЕЖ ще търси отговорност чия е била идеята случаят да бъде разкрит на пресконференция в Пловдив. Важно е обществото да научи тази информация, за да си направи изводите дали разгласяването не е евтин пиар ход на някоя от институциите, който освен до сериозни последици за личността на ученика и семейството му, води и до компрометиране на борбата с тероризма и националната сигурност на България, уточняват от АЕЖ.", "date": "2019.06.12", "title": "ДАЗД проверява за разкритата самоличност на \"бомбаджията\" от Пловдив"}
{"url": "https://duma.bg/prisadi-v-zhalto-n193706", "text": "\"Жълтите\" медии се нароиха с пълна сила и съвсем безжалостно впиват зъби във всяка своя жертва. Колкото по-слаба и без \"чадър отгоре\" е тя, толкова повече са \"разкритията\" около нея. Псевдожурналисти вадят кирливи ризи, мръсно бельо, тропат по вратите на съсипани роднини, задават глупави въпроси за непълнолетни или хора в амок... 16-годишен ученик се оказа въвлечен в поредната пиарска акция на службите. Разследващите си приписаха заслуги за едва ли не разбита терористична клетка, но май само са регистрирали сигнал от бдителен родител. Големият губещ се оказа детето, което за щастие така и не е направило нещо необратимо. Всичко започна с шумни пресконференции, на които полицейски и прокурорски шефове уж зовяха да не се разкриват подробности около непълнолетния и семейството му. Незнайно как, информационна агенция разкри кое е момчето, къде учи, какво работи баща му. Пусна и снимки, ако случайно някой не е разбрал за кого става въпрос. И обяви, че \"общественият интерес\" изисквал пълното осветляване на детето. Жълторията явно не се впечатлява от закони, глоби и етика. За нея са важни посещенията в сайта, кликовете и ахкането на анонимници иззад екрана.  През това време едно дете получи стигмата \"терорист\". Присъдата дойде, оцветена в медийно жълто. Как пък тези уж загрижени журналисти не разкриха скандални подробности около роднини на властимащите, не разконспирираха тежък заговор, не разобличиха истинска терористична или радикална клетка? По-същественото е кой важен разследващ \"изплю\" подробности около случая и детето? Толкова важна ли беше 5-минутната слава за прокурори и униформени, че да дамгосат непълнолетен и семейството му? Кому бе нужно да подхранва жълториите и за сметка на какво го направи? Би трябвало да се засрамят и източниците на информация, и онези, които раздават присъди без съд и право.", "date": "2019.06.12", "title": "Присъди в \"жълто\""}
{"url": "https://duma.bg/nyama-dim-bez-ogan-n193708", "text": "Събудиха се след дъжд качулка управляващите и изведнъж им светна, че Северна Македония само ни е използвала, за да влезе в НАТО и ЕС (Каракачанов), че имаме огромни различия за истините в историята и че ако не постигнем съгласие и Скопие не си оправи учебниците, може и да разпуснем съвместната комисия (Екатерина Захариева). Добро утро, младенци невинни! Още преди година и децата в България вдянаха, че Бойко Борисов предаде и страната, и народа ни, и историята му, като замени достойнството ни с нефелна \"комисия\", която да постигнела разбирателство за историята. Сиреч - да измисли как да се откажем от историята си и да я подарим на родената през 1944 г. съседна държава. Ама така да го измисли, че българите да не линчуват Борисов пред ЦУМ. Е, не става. Комисията, видите ли, постигнала съгласие да честваме заедно Кирил и Методий и Самуил, но за Гоце Делчев нямало да се дадем (Захариева). Наш си е, българин е. А Самуил, Бога ми, не е ли също тъй наш - цар на България, няма данни войниците му да са ослепени от Василий \"македоноубиец\"...  Но за друго ми е думата. Каквато и да е темата, десните, вара-кара, все по БКП и БСП удрят. Най-голямото предателство било, че под натиска на Сталин и Тито след 1944 г. БКП отказала македонците да бъдат признати за българи. А защо - ни гък. Ами в подобна ситуация Великите сили още през 1878 г. отнеха областта Македония от България и ни отвориха вечна рана. Ни гък. Нито пък за това, че с пленум през март 1963 г. БКП и лично Тодор Живков се опълчват на СССР, пресичат обезбългаряването на Македония, само 0,4% от населението в Пиринско се преброяват като македонци. И започва едно грандиозно строителство и модернизиране на тези райони, каквото герберистите не са и сънували. Е, затова те мълчат, социализмът трябва да изглежда само престъпен. А БСП не реагира никак на дивашкото очерняне на социалистите, пък се чуди после защо не я следват повече хора на изборите...   ", "date": "2019.06.12", "title": "Няма дим без огън"}
{"url": "https://duma.bg/troyno-kritichno-n193707", "text": "Тройно критична седмица върви за жителите на столичните квартали \"Дружба\" 1 и 2. Май че са подложени на тормоза на войнствения ретрограден Марс, който навлиза в Стрелец. Или пък роденият от Хаоса Уран се е намърдал в Скорпион? При всички случаи войната и хаосът властват в крайния столичен район. Първо, хората станаха жертва на истинско изтезание от страна на ЧЕЗ, който пуска и спира, пак пуска и пак спира тока без почивка с хиляди оправдания за аварии и планови ремонти. Накрая мъченията на хората бяха ознаменувани с протест. Второто копие на войната за местните дойде от мъчител строител, който опна ограда и си загради имота, за да отбележи къде ще лъсне бъдещият му блок. И този опит за инвеститорски гнет завърши с протест на улицата. Пикът от лашкането насам-натам из Космоса от Марс (или пък от Уран) настъпи при опита да се обсъди бъдещото застрояване, липсата на зелени площи и изобщо на всякакъв изглед за две територии от района. Обявеното обществено обсъждане на Подробния устройствен план съвсем не беше обществено, а частно. Реститути от съседен район (\"Горубляне\"), които нямат нищо общо с устройството на \"Дружба\", не се посвениха да обсебят събирането, защитавайки личния си интерес. Резултатът бе напрежение, дюдюкане и освиркване. А там някъде, от подиума над препълнената от хора и интереси зала, кротко стояха главният архитект на столицата Здравко Здравков и кметът на района Ивайло Цеков, наблюдавайки хаоса от действията и бездействията на общинската администрация. Защото битките срещу застрояването, за запазване на зелени площи и за статута на върнати частни земи са пряк резултат от работата на властта, която години наред не търси решение, а създава проблеми. Крайно време е кметството да вземе страна и да намери баланс между частния и обществения интерес. За да не се сбият накрая Уран и Марс. ", "date": "2019.06.12", "title": "Тройно критично"}
{"url": "https://duma.bg/do-30-hilyadi-leva-globa-za-nezakonno-saborenata-kashta-v-plovdiv-n193693", "text": "До 30 000 лв. е глобата за незаконното събаряне на емблематичната къща на богатия търговец на тютюн Васил Куцоглу зад общината в Пловдив. Собствениците й ще трябва да я възстановят в първоначалния й вид. Къщата, която е паметник на културата с категория \"Ансамблово значение\", бе разрушена преди седмица. Тя се намира на метри oт общината.  Александър Трайков, директор на Главната дирекция \"Инспекторат за опазване на културното наследство\" към Министерството на културата, заяви, че не е ясно защо сградата е била съборена. Според собственика на обекта тя била пострадала от големите валежи и това наложило разрушаването й. Той обаче имал намерение да издигне на мястото нова сграда.  Министерството на културата е предприело проверка и случаят ще бъде предаден на прокуратурата за разследване. Трайков припомни, че чешкият архитект Йосиф Шнитер оставя в наследството на Пловдив повече от 20 сгради, произведения на изкуството. Според внучката му това е поредно посегателство срещу историята на Пловдив.", "date": "2019.06.12", "title": "До 30 хиляди лева глоба за   незаконно съборената къща в Пловдив"}
{"url": "https://duma.bg/16-dushi-se-otroviha-s-kyufteta-po-vreme-na-godezh-n193699", "text": "16 души са с хранително отравяне след консумация на месни продукти в село Склаве, община гр. Сандански, съобщи пред \"Фокус\" д-р Веселка Мончева, директор на дирекция \"Надзор на заразните болести\" в Регионалната здравна инспекция в Благоевград. 11 от пострадалите са деца, а една жена е бременна. Децата са настанени във филиала на болница \"Югозападна\" в Петрич, а възрастните в инфекциозното отделение на МБАЛ-Благоевград. Всички те са били на годеж в санданско село. Служители на РЗИ в Благоевград са изпратени по спешност да проверят дома, в който бил годежът. Присъствали са около 50 гости, за които са приготвени 600 кюфтета, купени от гр. Сандански.", "date": "2019.06.12", "title": "16 души се отровиха с кюфтета по време на годеж "}
{"url": "https://duma.bg/tarnovski-sotsialisti-za-vtori-pat-podaryavat-knigi-n193696", "text": "Детски книги ще подаряват за втора поредна година младежите от БСП във Велико Търново. Инициативата се провежда в месеца на детето и има за цел да провокира подрастващите да четат повече през лятната ваканция, уточняват организаторите. Тази година кампанията на младите социалисти ще се проведе на 13 юни от 10.30 ч. в парка \"Марно поле\". Всеки, който желае да дари книги за акцията, може да го направи в деня на инициативата или предварително в Общинския партиен съвет на ул. \"Христо Ботев\" 2. Приемат се както нови, така и употребявани книги. Миналата година само за час младите социалисти подариха над 300 детски книги. ", "date": "2019.06.12", "title": "Търновски социалисти за втори път подаряват книги"}
{"url": "https://duma.bg/sem-otstrani-katsi-vaptsarov-ot-konkursa-za-bnt-n193697", "text": "Седем кандидати остават за финалната фаза на конкурса за генерален директор на Българската национална телевизия, след като СЕМ реши, че Къци Вапцаров не може да продължи в надпреварата. Председателката на техническата комисия по проверка на документите на кандидатите Бетина Жотева, която е и член на медийния регулатор, обясни, че законът предопределя невъзможността на бившия телевизионен водещ да участва. \"Комисията констатира несъответствие с изискването на чл. 26, т. 2 от ЗРТ, а именно, че при проверка в Търговския регистър е установено, че лицето е вписано като едноличен собственик и управител на няколко дружества\", заяви Жотева. След отпадането на Вапцаров в надпреварата остават и.д. шефът на БНТ Емил Кошлуков, Сашо Диков, Стоил Рошкев, Сашо Йовков, Никола Тодоров, Явор Симов и Радослав Главчев. В началото на юли те ще представят концепциите си, а на 5 юли СЕМ ще се произнесе кой ще получи поста.", "date": "2019.06.12", "title": "СЕМ отстрани Къци Вапцаров от конкурса за БНТ"}
{"url": "https://duma.bg/nova-tv-opita-da-zaglushi-kritika-sreshtu-gerb-n193698", "text": "Наскоро придобитата от бизнесмените Георги и Кирил Домусчиеви Нова телевизия опита да заглуши жена, която се оплаква, че токът й е спрян, защото не е гласувала за ГЕРБ. Както ДУМА вече писа, кметът на сърнишкото село Медени поляни Абдула Абдулах от ГЕРБ наказва съселяните си, ако не са подкрепили \"правилната\" партия на евровота. Жена от селото се оплака, че семейството й останало без ток, защото не спазило указанията да гласува за управляващите. На евровота ГЕРБ са събрали едва 76 гласа, докато ДПС има 221, а БСП е със 7 от 317 души, отишли до изборните урни. Докато отразяваше случилото се в Медени поляни, екипът на Нова телевизия пусна и видео с жалващата се Емине Фандъкова. Спря го, защото не гласувахме за ГЕРБ, казва жената, но от медията опитват да цензурират думите й, като пускат звуков сигнал. Въпреки това обаче става ясно коя е партията, заради която семейството й е наказано. Запознати коментират, че не е необходимо ГЕРБ да бъдат пазени в тайна, тъй като дори не сме в ситуация на ден за размисъл.  \"Гледайки тази сутрин Нова телевизия, стигнах до извода, че в тази медия смятат ГЕРБ за мръсна, нецензурна дума. В репортажа за село Медени поляни, където кметът спира тока на тези, които не гласуват за ГЕРБ, бяха пуснали звук, с който прикриха името на управляващите. Уникално решение, на което други партии не се радват в този ефир. А трябваше да постъпят иначе, защото е знайно, че \"комунизъм ще има при електрификация и съветска власт\". Властта я имаме, сега остава да пуснат и тока, за да е пълно щастието на члена на БКП Бойко Борисов!\", иронизира в социалните мрежи анализаторът Арман Бабикян.", "date": "2019.06.12", "title": "Нова тв опита да \"заглуши\" критика срещу ГЕРБ"}
{"url": "https://duma.bg/pisatelyat-varuzhan-vosganyan-sreshta-chitateli-v-plovdiv-i-sofiya-n193748", "text": "Популярният румънски писател и понастоящем депутат Варужан Восганян пристига в България, за да представи най-новия роман с логото на издателство \"Парадокс\" - \"Децата на войната\". Срещите ще се състоят на 13 юни от 18.30 ч. в залата на Арменския дом \"Сурп Кеворк\" в Пловдив и на 14 юни от 18.30 ч. в литературния клуб \"Перото\" в НДК в София. В тях специално участие ще вземе преводачката Ванина Божикова, а водещ на събитието в столицата ще е Цветан Цветанов. Събитието се провежда в рамките на фестивала \"Пловдив чете\" и е част от проекта на изд. \"Парадокс\" - \"Мислещата литература: преплитане на факт и фикция в съвременната европейска проза\", съфинансиран от програма \"Творческа Европа\".", "date": "2019.06.12", "title": "Писателят Варужан Восганян среща читатели в Пловдив и София"}
{"url": "https://duma.bg/102-art-pokazva-antoanet-toncheva-n193749", "text": "Изложбата \"102% АРТ\" на Антоанет Тончева се открива в Художествената галерия \"Владимир Димитров - Майстора\" в Кюстендил на 13 юни от 18 ч. \"В нея представям концептуално абстрактно изкуство, в което цифрите и математическите формули на технологичното виртуално време, в което живеем, са трансформирани в пространствено решени форми. Имам честта да покажа в галерията \"Владимир Димитров - Майстора\" картини, които са показани и в престижни изложения в Ню Йорк, както и в Кралската академия по изкуствата в Брюксел\", споделя авторката. Антоанет Тончева е родена в София. Завършила е Кралската академия по изкуствата в Арлон - Белгия, специалности живопис и история на изкуството. Член е на Белгийската асоциация на пластичното изкуство. Има множество международни отличия. Участва в многобройни изложения в Европа, САЩ и Южна Корея. ", "date": "2019.06.12", "title": "\"102% АРТ\" показва Антоанет Тончева"}
{"url": "https://duma.bg/vivo-montana-i-plevenskata-filharmoniya-tragnaha-na-natsionalno-turne-n193751", "text": "\"Балканска рапсодия - с музиката и песните на балкански народи\" е съвместният проект на Плевенската филхармония, \"Виво Монтана\" и актьори от ДКТ \"Иван Радоев\" в Плевен. Сценарият е на Димо Дешев, диригент е Деян Павлов. Участие ще вземат актьорите Елица Анева, Мариян Стефанов, Мариета Калъпова и Георги Ангелов. В програмата са включени \"Хоро стакато\" от Динику, \"Ръченица\" и \"Пайдушко хоро\" от Петко Стайнов, \"Месечина\" на Горан Брегович, \"Румънска рапсодия\" от Джордже Енеску, \"Сиртаки\" от Микис Теодоракис, \"Чардаш\" от Монти, \"Дунавско хоро\" на Дико Илиев, авторската композиция \"Балканска рапсодия\" на \"Виво Монтана\" и др. Специални гост-музиканти са Иво Папазов-Ибряма - кларинет, и виртуозният акордеонист Нешко Нешев.  Турнето започна вчера от Добрич, на 20 юни е концертът в Асеновград, 21-ви в Панагюрище, 26-и в Червен бряг, 27-и в Монтана, 28-и в Лом, на 5 юли в Царево, на 6-и в Малко Търново.   Освен концертите с Плевенската филхармония през юни и юли, етноджаз формацията \"Виво Монтана\" има всеки ден изяви из страната (информация за тях може да се намери на официалната страница на бенда), научи ДУМА от Светла Русева, пиар от \"Aba Sme\".  ", "date": "2019.06.12", "title": "\"Виво Монтана\" и Плевенската филхармония тръгнаха на национално турне "}
{"url": "https://duma.bg/tvorcheska-vecher-na-petar-andasarov-n193750", "text": "Издателство \"Захари Стоянов\", Съюзът на българските писатели и агенция \"София прес\" организират творческа вечер на Петър Андасаров и представяне на книгата \"Защото съм такъв\" - литературна анкета на Тодор Коруев с Петър Андасаров. Събитието е на 13 юни от 18 ч. в галерия-книжарница \"София прес\", ул. \"Славянска\" 29. Водещ е Иван Гранитски, слово - Лалка Павлова.", "date": "2019.06.12", "title": "Творческа вечер на Петър Андасаров"}
{"url": "https://duma.bg/obikolka-na-sveta-za-270-dni-n193752", "text": "Изложбата \"Обиколка на света за 270 дни\" на художничката Стела Сиди от Аржентина ще бъде открита днес, 12 юни, от 18 ч. в зала \"Проф. Васил Геров\", кв. \"Лозенец\", пл. \"Проф. Васил Геров\" 1 (кръстовището на ул. \"Розова долина\" и ул. \"Цанко Церковски\"). Организатор е Националният дарителски фонд \"13 века България\".  Стела Сиди е родена в България. През 1941 г. семейството й емигрира в Аржентина. Проектът \"Обиколка на света за 270 дни\" е визуализиран дневник на пътуването, което фамилията предприема. По това време Стела е на 3 години и половина, навършва 4 на кораб по път от Хонконг за Сан Франциско. Пътят отнема 270 дни, като маршрутът е на изток: София - Варна - Истанбул - Багдад - Басра - Карачи - Бомбай - Шанхай - Хонконг - Хонолулу - Сан Франциско - Чикаго - Ню Йорк - Буенос Айрес. В изложбата са включени 30 творби, които Стела Сиди създава след запитване от българската държава с цел проучване съдбата на българската диаспора в Аржентина. По този повод всеки поканен разказва историята си и представя семейна реликва. В нейния случай това е тетрадката с черни мушамени корици, в която майка й на френски език описва пътуването. Творбите са колажи - комбинация от архивни семейни снимки, авторски рисунки, документи. Те ще бъдат показани под формата на фотопана. В допълнение, публиката ще види филма \"Обиколка на света за 270 дни. От България до Аржентина\", в който самата Стела Сиди чете дневника на майка си, преведен от френски на испански. Специално за изложбата филмът е дублиран на български език. Емоционален разказ за войната, човешките съдби и едно тригодишно момиченце, което обикаля света за 270 дни. На събитието ще бъде представена и книгата \"Лекар\" от д-р Хорхе Мичофф на български. \"Пред вас е книгата \"Лекар\" - малки разкази от практиката на доктор Хорхе Мичофф. Това е не само преживяното от един от първите лекари в Чако - днес провинция, а през четиридесетте години на миналия век - Национална територия. Изстраданата съдба на емигранти и местно население, невежеството и предразсъдъците. Това е съдбата на хиляди българи, тръгвали да \"направят Америка\". Добре е да се върнем малко в миналото, в което се преплитат хиляди човешки съдби\", пише в предговора на книгата. Събитието се осъществява под патронажа на вицепрезидента на България Илияна Йотова.", "date": "2019.06.12", "title": "Обиколка на света за 270 дни "}
{"url": "https://duma.bg/ivan-yanakov-nyama-po-golyamo-udovolstvie-ot-muzitsiraneto-s-kolegi-n193753", "text": "  - Всяко завръщане е различно - понякога е по лични въпроси, друг път за концерти, понякога е просто ваканция. Без да звуча банално, но всеки път съм много щастлив и с оправено настроение, когато София и Витоша се появят на прозореца на самолета! - По принцип отбягвам \"тематични\" концерти... Понякога действително се концентрирам върху един период или композитор, но обикновено гледам да има баланс в програмата. Но... като се замисля, голямата част от програмата на 14 юни е базирана на други произведения. Оригиналният Сонет по Петрарка е песен на Лист за глас и пиано (да не говорим за самата поема), по-късно преработен от композитора за соло пиано. Същото е и с \"Петрушка\" - клавирната транскрипция на Стравински е базирана на една от най-ярките му творби - едноименния му балет. \"Isoldes Liebestod\" е Листовият клавирен прочит на финалната сцена от Вагнеровата опера \"Тристан и Изолда\", възпяваща една от най-красивите любовни легенди. Даже за сонатата в си минор на Лист се говори, че темите са повлияни от характерите на \"Фауст\" от Гьоте. - Вижте, реалността за днешните музиканти е много по-различна - от настъпването на слушането на музика в интернет и на мобилни устройства, както и т. нар. стрийминг. Не е като преди 20-30 години, когато с разтуптяно сърце влизахме в специализираните музикални магазини, сякаш в концертна зала, и си тръгвахме с поредната \"находка\" на плоча или диск. В днешно време дискове и плочи се продават най-вече като сувенири от музикалното събитие, което току-що сме изживели. Времената са много променящи се за музикантите. Кой знае какво ще бъде след няколко години - концерт в интернет, с виртуална публика? Не смея да вещая, само разсъждавам... - (Смее се.) ...Това е дилемата на съвременния класически музикант - полупразна зала с много образована публика или претъпкана (както често са моите концерти в Азия), но с публика, която не само не знае какво се свири, но и не знае как да се държи... И двете са реалност. Хубаво е да има голяма посещаемост. При непросветена публика често обяснявам по няколко минути за стила и тематиката на програмата ми. Да, мобилните телефони са неприятна модерна реалност. Веднъж в Китай почнаха да ме снимат със светкавици. Просто затворих капака на рояла, станах и напуснах. Бях ги предупредил - в договора бяхме писали, че имам такова право. В големите зали в Европа и Азия има заглушители за мобилни сигнали, така че все по-малко телефони звънят.  - Като натура не обичам еднообразието. Понякога се шегувам, че пианистите сме най-самотните музиканти на сцената. Че даже и не гледаме публиката, защото седим на 90 градуса! Никой друг музикант не би и помислил да свири цял рецитал сам. Няма по-голямо удоволствие от това да се музицира с колеги. Винаги се научава нещо ново, а и общуването с тях помага и в общуването с публиката - нещо изключително важно! - То е фактически по-стара моя мечта, по-стара и от пианото..., но това е за друг разговор. - Навсякъде се чувствам отговорен за това, което представям. Да, интимната атмосфера е възнаграждаваща. Но и в голяма зала само с едно пиано на сцената може да се създаде подобно усещане. - И шестимата (не забравяйте Борис Таслев и Митко Семов!) сме и добри приятели. Не бяхме такива, докато не почнахме да концертираме заедно. Да, усещането заедно на сцена е неземно! Но не и на репетициите, които са винаги много детайлни и дълги. Като се има предвид, че това са наши транскрипции. Много работа пада...  - Много! Като се почне от Ненов, през Пипков, Големинов, Владигеров... от живите - Георги Арнаудов, Добринка Табакова, Георги Минчев. И много други. Изпълнявал съм творби на Владигеров и Табакова в последната година. Искам да опозная повече останалите, които споменах.  - Много обичам архитектурата. Намирам ритъм и хармония в нея, даже е имало сгради, които ми напомнят на музикални творби! Изобразителното изкуство също - редовно крада време да влизам по музеи и галерии, където и да съм. Много ме зареждат! Иначе - обичам природа, плуване, тичане, ходене по планини и каране на джет-ски за адреналинова тръпка. Част от времето си прекарвам в Хонконг, където природата предлага условия за всички тези спортове. - Вторият клавирен концерт на Брамс. Космическа музика!", "date": "2019.06.12", "title": "Иван Янъков:  Няма по-голямо удоволствие  от музицирането с колеги"}
{"url": "https://duma.bg/beleneto-na-kartofi-pomaga-sreshtu-stresa-n193747", "text": "Беленето на картофи, чистенето на тоалетната и съзерцаването на полюшващи се от вятъра дървета противодействат много добре на стреса, пише \"Дейли стар\", позовавайки се на резултатите от допитване, направено във Великобритания. Привидно скучни дейности като плевене, сгъване на изпрани дрехи и рязане на зеленчуци също се оказват отлично средство за разтоварване. Съдейки по резултатите от анкетата, най-популярната дейност срещу стрес, посочена от 36% от участниците, е галенето на куче или котка. Следващите най-разтоварващи занимания са слушането на звуците на пращящ огън (30 на сто) и на дъжд (29%). Анализирайки резултатите от допитването, психоложката Беки Спелман отбелязва: \"Интересно е да установим как редица простички занимания, често смятани за досадни, действат успокояващо и терапевтично. Забавянето на темпото и съсредоточаването върху прости неща са водещи принципи в медитацията на осъзнаването - доказана терапевтична техника срещу стрес и психологически проблеми.\" Допитването показва също, че 86% от британците се чувстват стресирани всекидневно, като най-напрегнати се оказват жителите на Плимут. Стресът е част от всекидневието ни, но сякаш не му обръщаме достатъчно внимание. Така не успяваме да противодействаме и той се натрупва. Ако все още мислите, че успявате да го контролирате, обърнете внимание на следните симптоми, с които тялото подсказва, че е време за промяна в начина на живот. * Чести главоболия. * Повишено желание за пазаруване. * Залитане към хазартни игри. * Мускулни болки и спазми, най-често в областта на шията и гърба. * Замаяност, отпадналост, шум в ушите. * Често зачервяване или изпотяване. * Студени и/или потни ръце или крака. * Сухота в устата или проблеми при преглъщането. * Чести настинки или инфекции.", "date": "2019.06.12", "title": "Беленето на картофи помага срещу стреса"}
{"url": "https://duma.bg/sadat-osvobodi-bivshiya-shef-na-dabch-sreshtu-garantsiya-ot-100-000-lv-n193691", "text": "Апелативният специализиран съд реши да пусне от ареста обвинения за търговия с българско гражданство бивш шеф на Държавната агенция за българите в чужбина (ДАБЧ) Петър Харалампиев. Съдът замени мярката му \"задържане под стража\" на \"парична гаранция\" от 100 000 лв. Адвокатът му Николай Кокинов заяви, че решението на съда е справедливо, защото максималният срок за задържане изтичал след 18 дни. По закон арестът за обвиняемите за тежки умишлени престъпления, които се наказват с по-малко от 15 години затвор, продължава най-много 8 месеца. Във всички останали случаи максималната продължителност на задържането в досъдебната фаза е 2 месеца. Близките на Харалампиев ще събират пари, за да внесат гаранцията и той да излезе от ареста. Eксшефът на ДАБЧ бе обвинен в края на октомври миналата година заедно с още трима души в организирана престъпна група, занимаваща се с търговия на документи за придобиване на българско гражданство. Престъпната схема обслужвала години наред чужденци, които нямали основание да получат българско гражданство. Според разследващите имало доказателства за няколко подкупа, взети от Харалампиев, един от които е от 5000 лв. по конкретна преписка за даване на документ за български произход. Харалампиев получи поста в ДАБЧ като номинация на лидера на ВМРО Красимир Каракачанов. В края на май тази година Специализираният наказателен съд отказа да пусне Харалампиев с мотива, че може да извърши ново престъпление или да повлияе на свидетели.", "date": "2019.06.12", "title": "Съдът освободи бившия шеф на ДАБЧ  срещу гаранция от 100 000 лв. "}
{"url": "https://duma.bg/balakov-prizna-za-lipsa-na-futbolni-kachestva-n193737", "text": "Краси Балъков се чудеше как да се оправдае след загубата от Косово. Селекционерът все пак призна, че на настоящите национали им липсват футболни качества. \"Трябва да признаем, че Косово стоеше в края физически изключително по-добре от нас. Тази тема отдавна се коментира, но ние, селекционерите на България, нищо не можем да направим. Една от причините е физиката, от друга страна, Косово има класни играчи. Нужно е да го признаем, тъй като добре владеят топката и трудно се отнема. Ние се сборихме и не мога да бъда недоволен. На всички ни се искаше да вкараме трети гол, тъй като победата беше задължителна, но в края на мача се видя кой седи по-добре физически. Имахме нашите възможности напред, но концентрацията пада, когато не си добре физически. От 15 г. не сме се класирали на голямо първенство. Не се притеснявам, но не обичаме да губим. Трябва да работим, да търсим начина да излезем от тази ситуация. Във физическо естество страдаме от клубните отбори у нас. Нашите футболисти не играят в топотбори. Те имат 2-3 футболисти, които могат да изиграят още един мач, а при нас това го нямаше. Те си ни биха заслужено\", призна Балъков.", "date": "2019.06.12", "title": "Балъков призна за липса на футболни качества"}
{"url": "https://duma.bg/popeto-razkri-problemite-n193736", "text": "Капитанът на България Ивелин Попов разкри проблемите на националния отбор. Той призна, че всичко идва от клубовете и от желанието на младите играчи. \"Няма да е удачно да говоря за физическото състояние. Колко високи топки взехме отпред в този мач? Разговарях с Кирил Десподов и му казах, че на всеки времето му изтича. Младите трябва да променят мисленето си. Нямаме чувство за единство. Президентът не може да бръкне в главите на младите. Говори се постоянно за подмладяване, а те искат ли? Не може, аз съм на 32 г. и трябва да ходя да им говоря, че 30 минути преди тренировка трябва да са на терена, че час след заниманието пак трябва да са там. Аз ли трябва да го правя това? Пъдар ли съм? Националният отбор не е сиропиталище. И да те викат по задължение, защото си млад. Предните селекционери са споделяли, че един да покаже добро полувреме и ще го поканят за национал. Вината не е във футболния съюз и треньорите, а в играчите и дали имат желание. Уличен футбол няма, школи също. Взимат се на децата пари, за да тренират. Защо направиха тези школи? Синът ми е на 8 г. и тренира в Ростов. Трима треньори има. Тук е и до родителско възпитание. По мое време станахме футболисти, без да даваме пари. Сега родителят инвестира всеки месец по 300-400 лв. на месец. Това е страшно. Надявам се 5-6-годишните деца да успеят да изкоренят тази простащина. Трябва чувство за единство. Нашият народ винаги е бил мачкан, бутан, ръган и винаги сме оцелявали. Надявам се да не станем абсолютен аутсайдер, защото тогава ще стане страшно\", обяви Попето.", "date": "2019.06.12", "title": "Попето разкри проблемите"}
{"url": "https://duma.bg/muzey-na-tatuirovkata-pravyat-v-universiada-n193743", "text": "Фестивалът за бодиарт изкуство се завръща с 14-ото си поредно издание на 15 и 16 юни, от 11 до 20 ч., в зала \"Универсиада\", където ще бъде изграден и първият в страната ни Музей на татуировките. Гостите на събитието ще научат значението на рисунките по тялото за древните култури и еволюцията им до днес. Шеф Петър Михалчев се включва във фестивала, като един от най-татуираните готвачи в България. Водещ на фестивала ще бъде родната звезда от Хари Потър Станислав Яневски. Специален гост ще е световноизвестният македонски татуист Горан Мичич. Почитателите на бодиарт изкуството ще имат шанса да се срещнат на живо с български и чужди студиа и техните произведения, стилове и техники. Измежду работата на неуморимите машинки на тату артистите фестивалът ще предложи разнообразна програма и през двата дни.", "date": "2019.06.12", "title": "Музей на татуировката правят в \"Универсиада\""}
{"url": "https://duma.bg/balgariya-na-danoto-n193738", "text": "България реално се прости с надеждите за Евро 2020 още преди да бъдат преполовени квалификациите. В мач от IV кръг на група А футболистите на Краси Балъков бяха посрамени и загубиха от гостуващия Косово с 2:3. Така \"лъвовете\" останаха с 2 т. и се свлякоха на дъното на класирането. До края те имат още шест мача, но два от тях са срещу суперфаворита Англия, така че шансовете за класиране вече са илюзорни. За финалите отиват първите два тима. А те за тях няма как да се класират, защото досега нашите не записаха нито една победа. Пред около 6000 души на Националния стадион Косово имаше огромно превъзходство в притежанието на топката (61%) и отправи близо три пъти повече удари (17 срещу 6). Гостите успяха без проблеми да надиграят българите по всички показатели, а феновете им, които наброяваха към 1000 души, нееднократно надвикваха нашите. Най-големият проблем обаче не е загубата, а в отстъпването във физически и технически аспект. Към това може да се прибави и липсата на желание в младоците. Единствено 22-годишният Кристиан Димитров се включи на ниво след почивката, когато замени трагичния Васил Божиков. На \"Васил Левски\" точни бяха капитанът Ивелин Попов (43) и именно Димитров (55), но бойките косовари пронизаха Ники Михайлов чрез Милот Рашица (14), Ведад Муричи (64) и Елбасан Рашани (90+2). Така Косово 14-и пореден мач е без загуба и вече мечтае за първи финали в историята си. България пък не успя да спечели за седми пореден път. Началото беше тежко за нашите, които от първите минути бяха пресирани от съперника. Резултатът не закъсня и гостите поведоха след детинска грешка на Страхил Попов. В ситуацията благоевградчанинът странно опита да изчисти с пета топката зад гърба си, но не успя и подари кълбото на Рашица, който прониза Михайлов от няколко метра. В края на полувремето щастливо Попов изравни. Съдията Мадс Кристоферсен пусна авантаж, след като Галин Иванов беше фаулиран, Попето напредна и от границата на наказателното поле матира стража на гостите Ариянет Мурич. \"Лъвовете\" изиграха силни първи 20 минути на втората част. В 55-ата минута с дебютния си гол за България резервата Кристиан Димитров донесе домакинския обрат. Защитникът на Ботев Пд се разписа с глава след центриране от корнер на съотборника си Тодор Неделев. И вместо да се вдигнат и да вкарат трети гол, \"трикольорите\" допуснаха нов. Антон Недялков и Михайлов увиснаха след центриране отляво и Ведад Муричи изравни. Голът сломи домакините, които до края на мача не направиха почти нищо. В добавеното време Елбасан Рашани донесе трите точки на косоварите. След центриране отляво нападателят се пребори за позиция с Иван Горанов и без проблеми се разписа, за да оформи резултата. Преди това косоварите профукаха още 2-3 чисти положения.", "date": "2019.06.12", "title": "България на дъното"}
{"url": "https://duma.bg/tay-day-stana-moden-shedovar-n193744", "text": "Принтът тай-дай е сред предпочитаните тенденции в последните месеци и се превърна в истински моден шедьовър. Много знаменитости са забелязани с тениски, рокли, ризи, дънкови облекла и потници в такъв стил. Всъщност техниката тай-дай означава ръчно боядисване в няколко цвята. Дрехите стават на петна, цветовете преливат един в друг и облеклата приличат на шарените великденски яйца. Всеки обаче може да пробва да направи сам подобен тоалет. Достатъчно е да вземете една бяла памучна тениска и с помощта на цветни бои и различни усуквания да я превърнете в моден хит. Използвайте много цветове, препоръчват експерти. Ако не искате да си цапате ръцете, но все пак този стил ви харесва, много дизайнери правят тениски, които имитират тай-дай. Такива дрехи бяха популярни и през 90-те години.", "date": "2019.06.12", "title": "Тай-дай стана моден шедьовър"}
{"url": "https://duma.bg/fandakova-otryaza-tsska-sf-za-nov-stadion-n193741", "text": "Кметът на София Йорданка Фандъкова отряза ЦСКА-Сф за нов стадион. \"Червените\" искат напълно да разрушат  \"Българска армия\" и да изградят нова арена. За тази цел те вече показаха на официалния си сайт три проекта. В края на мандата си обаче Фандъкова прикани \"червените\" да представят плановете си за съоръжението. \"Няма да допуснем разширяване на двата стадиона в Борисовата градина, категорични сме\", сподели Фандъкова. Конфликтната точка е, че от клуба на Гриша Ганчев искат да изградят чисто нов стадион, но решението на общината е да не допуска ново строителство в парка. \"Проектът в момента е в начална фаза на обсъждане. Имам забележки, които съм заявила. Самият архитект Ковачев публично заяви, че приема голяма част от тях и ще промени проекта. Сега предстои обсъждането. До 19 юни се приемат предложения от всички. На 26 юни те ще бъдат представени отново\", обясни Фандъкова. Един от големите проблеми се оказват паркоместата, които в момента не са налични.", "date": "2019.06.12", "title": " Фандъкова отряза ЦСКА-Сф за нов стадион"}
{"url": "https://duma.bg/ludogorets-goni-evrogrupi-n193742", "text": "Лудогорец ще гони нов европробив. Треньорът Стойчо Стоев обяви, че целта им е да влязат в групите на Шампионската лига или на Лига Европа. Той смята, че шансовете им са добри с привличането на израелеца Дан Битон и конгоанеца Мавис Чибота. Стоев обяви на първата си пресконференция, че дуото има качествата да вдигне нивото. Лудогорец ще се готви в \"Царско село\" до събота, след което заминава на лагер в Австрия. \"Видя се пролетта, че имаме нужда от освежаване, от нови имена. Немалка част от настоящите състезатели ще останат. За да успеем в Европа, трябва да сме малко попроменени, ще ни бъде доста трудно. На мен включително. За нови състезатели имаме разговори с още няколко човека. Надявам се да се осъществят като трансфери. Малко или много се опитваме да правим състав с играчите, които имаме, и с новите. Като бройка не знам каква ще е. Задачата, която сме си поставили, е влизане в групи. Като треньор не мога да си представя да кажем, че обновяваме отбора и да си гледаме нашия шампионат. Той трябва да върви успоредно с Европа. Няма как да съм спокоен. Предполагам, че и Гуардиола не е спокоен въпреки постиженията му. Всеки наставник има тревоги как ще изглежда отборът му. Лудогорец имаше нужда от промяна. Може да не е радикална, но бе нужна. Надявам се Чибота и Битон бързо да се адаптират. Те имат нужните качества да развият отбора в позитивна светлина\", каза Стоев. \"Имаше твърдения, че нашите собственици са се дистанцирали от клуба, но няма такова нещо. Братя Домусчиеви са изключително близко до отбора. В момента просто разширяват бизнеса си и е нормално да не могат да бъдат постоянно около тима. За това ние като оперативно ръководство сме тук. Няма нещо, което да не са осигурили от нещата, които сме поискали. Ако Лудогорец не върви напред, то е поради човешкия фактор, а не заради липса на някакви условия\", каза изпълнителният директор Ангел Петричев. В същото време \"орлите\" окончателно изпуснаха без пари най-скъпия си играч Натанаел Пимиента. Договорът на бразилеца изтича в края на месеца и няма да бъде подновен. Такова е желанието на играча още от пролетта. Натанаел е оценяван на около 4 млн. евро. Той е пред договор с турския Бешикташ.", "date": "2019.06.12", "title": "Лудогорец гони еврогрупи   "}
{"url": "https://duma.bg/rezultati-n193734", "text": "IV кръг Група А: България - Косово 2:3 0:1 Рашица (14) 1:1 Попов (43) 2:1 К. Димитров (55) 2:2 Муричи (64) 2:3 Рашани (90+2); Чехия - Черна гора 3:0 1:0 Янкто (18-авт) 2:0 Копитович (49) 3:0 Шик (82-д). 1. Англия 2 2 0 0 10:1 6 2. Чехия 3 2 0 1 5:6 6 3. Косово 3 1 2 0 5:4 5 4. Черна гора 4 0 2 2 3:10 2 5. БЪЛГАРИЯ 4 0 2 2 5:7 2 V кръг: 7.09: Косово - Чехия; Англия - България. Група В: Украйна - Люксембург 1:0; Сърбия - Литва 4:1. 1. Украйна 10 т. 2. Люксембург 4 3. Сърбия 4 4. Португалия 2 5. Литва 1. V кръг: 7.09: Литва - Украйна; Сърбия - Португалия.  Група D: Дания - Грузия 5:1; Ирландия - Гибралтар 2:0. 1. Ирландия 10 2. Дания 5 3. Швейцария 4 4. Грузия 3 5. Гибралтар 0. V кръг: 5.09: Гибралтар - Дания; Ирландия - Швейцария. Група F: Испания - Швеция 3:0; Малта - Румъния 0:4; Фарьорски острови - Норвегия 0:2. 1. Испания 12 2. Румъния 7 3. Швеция 7 4. Норвегия 5 5. Малта 3 6. Фар. о-ви 0. V кръг: 5.09: Фар. о-ви - Швеция; Норвегия - Малта; Румъния - Испания.   Група G: С. Македония - Австрия 1:4; Латвия - Словения 0:5; Полша - Израел 4:0. 1. Полша 12 2. Израел 7 3. Австрия 6 4. Словения 5 5. С. Македония 4 6. Латвия 0. V кръг: 5.09: Израел - С. Македония; 6.09: Австрия - Латвия; Словения - Полша.", "date": "2019.06.12", "title": "Резултати "}
{"url": "https://duma.bg/nakazvat-modelka-za-razgolena-roklya-n193745", "text": "Виетнамска моделка, която беше облечена с твърде откровена рокля на филмовия фестивал в Кан, може да отнесе солена глоба и наказание, съобщи \"Спутник нюз\". Причината за тези мерки е в нарушаването на законите за приличие - нищо, че тоалетът е бил носен на 9000 километра от Ханой. Да се показва разголена плът на червения килим не е нещо ново, но моделката и дизайнерка Нгок Трин е разследвана от властите в страната си заради \"скандална визия\". \"Тя не е творец, който страната ни е изпратила на това събитие. Нейното облекло е неподходящо, обидно и предизвика общественото недоволство\", заяви по време на парламентарно заседание министърът на културата, спорта и туризма на Виетнам - Нгуен Нгок Тиен. Дизайнерката, която е играла във филма \"Кралицата на бикините\", не обърна внимание на критиците си. Вместо това Нгок Трин заяви, че е получила много похвали за тоалета си, и беше категорична: \"Няма да обръщам внимание на това, защото се чувствах уникално в роклята, направила добро впечатление в Кан.\"", "date": "2019.06.12", "title": "Наказват моделка  за разголена рокля"}
{"url": "https://duma.bg/lechkov-ne-vizhda-vina-v-bfs-n193735", "text": "Отговорникът за националните отбори Йордан Лечков не вижда вина в БФС. Вицепрезидентът на футболната ни централа не смята, че шефовете като него носят отговорност за нивото на футбола у нас и за ужасяващите резултати в последното десетилетие. Лечков е част от ръководството начело с Борислав Михайлов вече 15 години. \"Колко от титулярите на Косово играят в чужбина, играят всеки мач, всеки ден тренират? Аз не търся вина в никого. Вече 10 г. говоря едно и също. Българският футбол не зависи само от ръководството на футболния съюз. Това са футболни клубове, вътрешно първенство. Не е роля на футболния съюз да изкарва футболисти. Това е ежедневна работа на клубовете, те са частни. Няма как да се получи, ако не се промени целият тренировъчен процес. Досега БФС е дал възможност на всеки треньор и всеки, който си тръгне от националния отбор, се изкачва с едно стъпало нагоре. Писна ми аз да нося само негативи. Дали сме възможност на всеки да развие философията си, да си вика футболистите. В Косово, които ни надиграха категорично, тяхната федерация не е седнала да казва как да играят\", защити се Лечков. Боби Михайлов пък умело избяга от среща с журналистите. Той слезе директно от централната трибуна на пистата, където дойде да го посрещне джипът му и да го изведе от стадиона.", "date": "2019.06.12", "title": "Лечков не вижда вина в БФС"}
{"url": "https://duma.bg/rusnak-othapa-ezika-na-mechka-n193746", "text": "Руснак, който бил изненадващо нападнат от мечка, успял да я пребори, като й отхапал езика, пише РИА Новости. Инцидентът се случил на 2 юни, когато 29-годишният Николай Игрит тръгнал с приятели да събира еленови рога в природния резерват \"Хутински\" в Република Тива. Мъжете се разпръснали из гората, когато младежът бил нападнат от мечка. Той започнал да вика, за да изплаши животното, но то тръгнало да го хапе по лицето. По време на схватката Николай успял да отхапе езика на мечката, тя се изплашила от ненадейната атака и избягала. Пострадалият бил откаран в болницата в Кизила. На него и на приятелите им били съставени актове за палене на огньове на неразрешени места.", "date": "2019.06.12", "title": "Руснак отхапа езика на мечка"}
{"url": "https://duma.bg/sokolov-pak-shte-igrae-za-balgariya-n193739", "text": "Цветан Соколов се връща да играе за националния ни отбор по волейбол. Дупничанинът влиза в групата за мачовете от III кръг на Лигата на нациите във Варна от петък до неделя срещу Австралия, Япония и Италия. Селекционерът Силвано Пранди вкара в групата още Теодор Тодоров, Владислав Иванов и Мартин Атанасов. Соколов не игра 2018 г. заради операция в дясното рамо. Диагоналът е пределно мотивиран за успехи с националния тим след изключителния си сезон на клубно ниво. Преди месец Соколов спечели Шампионската лига с Кучине Лубе Чивитанова, след като детронира бъдещия си отбор Зенит Казан, ставайки и най-резултатен във финала. Малко преди това Соколов стана и шампион на Италия. \"В Лигата на нациите искаме да постигнем добри резултати и да придадем облик на отбора за най-голямата ни цел - олимпийската квалификация през август\", заяви Пранди.", "date": "2019.06.12", "title": "Соколов пак ще играе за България"}
{"url": "https://duma.bg/kraev-otkazva-da-se-vrashta-v-levski-n193740", "text": "Божидар Краев отказва да се връща в Левски. 22-годишният врачанин има договор с Мидтиланд за още 3 г. и иска да се пребори за титулярно място в датския тим. На този етап не е сигурно дали скандинавският клуб е склонен да дава повече шансове на българина, като е твърде вероятно да го преотстъпи на друг отбор от местната лига. Талантливият играч записа 14 мача и не се разписа нито веднъж през изминалата кампания, след като в дебютния си сезон изигра 22 двубоя и вкара 5 гола.", "date": "2019.06.12", "title": "Краев отказва да се връща в Левски"}
