{"url": "http://duma.bg/node/157807", "text": "Безобразно \"творческо\" решение в ремонтирания за българското европредседателство Национален дворец на културата предизвика вълна от обществено възмущение. Телевизионен екран бе спуснат върху известния стенопис \"Човекът и мира\" на покойния художник Йоан Левиев в ремонтираната зала 8. За гафа се разбра в понеделник, докато министрите Лиляна Павлова и Боил Банов показваха на журналисти лъскавия ремонт на двореца, глътнал 45 млн. лв. Тогава Банов се похвали, че Министерството на културата се е погрижило за реставрацията на над 80 художествени творби, сред които и стенописа на Левиев. \nТворци и обществени личности начело с дъщерята на художника Йоана Левиева-Сойър, се притесниха, че плазменият екран може да увреди произведението на изкуството. \"Моля всичките си приятели да ми помогнат да поправим веднага това въпиющо безобразие! Не знам да има друг стенопис в НДК, на който по време на българското председателство на ЕС да е монтиран екран! Фреското на баща ми, Йоан Левиев, е истински шедьовър, изпълнен в традициите на най-добрите български и световни майстори. Видях снимката току-що и имах чувството, че се задушавам! Този екран трябва да бъде свален веднага, а ако има увреждане по произведението, да бъде поправено!\", написа дъщерята на художника в социалните мрежи. \nПо-късно вчера от управата на НДК написаха във фейсбук страницата си, че са провели разговор с Левиева, който протекъл в \"приятелски тон\". Оттам увериха, че съоръжението не е увредило стенописа \"Човекът и мирът\" и че е поставено временно \"за тестване\". \"Екранът е позициониран на 10 см пред произведението на изкуството и по никакъв начин не го уврежда. Окончателното място на този екран по време на срещите и заседанията от програмата на председателството предстои да се уточни и той по никакъв начин няма да остане на същото място\", твърди ръководството на НДК. Министерството на културата и управленският екип на НДК твърдо вярват, че произведенията на изкуството превръщат двореца в уникален културно-конгресен център в Европа и държат произведенията на изкуството в НДК да бъдат показани по време на Българското председателство на Съвета на ЕС в пълния им блясък, декларираха от НДК след скандала. \nНяма по-голям срам от това да не цениш собственото си културно наследство, заяви столичният общински съветник от \"БСП Лява България\" Николай Николов. На семинар на СОС в Правец той попита за скандала с екрана министър Лиляна Павлова. \"С кмета Йорданка Фандъкова ни обясняваха колко е важно опазването на културното наследство на фона на екрана, който внезапно се появи върху един от шедьоврите в НДК. Скандално безотговорно отношение. Лиляна Павлова се зарече да не се повтаря това безумие по време на европредседателството. Надявам се да спази обещанието, за да не станем за посмешище в Европа\", добави Николов.     \n", "date": "2017.12.20", "title": "Провесиха екран върху стенопис на Йоан Левиев в НДК  "}
{"url": "http://duma.bg/node/157791", "text": "София ще си избере свой цвят през следващата година. Така столицата ще се нареди до градове като Лондон и Париж например, а всички стълбове, светофари, кошчета, пейки и други елементи на градската среда ще са боядисани в него. Това съобщи главният архитект на София Здравко Здравков на семинар за бюджета за 2018 на столицата. Експерти ще изберат унифицирания цвят. \nДогодина ще се проведат и няколко конкурса, които ще определят облика на знакови места в столицата. Това са площад \"Света Неделя\", който ще бъде свързан с Градската градина и ларгото с пешеходна зона, както и площадът пред Централната гара. \nПредстои да се обяви конкурс за мемориала на Първи и Шести Софийски пехотен полк пред НДК около възстановения Войнишки лъв. През 2018 г. трябва да тръгне и конкурсът за \"Зона 3\" в центъра на София - в нея влизат Градската градина, площад \"Александър Първи\", част от бул. \"Цар Освободител\" и пространството около Руската църква.   \n", "date": "2017.12.20", "title": " София си избира цвят догодина"}
{"url": "http://duma.bg/node/157792", "text": "Кметът на община Свищов Генчо Генчев от БСП е удостоен с наградата на Съюза на българските учители \"Най-добър социален партньор - кмет за 2017 г.\", съобщиха за ДУМА от общинската администрация. Наградата е в знак на признателност за конструктивно и социално партниране за миналата година. \nГенчев получи признание още през втората година от управлението си за усилията, които полага за активно и ползотворно сътрудничество с ръководствата и синдикалните организации в учебните заведения, вследствие на далновидна политика на общината, за която образованието е приоритет и ще остане такъв и в бъдеще. Бяха отчетени усилията на администрацията за подобряване на инфраструктурата, сградния фонд и материалната база на детските градини и училищата, квалификация на учителите, сигурността на децата и развитието на техните личностни качества и заложби.  \nТова, което ни прави силни, е мотивацията, с която работим, така че в системата на образованието всичко да е спокойно и без сътресения, каза при награждаването Генчев. Отличието му връчи Пламен Димитров, президент на КНСБ. На специалната церемония в парк-хотел \"Москва\" в София присъстваха министърът на образованието Красимир Вълчев, генералният секретар на Европейската комисия по образование Мартин Ромер, десетки представители на държавни институции, социални партньори, съмишленици, приятели и гости от цялата страна. \n    \n", "date": "2017.12.20", "title": " Кметът на Свищов с награда от СБУ за най-добър социален партньор"}
{"url": "http://duma.bg/node/157793", "text": "Правителството ще отпусне 15 млн. лева допълнително на МОН за 2018 г., с които да бъде увеличена субсидията на БАН, като срещу това  учените трябва да се откажат от обявените протестни действия по време на европредседателството. Това съобщи министър Красимир Вълчев след среща с Бойко Борисов, която бе поискана в началото на декември от Общото  събрание на БАН като едно от действията в серията протести на академията. След като преди дни представители на ОС обявиха, че нямат отговор от Борисов и продължават с протестите, включително по време на европредседателството, срещата се състоя вчера. \nДопълнителните 15 млн. лв. ще бъдат за сметка на планираните в централния бюджет 65 млн. лв. разходи за изследвания, които не се знае как ще се харчат. По време на дебатите за бюджета лявата депутатка Анелия Клисарова предложи точно това - да се дадат още 15 млн. лв. за БАН, като се вземат от 65-те милиона, но предложението бе отхвърлено категорично от мнозинството в НС.  \nСпоред председателя на ОС на БАН проф. Евелина Славчева пред учените ще бъдат докладвани постигнатите резултати в срещата с Борисов и вероятно ОС ще прекрати замислената серия от протести. В неделя представители на ОС, определени с негово решение, представиха пред журналисти програма за протести по време на българското председателство на Съвета на ЕС. Те настояха за целево финансиране от 38 млн. лв., за да бъдат спазени законовите изисквания, които от години се нарушават, и за да се изравнят заплатите в БАН с тези в другите системи на МОН. Освен това учените поискаха стипендията на докторантите да бъде увеличена не на 500 лв., както предвижда МС, а на 765 лв., като се спази съотношението спрямо минималната заплата от 2009 г. Според законите и националните стратегии, държавата трябва да отпуска допълнителни пари за звената, оценени като водещи в науката, а такива са всички институти на БАН според одит на МОН. \nУчените предвиждаха да уведомят председателите на Европарламента и ЕК и еврокомисаря по науката за унизителното отношение към учените. Сега средната заплата в БАН е 755 лв. - с 300 лв. под средната за страната и почти наполовина по-ниска от средната за София. Учените планираха да сезират омбудсмана за дискриминация по месторабота, тъй като законовите правила за заплатите за еднакви академични длъжности са еднакви за вузовете и БАН, но в академията те са в пъти по-ниски заради недофинансирането. Това, което БАН ще получи за 2018 г., е необходимият екзистенц-минимум за нейното съществуване, който бе утвърден и от Настоятелството на БАН, като в него членове са министър Томислав Дончев и шефът на кабинета на Борисов Румяна Бъчварова. Въпреки това, МС и мнозинството в НС отказаха да гласуват този минимум.  \nПредседателят на БАН акад. Юлиан Ревалски, който от дни е в отпуск, съобщи след срещата с премиера, че допълнителните 15 млн. лв. няма да са нито само за заплати, нито само за издръжка, а ще се разпределят на база на постигнати резултати през изминалата година. Според финансовите правила на БАН, разпределението на бюджета  между институтите е диференцирано според резултатите, но отпуснатата с бюджет 2018 субсидия означава да се разпределя мизерията. \n\"За докторантите се разбрахме с министър Вълчев и с премиера в първите месеци на 2018 г. те да бъдат преразгледани и на базата на ясни критерии да бъдат увеличени, добави Ревалски. Според Закона за висшето образование, докторантските стипендии се отпускат на вузовете и институтите целево по научни направления, други критерии не са предвидени.   \n", "date": "2017.12.20", "title": "Борисов спря протеста на БАН с 15 млн. лв.  "}
{"url": "http://duma.bg/node/157794", "text": "Изпълнителната агенция на \"Автомобилната администрация\" е предложила на регионалния шеф на ДАИ в Пазарджик Владимир Добрев да напусне доброволно, в противен случай ще бъде уволнен. Той трябва да вземе решение до 15 януари. Причината от София да искат отстраняването на пазарджишкия шеф на автомобилната администрация e, защото е завел подчинените си на посещение в затвора като мярка срещу корупцията. Визитата в зандана станала през юни. Една от служителките му обаче подала доклад до началствата в София и автомобилният шеф бил наказан дисциплинарно - с понижение в длъжност за 6 месеца. На 13 декември Административният съд в Пазарджик отмени заповедта за наказанието и осъди ИА \"Автомобилна администрация\" да му плати 500 лв. съдебни разноски по делото. Решението може да се обжалва пред по-горна инстанция. \n\"Ако искам, ще се уволня на 15 януари за това, защото имам предложение, на което трябва да отговоря, че съм съгласен по взаимно съгласие, с обезщетение от Изпълнителната агенция, да бъда освободен от работа. Те ми предлагат да ми дадат шест заплати и да си ходя по взаимно съгласие, но още не съм приел и ако нещо ме ядосат, може и да не приема. Ако ме уволнят, ще ги съдя\", обясни Добрев. Все пак има вариант да напусне и да се върне към адвокатското поприще или да се занимава с недвижими имоти. \nДобрев е категоричен, че превантивното вкарване на подчинените му в затвора е правилно решение. \"Моите действия са правилни. Затова съм обжалвал заповедта, с която са ме наказали за това, че съм завел моите служители в затвора и бих го направил пак\", отсече Добрев.   \n", "date": "2017.12.20", "title": "Гонят шефа на ДАИ в Пазарджик, защото заведе служителите си в затвора"}
{"url": "http://duma.bg/node/157795", "text": "В София най-привлекателни за крадците са южните квартали. Смята се, че там има по-богати хора, заяви Николай Нотов, началник сектор \"Престъпления срещу собствеността\" в Столичната полиция. Домовите кражби са сред най-често срещаните престъпления у нас. \nПо четвърт милион на месец са загубите на хората от подобни престъпления, при това от удари само в София, показва статистиката на МВР за извършените обири от последните години. Според данните само на месец в София се разбиват над 200 жилища, като открадната техника, злато и пари са на стойност за над 250 хил. лева. Повечето задигнати вещи се продават по интернет няколко месеца след удара. Други се озовават в заложните къщи. \nЗа празниците от полицията очакват крадците да атакуват повече домове заради пътуванията на собствениците им. Според полицаите най-важното е хората да не държат пари и ценности вкъщи, да не афишират заминаването си, да намерят съсед, който да наглежда жилището им. Една от най-изпитаните практики на крадците е да наблюдават социалните мрежи за хора, които се хвалят, че не са у дома.   \n", "date": "2017.12.20", "title": "В София обират най-често южните квартали"}
{"url": "http://duma.bg/node/157796", "text": "Общинските съветници гласуваха в Бургас да се обособи и зелена зона за платено паркиране. Тя ще обхваща района на Морската градина - от ул \"Адам Мицкевич\" до \"Константин Величков\", ще работи през летните месеци, както и събота и неделя от 11 до 20 ч. Така ще се регулира паркирането в района, мотивират се от общинската администрация. \nДУМА припомня, че преди дни община Пловдив обяви, че цената за едночасов престой в синята зона в града ще бъде увеличена от 1,50 лв на 2 лв. Новият ценоразпис ще влезе в сила от април 2018 г. Като причина за увеличението се посочват мерките, които общинската администрация предприема за по-чист въздух. Те включват и запазване на цената от 1 лв. на билета за градския транспорт, както и увеличаване на курсовете на автобусите, за което вече общинарите  заделиха в бюджета 1 млн. лева. \nВ София пък ще се паркира безплатно в осем от предпразничните и празнични дни около Коледа и Нова година - 23, 25, 26, 27 и 30 декември.   \n", "date": "2017.12.20", "title": "Бургас въвежда зелена зона през лятото и почивните дни"}
{"url": "http://duma.bg/node/157797", "text": "Министерството на отбраната отложи с два дни преговорите за договора за поддръжката на 15-те изтребителя МиГ-29. Причината е жалба от 6 декември срещу решението на МО за откриване на процедурата, става ясно от сайта за обществени поръчки на министерството. От ведомството на Красимир Каракачанов засега не посочват кой е обжалвал процедурата и как забавянето ще се отрази на летателната подготовка на военните ни пилоти. \nВоенното министерство отправи покана за сключване на рамково споразумение за ремонта на старите съветски самолети само към производителя им РСК \"МиГ\", който единствен има права за поправка на тази техника. Стойността на поръчката e 81,2 млн. лв. Мотивите са, че България има нужда от основния си изтребител за изпълняване на задачата за охрана на въздушното пространство, но са нужни и повече машини, с които да се извършват тренировките на пилотите. \nМинистерството обяснява, че експлоатацията на машините е възможна до 2029 г., но редица системи и агрегати имат по-малък ресурс. През последния месец правителството отпусна пореден транш от 19 млн. лв. за ремонта на изтребителите.   \n", "date": "2017.12.20", "title": "И ремонтът на МиГ-овете под въпрос заради обжалване на поръчката"}
{"url": "http://duma.bg/node/157798", "text": "През настоящата учебна година над 314 000 ученици от I до XII клас са ангажирани с допълнителни занимания по най-големия проект на Министерството на образованието и науката \"Твоят час\". В него участват 2189 училища. Повече от 242 000 ученици са участващите в извънкласни дейности за занимания по интереси, а около 100 000 посещават групите за преодоляване на обучителни затруднения. Най-желаните занимания от учениците са в областите \"Изкуства и култура\", \"Спорт\", \"Наука, техника и технологии\", \"Програмиране, дигитални умения, креативност и иновативно мислене\" и \"Гражданско образование\". Извънкласните дейности се провеждат от 24 178 ръководители. Планираните часове за работа на групите за обучителни затруднения за учебната година са над 918 000 часа, а тези за занимания по интереси - повече от 1 милион часа. \n\"Твоят час\" е финансиран от Оперативната програма \"Наука и образование за интелигентен растеж\" 2014-2020 г., съфинансирана от Европейския фонд за регионално развитие и Европейския социален фонд.  \n    \n", "date": "2017.12.20", "title": "Над 314 000 ученици в проекта \"Твоят час\""}
{"url": "http://duma.bg/node/157799", "text": "Преговорите между ръководството на МВР и синдикатите за пореден път не постигнаха резултат. Униформените така и не получиха реални предложения за увеличение на заплатите и по-добри условия на труд и затова ще продължат да са в протестна готовност. Валентин Попов от Синдикалната организация на служителите, работещи в МВР (СФСМВР), обяви, че полицаи ще протестират около КПП-та в навечерието на Коледа. Служителите на МВР ще са преди зоната за контрол и няма да се пречи на трафика, няма и да се затруднява работата на граничарите, увери Попов. Протести на 22 декември - празника на Гранична полиция, ще има в Елхово, Варна, Русе, Сливен, както и на пунктовете - Дуранкулак, Кулата, Илинден, Станке Лисичково и Стрезимировци. \nПолицаите продължават да настояват за увеличение на заплатите със задна дата и за изготвянето на нов Закон за МВР. Имат право да протестират, прозря най-сетне Радев и допълни, че след като има протест, значи има проблем. Министърът увери, че се опитвал да намери решение, но \"такива са възможностите на държавата\". Той подчерта, че МВР е най-големият работодател. \n\"Моята оценка е, че ние работихме добре със синдикатите. Започнахме буквално с фалстарт - аз очаквах друг разговор със синдикатите в тая зала. Не се получи точно така, но постепенно ми се струва, че успяхме да направим така, че за всички в Министерството на отбраната да бъде по-добре\", направи лапсус министърът, но отчете, че вече все по рядко бъркал МВР с МО. Радев си пожела следващият професионален празник на МВР догодина да мине без демонстрации на недоволни служители. По думите му общественото одобрение към вътрешното министерство расте и докато преди години е било около 30%, сега достига до 46 процента. Може да стигнем 50-те процента на г-н  Цветан Цветанов, тогава е бил толкова, изненадващо се изцепи гербаджията. \nВ опит да омилостиви униформените, Радев обяви, че е издействал 13-а заплата от 480 лв. на човек, каквато не е била давана от години в МВР. Министърът подписа и нов колективен трудов договор със синдикатите, документът гарантира продължаване на социалните преговори и правото на синдикална защита на подчинените му. \n    \n", "date": "2017.12.20", "title": "Полицаите продължават с протестите въпреки новия колективен договор  "}
{"url": "http://duma.bg/node/157800", "text": "\"Отстрани се вижда, че НЗОК оперативно се управлява от зам.-министър Жени Начева. Това не е редно, но отчасти вероятно е предизвикано от това, че проф. Плочев трудно може да се справи с управлението на касата\". Това коментира вчера освободеният преди дни подуправител на НЗОК Димитър Петров. Според него управителят на институцията няма достатъчно опит и квалификация и дори не познава терминологията. Освен това координацията на администрацията в НЗОК е \"на почти нулево ниво\", смята Петров. Той даде пример с Националния рамков договор, който е много тежък процес, а координацията по него била \"доникъде\", и предвиди отново проблеми и скандали. Междувременно от БЛС съобщиха, че преговорите за новия рамков договор за 2018 г. са пред провал. Причината според БЛС е липса на ангажираност от страна на Надзорния съвет и на управителя на касата.  \nАвторите на идеята за мораториума върху новите молекули са шефката на лекарствената дирекция в НЗОК д-р Галя Кондева, сегашната зам. здравна министърка Жени Начева и проф. Камен Плочев, каза Петров. ДУМА припомня, че според протокола от заседание на Надзорния съвет на НЗОК от 25 октомври, предложението касата да не плаща за нови молекули е от тогавашния председател на надзора и настоящ здравен министър Кирил Ананиев.  \nПетров заяви, че поне 4 от 22 иновативни терапии са по-евтини от прилаганите в момента. Петров нарече \"нов потенциален автогол, който се бута на министъра и правителството и то от същите хора\", е комисията, която ще прави МЗ, за да решава как да се действа в конкретни случаи. \n    \n", "date": "2017.12.20", "title": "В НЗОК цари хаос, твърди бивш подуправител"}
{"url": "http://duma.bg/node/157789", "text": "Три месеца след като бе ремонтиран, подлезът при Окръжна болница в София протече. Асансьорите, които бяха поставени, все още не работят, защото се пълнят с вода. \"Сутрин изхвърлям по 4-5 кофи вода. Тече дори от лампата в магазина\", заяви магазинерка. \nПодавани са много сигнали, но от общината отговарят, че са безсилни. Подлезът е единственият вариант да се премине под бул. \"Цариградско шосе\", но за хората с двигателни проблеми се оказва допълнителна трудност. Според търговците, един от асансьорите пропаднал след ремонта. Същите асансьори се инсталират и в подлеза при хотел \"Плиска\", но все още не са пуснати в експлоатация. Според Васил Начевски от дирекция \"Транспортна инфраструктура\" в Столичната община течът в подлеза е причинен от инсталационен колектор на \"Топлофикация\", който аварира миналата зима. \"Цялата вода от него се изтегли в тази зона, тъй като е най-ниската част. Не е предвидено аварийно отводняване. Такова е изградено на колелото на 4 километър\", обясниха представители на общината.     \n", "date": "2017.12.20", "title": "Протече ремонтиран столичен подлез"}
{"url": "http://duma.bg/node/157790", "text": "Повече от три тона трайни хранителни продукти, перилни и почистващи препарати събраха в Русе за приютите на отец Иван в Нови Хан и в Якимово. Това съобщи в крайдунавския град Радослав Станчев, който заедно със съпругата си Силвия е организатор на благотворителната инициатива. Помощите са събирани в продължение на около две седмици, като в акцията се включиха и близо 200 ученици от основното училище \"Любен Каравелов\" в Русе. Около 150 кг са перилните и почистващите препарати. Дарението включва домакинска посуда и топли дрехи. Станчев обясни, че заедно със съпругата си са организирали акция и миналата година. Тогава са били събрани около 1,5 тона хранителни продукти.    \n", "date": "2017.12.20", "title": "В Русе събраха 3 тона храна за приютите на отец Иван"}
{"url": "http://duma.bg/node/157745", "text": "Американски учени предупреждават за потенциалния риск от рак и безплодие, на които ни подлагат смартфоните. Получените досега данни предизвикват опасения, твърдят специалистите от Департамента по здравеопазване в Калифорния. За да се намалят до минимум възможните негативни последствия, изследователите препоръчват, когато не се ползват, смартфоните да се държат далеч от тялото на разстояние от един метър и повече. \nНегативното отражение на мобилните телефони върху нервната система и психиката също е сред проблемите, които създават новите технологии. \nОще преди години спeциaлнo пpoyчвaнe, нaпpaвeнo oт Унивepcитeтa \"Дepби\", ycтaнoви, чe 13% oт xopaтa ca пpиcтpacтeни към cвoитe cмapтфoни. Te пocвeщaвaт нa мoбилните ycтpoйcтвa cpeднo пo 3,6 чaca вceки дeн. \nПoвeчeтo oт yчacтницитe в aнкeтaтa пpизнaвaт, чe мoбилнитe им ycтpoйcтвa \"изяждaт\" гoлямa чacт oт вpeмeтo им и ги oтклoнявaт oт мнoгo вaжни нeщa във всекиднeвиeтo кaтo пълнoцeннaтa paбoтa, любимитe xoбитa, a зa yчeницитe и cтyдeнтитe – oбpaзoвaниeтo. Общуването очи в очи също става все по-затруднено.   \n", "date": "2017.12.20", "title": "Учени предупреждават за вредата от смартфоните"}
{"url": "http://duma.bg/node/157746", "text": "Кинорежисьорът Джордж Лукас, прочут с култовия филм \"Междузвездни войни\", е определен от сп. \"Форбс\" за най-богатата американска знаменитост за годината. Състоянието му се оценява на 5,5 млрд. долара. \nНа второ място в класацията също е режисьор: Стивън Спилбърг има 3,6 млрд. долара. Трета позиция в листата на богаташите заема популярната водеща и собственичка на телевизионен канал Опра Уинфри с 2,8 млрд. долара. \nСлед първата тройка се нареждат баскетболистът Майкъл Джордан с 1,4 млрд., илюзионистът Дейвид Копърфийлд с 875 млн., рапърите Диди с 820 млн. и Джей Зи с 810 млн., играчът на голф Тайгър Уудс със 750 млн. и хип-хоп звездата Доктор Дре със 740 млн. долара. Класацията завършва авторът на трилъри Джеймс Патерсън със 730 млн. долара. \n\"Форбс\" включи в списъка известни имена, които са американски граждани и са забогатели благодарение на таланта и славата си, а не от наследство. Общата сума на капитала на първите 10 най-заможни е 18 млрд. долара - със 7,8 пункта повече от миналата година.   \n", "date": "2017.12.20", "title": "Джордж Лукас е най-богатият сред звездите"}
{"url": "http://duma.bg/node/157747", "text": "Испанският певец Енрике Иглесиас и бившата руска тенисистка Анна Курникова станаха родители на близнаци - при това на момченце и момиченце. По данни на таблоида \"Ти Ем Зи\" първородните деца на двойката са се появили на бял свят в Маями в събота, 16 декември, и носят имената Николас и Луси. \nЗа голяма част от почитателите на звездите новината дойде като гръм от ясно небе, тъй като никой дори не подозираше, че Анна е бременна. Двамата бъдещи родители успяха да скрият изцяло събитието от любопитните очи на папараците. \nЕнрике и Анна се запознаха през 2002 г. по време на снимките за клипа към песента на изпълнителя \"Escape\". Няколко месеца по-късно двамата заживяха заедно и вече близо 15 години са неразделни, макар че още не са сключили брак.   \n", "date": "2017.12.20", "title": " Енрике Иглесиас и Анна Курникова станаха родители на близнаци"}
{"url": "http://duma.bg/node/157748", "text": "Какво ли не правят бащите за своите деца?! Най-голямата арендби звезда в Русия - Тимати, наскоро доказа, че освен успешен продуцент и музикант, е и отдаден родител. В името на 3-годишната си дъщеря Алиса рапърът, който ще дойде за първи път у нас за концерт на 16 февруари в \"Универсиада\", полетя. Но не в небето. Изпълнителят и наследницата му се насладиха на вълнуващо преживяване, каквото е скайдайвингът на закрито. \n\"Когато дъщеря ми ме попита дали хората могат да летят като птиците, реших да й покажа, че всичко е възможно и ето ние вече летим заедно\", сподели в публикация в социалните мрежи Тимати. \"Съвременният свят предоставя безгранични възможности!\", категоричен е изпълнителят. \nМузикантът неведнъж е демонстрирал, че е любител на екстремните спортове и високите скорости. Явно неговата дъщеря също е наследила приключенския му дух. \nОще по-силни емоции очакват българската публика на уникалния лайв на Тимати в София, когато младият изпълнител ще представи ударно най-големите си хитове. Билети на цени от 45 до 110 лв. се продават в мрежата на Eventim в цялата страна, уточниха от екипа на организатора на събитието Moko Solution. Повече информация:        \n", "date": "2017.12.20", "title": "Тимати летя с дъщеря си"}
{"url": "http://duma.bg/node/157749", "text": "Футболистът и риалити звезда Даниел Златков ще дебютира на професионалната ММА сцена и то сред най-добрите бойци у нас и по света. Най-престижната гала вечер на бойните изкуства в страната ни, доказала се и на международно ниво - Spartacus Fighting Championship, ще даде шанс на спортиста да влезе в Клетката срещу боец в своята категория. Предизвикателството за Дани се очаква съвсем скоро - на 13 януари 2018 г., в зала \"Арена Армеец\". Билетите за уникалния спектакъл, който родната публика очаква с нетърпение, са в продажба на цени от 10, 30 и 45 лв. и може да се купят в мрежите на Ticketportal и Eventim. \nПо повод новото си амплоа Дани Златков пусна доста нахъсващо видео във фейсбук и предизвика вълна от емоции. Един от участниците в последния \"ВИП Брадър\" споделя, че влиза с гръм и трясък в ММА. \n\"Много често в реалния живот ми се налага да се бия. Предпочитам обаче да не го правя по улиците, а да го превърна в спортно занимание. Затова мисля, че ММА сцената е най-подходящата за мен и съм благодарен на Георги Анадолов - организатора на гала вечерта SFC6 в зала \"Арена Армеец\", за шанса да направя успешен старт на новата ми спортна кариера. Ще дам всичко от себе си за победа! Готов съм и уверен да се изправя срещу всеки\", заяви новобранецът Златков. Неговите намерения към този вид спорт обаче не са прищявка, категоричен е футболистът. \"Много сериозно гледам на ММА. Готов съм за битки и мога да нокаутирам всеки!\", заканва се Даниел. \nЗлатков вече чува зад гърба си коментари от рода на: \"Накъде си тръгнал пък ти...\", но това не го смущава, а, напротив, дава му стимул да се разгърне още повече в изявата си на боец. \"И Конър Макгрегър го канят навсякъде, но не всеки може да се добере до него\", със самочувствие се захваща с новото си предизвикателство 28-годишният благоевградчанин. \"Очаквам г-н Анадолов да ми подбере тежък противник, за да не приключва всичко в няколко секунди. Когато ударя, много рядко се налага да повторя. Не искам аматьори и самозванци!\", категоричен е футболистът. \nВисокият 190 см спортист от няколко месеца се е отдал на сериозни тренировки, за да влезе в топ форма за двубоя. За момента противникът му на ринга се пази в тайна, но много скоро ще бъде обявен от Combat Promotion.   \n", "date": "2017.12.20", "title": "Футболист ще мери сили с ММА бойци  "}
{"url": "http://duma.bg/node/157750", "text": "След като \"101 отбивки\" на звездния екип Иван Михалев и Елина Цанкова се превърна в най-продаваното издание през 2015 г., успеха им последваха и \"Нови 101 отбивки\", а отбивките станаха достъпни и за англоговорящи пътешественици с \"101 Byways\". Сега Иван Михалев и Елина Цанкова се завръщат с нова ударна доза адреналин, информират издателите от \"Сиела\". \nВ \"101 отбивки за напреднали\" - третата (и последна) книга от поредицата пътеводители до малко познати места в България - е истинско предизвикателство за всички, които носят в себе си авантюристичен дух. \nАко не ви е страх от непознати маршрути до пещери, водопади, природни феномени и скални манастири, до които няма нито табели, нито маркировка, а понякога даже и пътеки, то тази книга е за вас. Ако не ви притеснява да вървите по планински била и дълбоки дерета и най-вече сте готови да излезете от \"зоната на комфорт\", време е за нещо по-екстремно! Защото най-интересните открития винаги са встрани от утъпканите пътища, казват авторите.  \nОсвен великолепните цветни фотографии, пресъздаващи очарованието на българската природа, в \"101 отбивки за напреднали\" Михалев и Цанкова предлагат и точни упътвания до 26 водопада, 18 тракийски светилища, гробници и мегалити, 7 крепости и антични градове, 14 свещени места - манастири, скални църкви, параклиси, 10 изумителни природни феномена, 10 изключителни пещери и 8 екопътеки. \n    \n", "date": "2017.12.20", "title": " Иван Михалев и Елина Цанкова с ново предизвикателство за ентусиасти"}
{"url": "http://duma.bg/node/157751", "text": "Новият издателски проект на \"Deja Book\" \"Български народни приказки\" дава възможност на читателите да се потопят в удивителния свят на детските приказки от всички краища на страната ни. Мащабното издание предлага да се отправим на неочаквано и неповторимо пътешествие. Из страниците са се спотаили приключения сред родните полета, планини, реки и езера, сред градове и села, а с всяка следваща история може да се научи повече за собствените ни родови корени - живата старина на нашия изначален край и на мястото, където сме се родили. Така ще разберем, че Добруджа е била владяна от крале, че над Софийското поле са летели дървени коне, че морската царица със сияйните коси е пристъпвала омайно край Перник, че недалеч от Ямбол са живели огнен и воден змей, че Ботевград е бил дом на върколак, а Търново - на вампир, че недалеч от Благоевград е живял господарят на котките, че във Видин се е разхождал сам Господ, че над Разград са кръжели майстори със сребърни криле... \nНародните приказки на България са пръснати по цялата ни земя, а тази книга си поставя задачата да събере някои от най-любопитните, редица не толкова известни, както и такива, които познаваме под една или друга форма, но поднася всичките сто разказа по очарователен и завладяващ начин. Изданието успява не само да ни върне назад във времето, но и да ни помогне да опознаем родината по начин, за който не сме и подозирали - едновременно като мит и фолклор, но също и като география. \nСъдържанието на \"Български народни приказки\" е подбрано и преразказано по старинни източници от писателя и преводач Слави Ганев. Художник на корицата е Христо Чуков, научи ДУМА от Благой Иванов.   \n", "date": "2017.12.20", "title": "Сто разказа от родните ни земи"}
{"url": "http://duma.bg/node/157752", "text": "Изложба живопис на видния български художник Кеазим Исинов е подредена до 5 януари 2018 г. в столичния арт салон на бул. \"Ал. Стамболийски\" 17. С тази експозиция престижната галерия на Министерството на културата отбелязва края на изложбената 2017 г. и началото на 2018-а. \nВ експозицията са представени над 40 платна от различни формати, сред които има и нови, непоказвани работи. Авторът се вълнува от сезоните, от фолклорните мотиви, от отзвука от отминали исторически епохи. Темите му препращат към борбата между доброто и злото, към смисъла на човешкото присъствие, към редуването на сезоните. Любов, вяра, милосърдие, изкуство, труд,  рождество, възкресение - това са само част от ключовите думи в изложбата. По своеобразен начин с настоящата експозиция Кеазим Исинов поставя и въпроса за новото начало. \nКеазим Исинов е роден в с. Садовец, Плевенска област, на 16 април 1940 г. Завършва Художествената гимназия през 1960 г., а през 1968 г. - живопис в класа на проф. Ненко Балкански в Националната художествена академия. Работи също малка пластика, скулптура и миниатюра. Носител е на многобройни авторитетни награди, сред които \"Художник на хилядолетието\" (2005, Холандия) и орден \"Св. св. Кирил и Методий\", първа степен (2006), \"Златен век\" на МК. \n    \n", "date": "2017.12.20", "title": "Галерия \"Средец\" изпраща годината с изложба на Кеазим Исинов"}
{"url": "http://duma.bg/node/157753", "text": "Директорът на Националния исторически музей доц. д-р Бони Петрунова замина на посещение в Москва във връзка с организирането на предстояща изложба на икони, църковна утвар и ръкописи от България. Забележителните експонати ще бъдат изложени през 2018 г. в Третяковската галерия - световноизвестен музей, дом на най-голямата в света сбирка с руско изкуство. \nНа срещата на доц. д-р Бони Петрунова с генералния директор на Третяковската галерия Зелфира Трегулова ще бъдат уточнени детайлите по организацията и реализацията на това впечатляващо културно събитие. Изложбата се организира със съдействието на българския посланик в Русия Бойко Коцев и на директора на Българския културен институт в руската столица Павел Васев. \nОсвен НИМ, са поканени да участват още седем престижни български научни и културни институции - Националният археологически институт с музей към БАН, Музеят за християнско изкуство - Крипта на храм-паметник \"Св. Александър Невски\" към Националната художествена галерия, Центърът за славяно-византийски проучвания \"Проф. Ив. Дуйчев\" към СУ \"Св. Климент Охридски\", Националният църковен историко-археологически музей при Св. Синод, Националната библиотека \"Св. св. Кирил и Методий\", Археологическият музей в Несебър и Регионалният исторически музей във Велико Търново.  \nПредвижда се в експозицията да бъдат включени над 50 експоната, които са сред най-ценните притежания на своите хранилища. Най-много са движимите културни ценности от НИМ, който ще бъде организатор на събитието. Сред тях са Двустранна икона с изображение на св. Христос Пантократор от XIII в. и Христос в гроба от XVII-XVIII в., икона с образа на св. Йоан Златоуст от края на XIV - началото на XV в., олтарни двери от XVI в., рисувани най-вероятно от прочутия зограф Онуфрий, Дечанската дарохранителница от 1626 г. и архиепископската митра на охридския архиепископ Йоасаф II (1719-1745), изработена във Венеция с инкрустации на множество скъпоценни камъни.  \nИзключителни паметници на културата от останалите участващи музеи са уникална мозаечна икона от първата четвърт на XIV в. от Археологическия институт с музей, впечатляваща Йерусалимия от XIX в. от Криптата, ценни ръкописни евангелия с характерна за периода украса и миниатюри от XIII и XIV в. от Националната библиотека, както и гръцки ръкописи от безценната колекция на Центъра за славяно-византийски проучвания и др., информира доц. д-р Бони Петрунова. \n    \n", "date": "2017.12.20", "title": "Шедьоври на християнското изкуство от България гостуват в Москва  "}
{"url": "http://duma.bg/node/157754", "text": "Международният панаир на книгата приключи, но големите предпразнични намаления и подаръци в книжарници \"Колибри\" продължават. Само в петък, 22 декември, на място се предлагат с 40 на сто отстъпка всички налични заглавия от портфолиото на издателството, с изключение на книгите, които са с ексклузивна цена от 5 лв. На разположение на ценители са най-актуалните бестселъри, съвременна европейска проза, безценни детски книжки, класическа литература, задъхани трилъри, гениални сборници с разкази, учебно-помощна литература... Намаленията важат през целия ден в петък за книжарницата на ул. \"Иван Вазов\" 36, където на 22 декември от 16 до 19 ч. се организира и среща на живо с литературния гид Светлозар Желев, който ще намери за вас и вашите близки най-добрите коледни подаръци, информират от издателството. Книжарницата на пл. \"Славейков\" 3 във Френския институт ще прави отстъпка на всички книги на \"Колибри\" от 10 до 18 ч.   \n", "date": "2017.12.20", "title": " Отстъпка 40 на сто в книжарници \"Колибри\""}
{"url": "http://duma.bg/node/157755", "text": "Традиционният конкурс \"Jameson Short Film Award\" ще се проведе за 15-и път в рамките на 22-рия Международен филмов фестивал \"София филм фест\". Крайният срок за подаване на филмите, които отговарят на условията за участие в конкурса, е 21 декември. Всички филми с над 50 на сто българско финансиране и времетраене до 30 минути, заснети след 1 януари 2017 г. и отговарящи на регламента на конкурса, може да се включат в състезанието. Формуляр за кандидатстване се попълва на английски език след регистрация в сайта на СФФ. Филмите се подават онлайн. През януари 2018 г. ще бъдат обявени 12-те претенденти за наградата, а международното жури на 22-ия СФФ ще избере победителя. Селекционната комисия, която ще има ангажимента да види всички късометражни филми и да избере 12 от тях, които да бъдат представени пред международното жури на фестивала, е в състав: Ирмена Чичикова, актриса, Катя Тричкова, продуцент, Камен Калев, режисьор, Димитър Дринов, кинокритик, Веселин Бойдев, режисьор, носител на наградата \"Джеймисън\" за 2017 г. \n    \n", "date": "2017.12.20", "title": "Кандидатури за наградата \"Джеймисън\" - до 21 декември"}
{"url": "http://duma.bg/node/157756", "text": "Столичната библиотека за четвърта поредна година организира церемонията по връчване на годишните награди \"Писател на годината\" и \"Читател на годината\". Тя ще се състои днес, 20 декември, от 12 ч. в Американския център на Столичната библиотека, пл. \"Славейков\" 4А. Ще бъдат раздадени награди за читател на годината, писател на годината, медии, популяризирали дейността на библиотеката, и партньорски организации. \nПисател на годината на Столичната библиотека е Милен Русков (най-четен автор на художествена литература). Най-четен автор на научна и научно-популярна литература стана акад. Георги Марков, писател на годината - Живка Шопова (най-четен автор на детска литература). В топ 3 на най-четените съвременни български писатели се класират Захари Карабашлиев, Ивинела Самуилова и Ангел Игов. За читател на годината бе избрана Валя Петрова, читател на детска литература стана Кристиян Тодоров (10 г.), ще бъде обявен виртуален читател и най-четящо семейство. \n    \n", "date": "2017.12.20", "title": "Връчват годишните награди на Столичната библиотека "}
{"url": "http://duma.bg/node/157757", "text": "Акад. Пламен Карталов, директор на Софийската опера и балет, е поканен от Националния академичен Болшой театър за опера и балет на Беларус, да бъде член на журито на Рождественския конкурс за певци в Минск. Неговата постановка на \"Дама пика\" от Чайковски има голям успех в академичната опера на Беларус и е в нейния репертоар. \nВ конкурса участват 231 певци от 19 държави - Беларус, Русия, Грузия, Узбекистан, САЩ, ЮАР, Армения, Израел, Казахстан, Китай, Монголия, Франция, Германия, Латвия, Италия, Молдова, Естония и Украйна. Той се провежда в три тура: първите два - с концертмайстор, третият, финал - в съпровод с оркестър. На финала участниците изпълняват една от главните партии в сцена от класическа или съвременна опера. В това им помагат звездите от Белоруския Болшой театър. Оценка на вокалния им талант може да даде не само журито, но и самите зрители. Днес, 20 декември, в голямата зала на театъра, на гала концерта на финалистите, освен дипломи и награди, ще бъде връчен и приз на зрителските симпатии.  \nНаградният фонд е с еквивалент на 28 000 долара. Носителят на голямата награда ще получи парична премия с еквивалент 10 000 долара, а лауреатът на първа награда - 8000 долара. Носителите на втора и трета - съответно 6000 и 4000 долара. \nОсвен това млади артисти ще получат покани от водещи оперни театри и компании по света. Начело на компетентното жури застава генералният директор на оперния театър в Беларус Владимир Гридюшко. В състава на журито са и директорът на \"Опера Европа\" Николас Пейн, редакторът на сп. \"Опера\" Джон Еллисон, генералният директор на агенция \"ArtMaks\", Германия, Андрей Петров, директорът по постановъчните въпроси на Лионската опера Роберт Кернер, художественият ръководител на Младежката оперна програма на Болшой театър на Русия Дмитрий Вдовин. \n    \n", "date": "2017.12.20", "title": " Акад. Пламен Карталов журира Рождественския конкурс в Минск"}
{"url": "http://duma.bg/node/157758", "text": "През последните дни на декември - 27, 28 и 29, Театър \"Българска армия\" предлага билети за всички представления от афиша си за декември, януари и февруари на цена 7 лева, като намалението не важи за гостуващи постановки, уточнява Деница Димитрова, пиар експерт.   \nЗрителите могат да гледат \"Саломе\" - 20 декември, 22 януари, 27 февруари, спектакъл, който гарантира наслада за сетивата. Ролята на Саломе играе Диана Добрева (и режисьорка на постановката). Тя пожелава пророка Йоан Кръстител (Александър Евгениев), но невъзможната й любов я превръща в чудовище. В образа на Ирод влиза Милен Миланов, а Иродиада - Анастасия Ингилизова. На сцената излизат още Веселин Анчев, Симеон Дамянов, Луизабел Николова, Асен Кобиларов и др. В \"Да разлаем кучетата\" - 22 декември, 12 януари, 3 февруари, комедията, която \"безпощадно\" разсмива, участват Васил Михайлов, Иван Налбантов, Милен Миланов, Георги Кадурин, Стефка Янорова, Веселин Анчев, Тигран Торосян, Георги Къркеланов, Анастасия Ингилизова и др. \"Черна комедия\" - 28 декември, 9 и 27 януари, 6 и 24 февруари, е най-новата и смешна постановка на Военния театър с Веселин Анчев, Луизабел Николова, Владислав Виолинов, Георги Къркеланов, Анастасия Ингилизова, Евелин Костова и Моню Монев. \"Стреляйте по артиста\" - 11 януари, 5 февруари, е комедия, разкриваща съдбата на унизения актьор, в действителност твърде близка до нашата. Спектакълът повежда в история на двама пътуващи артисти, в чиито образи влизат Калин Врачански и Георги Къркеланов, ставайки свидетели на нелепи драми.  \n\"Писмо до Касандра\" - 16 януари, 5 февруари, на сцена-клуб \"МаксиМ\" е пиеса за любов. Точката, в която става срещата на Вера (Луизабел Николова) и Жозе (Тигран Торосян) на сцената, е писмото, което тя получава, а той пише от фронта. В него има нещо, което събужда чувствителността на младата жена и тя разкрива като психоаналитик истината, която нейният любим иска да скрие и от самия себе си. Във \"В полите на Витоша\" - 25 януари, 20 февруари, Яворов описва драматичната история между самия него и Мина. Историческа любов, която Радина Кърджилова, Веселин Анчев, Иван Радоев, Стефка Янорова, Явор Бахаров, Гергана Плетньова, Тигран Торосян, Луизабел Николова, Асен Кобиларов, Калин Иванов пресъздават по великолепен начин. \n    \n", "date": "2017.12.20", "title": "Билети по 7 лв. предлага \"Армията\" "}
{"url": "http://duma.bg/node/157768", "text": "ИГНАЖДЕН. Според народните обичаи на Игнажден започват Новата година и Коледните празници. Характерен за празника е обичаят полазване. По това кой човек (полазник) пръв влезе в дома ви сутринта, се гадае за здравето, плодородието и имането през годината. Ако се случи първият гост да е добър и богат, то и годината ще е плодоносна. Жените тогава не трябва да похващат никаква домашна работа, за да забременяват и раждат лесно. Има обичай да се сеят символично вътре в къщата житни и ечемичени зърна, да се посипват плодове и орехи около светилището на дома - огнището. На този ден не се дава нищо назаем, за да не излязат плодородието и изобилието от къщата. Според народното поверие от Игнажден зимното слънце започва да се \"събира\" да си ходи, за да дойде на негово място лятното слънце. МЕЖДУНАРОДЕН ДЕН ЗА ЧОВЕШКА СОЛИДАРНОСТ. Чества се от 2006 г. по решение на Общото събрание на ООН. Поводът е годишнина от откриването за подписване и ратификация (1952) с Резолюция 640 на Общото събрание на ООН на Конвенцията за политическите права на жените, влязла в сила на 7 юли 1954 г. ПРАЗНИК НА СМЕТНАТА ПАЛАТА. Отбелязва се от 2000 г. На 20 декември 1880 г. в \"Държавен вестник\" е публикуван първият Закон за Върховната сметна палата, приет от Второто обикновено Народно събрание на 14 декември 1880 г., утвърден с Указ 147 на княз Александър Батенберг на 17 декември 1880 г. 1868 - ВЪВ ВАРНА СЕ РАЖДА ДИМИТЪР СТРАШИМИРОВ, ПУБЛИЦИСТ (УМИРА 1939 Г.). Завършва литература и история в Берн. Бил е директор на Народния театър, зам.-директор на Народната библиотека, редактор на сп. \"Съвременник\". Поет, романист, драматург. Автор на стихосбирката \"Южни сонети\", на романа \"Сред мрака\", на драмата \"Врази\", на много студии и статии, на изследвания - \"История на Априлското въстание\" в три тома, и др. 1879 - ТОМАС ЕДИСОН ДЕМОНСТРИРА СЪЗДАДЕНАТА ОТ НЕГО ЕЛЕКТРИЧЕСКА ЛАМПА. Лампата с нажежаема жичка е създадена от руския електротехник Александър Лодигин през 1872 г. Представлявала е стъклен балон, изпълнен с въздух, в който са запоени два дебели медни проводника, съединени с въглена пръчица. При пускане на ток през лампата въглената пръчица свети не повече от половин час и изгаря. През 1875 г. Едисон изтеглил въздуха от балона и така удължил живота на крушката. През 1890 г. Лодигин доусъвършенствал електрическата крушка, като поставил жичка от волфрам и изпълнил балона с азот. 1968 - УМИРА ДЖОН СТАЙНБЕК, АМЕРИКАНСКИ ПИСАТЕЛ И ДРАМАТУРГ (Р. 1902 Г.). Автор на \"За мишките и хората\", \"Улица Консервна\", \"Руски дневник\", \"На изток от рая\", \"Зимата на нашето недоволство\" и др. Носител на Нобелова награда за литература (1962), на \"Пулицър\" за \"За мишките и хората\", \"Гроздовете на гнева\" и \"На изток от рая\".   \n", "date": "2017.12.20", "title": "Датата"}
{"url": "http://duma.bg/node/157769", "text": "\"Словото е пълководец на човешката сила\" според Владимир Маяковски. Но Франсис Бейкън подсеща, че \"Предпазливостта в думите е най-висшето красноречие.\" \nОтварям приказката си за словото чрез философията на руския поет и английския философ-материалист по повод появилите се странни неща в делничната българска журналистика. Принудени сме да четем, че \"Битката за свободното слово е опасна, там стрелят на живо месо\", \"Сутрешните блокове заприличаха на битка на питбули, където хвърчат кръв и откъснати уши\", или \"Въпросът \"кой кум, кой сват, а кой на булката брат\" не престава да е актуален от Освобождението насам.\" \nПак казвам - в последно време стават странни неща в журналистическия свят. За едни е опора, за други смущение. Може да прозвучи странно, но като че ли се налага да си спомним за някои парадигми от възрожденския период на ХІХ век. За Захари Стоянов обаче журналистиката  \nне може да служи за увеселение и удоволствие \nда бъде комфорт на деня. Тя е дело насъщно - оръжие, но оръжие на обществото. Постановка, която подсказва, че човекът с перото, ако иска да е в унисон с обществото, следва да е в съзвучие с неговия бит, обичаи и поглед към заобикалящия го свят. Без да се робува на канони, но за да е позитивно, би следвало да е на висота. Като идея в името на красивото в житейския делник на негово величество човекът. В такива случаи ставаме съпричастни по възприемане продукта на журналистическото перо, подчинявайки се на философията на знатния руски пианист и обществен деец Антон Григориевич Рубинщайн, за когото \"Писането е удовлетворение, печатането - отговорност.\" Защото, както звучи популярният израз от незнаен автор, \"Думите отлитат, написаното остава\". Разбира се, не трябва лековато да се пласира гласно изказ, от който боли и не може да се поправи, защото \"Веднъж изпусната, думата не се връща назад\", предупреждава великият римски поет Квинт Хораций. Така че от значение е както какво ще изречеш и не по-малко значимо е какво ще отразиш с перото. \nДесетки и стотици са имената на възрожденските дейци, за които наред с революционната им дейност ги възприемаме като активни автори, публицисти, издатели, редактори, преводачи, журналисти... Изобщо творци на словото.  \nМоже не всички да са на нивото на Раковски и Ботев на Каравелов и Вазов, на Войников и Блъсков, на Попович и Филаретов, но всички те се вписаха с почерка си в българската възрожденска интелигенция. Да се докоснем до житейския път например на Иван Мънзов... \nИван Мънзов е роден през 1843 г. в Лясковец. Не е вярно написаното на няколко места, че е роден в Браила. Истината е, че е роден в Лясковец и когато той е 13-годишен, през 1856 г., родителите му се изселват в Румъния - по-точно в Браила. Така че Иван започва обучението си в България и го завършва през 1866 г. в румънската гимназия в Букурещ. Същата година със самочувствието, че може да бъде полезен на сънародниците си в Българско, приема да учителства в крайдунавския град Свищов. Почти веднага се свързва с революционно настроените негови акрани. Заради връзките му с революционната среда е хвърлен в Русенския затвор. Хубавото е, че престоят в зандана е за кратко време, но санкцията го амбицира и зарежда с по-голяма сила да се влее в строя на активните революционери. Още по-чувствителен става в това отношение, след като заради участие в четата на Хаджи Димитър и Стефан Караджа брат му Димитър Мънзов е заловен и обесен. Чувствайки потребността  да продължи делото на брат си  Димитър, той се озовава във Втората българска легия в Белград - 1867-1868 г. След изгонването на легионерите от Белград Мънзов отива в Нови сад, където специализира печатарство. Той не може да се освободи от хъса към словото в това число и чрез перото. Подвластен на готовността да бъде полезен преди всичко на националноосвободителното движение, след краткотрайното престояване в Нови сад се установява в Букурещ. Тук веднага се включва в националноосвободителното движение, влизайки във връзка със знатните дейци в българската емигрантска среда. С голямо желание и подчертано задоволство помага в издаването на Каравеловата \"Свобода\". Активното и колегиално сътрудничество в революционния журнал се нарушава във времето, когато на хоризонта се появява десетият брой на изданието. Възникват нарушения на приятелството между Каравелов и Мънзов. Поводът е публикувана статия от Мънзов във в. \"Право\", засягаща някои проблеми с в. \"Свобода\". Самочувствието на Мънзов да отстоява собствените си позиции дори тогава, когато не съвпадат с идейните му приятели, е една от причините да се създават между тях тягостни взаимоотношения. Това се почувствало и при издаването от него и Киряк Цанков на хумористичния вестник \"Тъпан\" - издание с публикуване на хумористични бележки, закачки, политически прегледи, анекдоти и пр. Между другото Христо Ботев също нападнал Мънзов. Независимо от това той се задържал около Ботев, дори му пращал публикации във в. \"Будилник\". Интересна е Ботевата гатанка в \"Будилник\", адресирана към Мънзов: \"Ти го биеш, ти го тласкаш, а то вика, другар съм ти! Що е то? Домну Мънзов тъпанарят.\"  \nАла \"тъпанарят\" не се обидил  и когато по-късно, както е известно, емиграцията се разцепва (1875), Мънзов е на страната на Ботев. Като творец и революционер с твърди убеждения. При несъгласие с дадена позиция не се предава лесно, но и не отстъпва от идейните си убеждения. Верен е на течението на \"Младите\" в националноосвободителното движение. Не се поддава на укорите и на Каравелов, който в стихотворението си \"Тъпанар\", отпечатано в \"Свобода\", звучи така: \nСтанал беше и редактор! \nПишеше сатири \nА днес пее и играе \nКакто му се свири. \nМънзов е подложен на критика като поет, но той си се изявява в поетичния свят. Освен във в. \"Тъпан\" с този жанр присъства и във в. \"Дунавска зора\", \"Народност\", в. \"Право\". \"Тъпанарят\" Мънзов е личност - образ на противоречията, но последователен в идеологията си до и след Освобождението. И не е случайно присъствието му в пантеона на българската възрожденска интелигенция, в енциклопедията на българската възрожденска литература и изобщо като цяло във възрожденската летопис. Именно и най-вече с личната си марка в словото и перото. Твърдо и безкомпромисно отстояване на националните интереси. \nИван Мънзов се изявява и като преводач, най-вече с повестта \"Сватбата на хайдут Янча\", с интерпретация за службата на френски офицер на турска служба по времето на Кримската война. \nСлед Освобождението, веднага  \nв първите месеци на свободна България той е на работа като финансов служител в първо освободеното селище Свищов (1877). Занимава се с търговска дейност, като се утвърждава в системата на митниците, първоначално в Свищов (1877), след това, последователно до 1885 г., е управител на Русенската и на Варненската митници. Специалистите в бранша дори го сочат като един от авторите на първия български закон за митниците, отразен на страниците на ДВ, бр.2 от 4 януари 1885 г. Освен това става съосновател на Българско параходно дружество във Варна (1899). През същата година открива в Русе Търговско-комисионерска фирма \"Мънзов + Бабаджов\" за доставка на английски дараци, плетачни машини, газови и бензинови мотори, парни машини и др. Един от основателите (1905) е на Русенската търговско-индустриална камара, като неин подпредседател и впоследствие, от 1905 до 1918 г., като неин председател. Към участието му във втория ешелон в управлението на свободна България трябва да прибавим Иван Мънзов и като народен представител в V-то ВНС през 1911 г. Умира в Русе. \nИдущата 2018 г. на 29 ноември се навършват 100 години от неговата смърт.    \n", "date": "2017.12.20", "title": "Иван Мънзов - лична марка в словото и перото "}
{"url": "http://duma.bg/node/157770", "text": "Специалните служби на Съединените американски щати притежават дълго професионално досие за тайните операции, извършени от тях, с цел да влияят върху публикациите в пресата и общественото мнение зад граница. \nДжон Стокуел, предишен агент на Централното разузнавателно управление в Африка, обвинява в своята книга \"В търсене на врагове\", че през 1975 и 1976 г. ЦРУ е планирало както в пресата в Ангола, така и в Замбия да бъдат публикувани статии, в които да бъдат изложени непотвърдени американски твърдения относно намеса на СССР (Съюза на съветските социалистически републики) в Ангола. \nПо-късно изследване, спонсорирано от Колежа за публично управление \"Джон Кенеди\" при Харвардския университет разкри, че през януари 1978 г. Държавният департамент на Съединените щати е бил подготвил план за серия от тайни операции, за да повлияе върху критичното отразяване в европейската преса на плановете на американското правителство за производство на неутронни бомби. В тази операция основната дейност щяла да бъде възложена на \"симпатизанти и агенти в европейските печатни издания\", които биха работили за изпълнението на задачата, поставена им от Централното разузнавателно управление \"или за пари или даром\". \nПрез октомври 1986 г. администрацията на тогавашния президент на Съединените щати - републиканеца Роналд Рейгън, попадна в прицела на ожесточена критика поради изтичане на информация, че е извършила  подбрано разкриване на секретни сведения  на новини и дезинформация относно Либия и нейния тогавашен държавен ръководител Муамар Кадафи. Вестник \"Вашингтон поуст\" разкри, че Роналдрейгъновата администрация е изработила план за пропагандна акция, която включва \"изтичането\" към пресата в Съединените щати на фалшива информация, предназначена да убеди Муамар Кадафи, че неговата страна скоро ще бъде атакувана от Съединените щати или пък че той ще бъде отстранен от властта следствие на държавен преврат. \nМакар че официално говорител на Белия дом успя да отрече съществуването на какъвто и да е план за заблуждаване на общественото мнение в Съединените щати посредством масмедиите, това, според немалко политически наблюдатели както в самите Съединени американски щати, така и в чужбина, само подсили подозренията относно законността на действията на американското правителство. \nОфициални лица от вашингтонската администрация все пак бяха принудени да признаят, че Белият дом се е опитал да заблуди Муамар Кадафи. Говорителите на администрацията нашироко осъдиха каквито и да са предумишлени дезинформационни кампании като \"неприемливи\" в едно демократично общество със свободна преса. \nВ телеграма, изпратена от Американското общество на издателите на печатни издания, адресирана до Роналд Рейгън, се казва: \"Тази пресметната техника на лъжата, обикновено използвана от тоталитарните режими като инструмент на политиката, е несъвместима спрямо американските принципи за демокрация и е деструктивна по отношение на ролята на пресата в едно свободно общество\". Няколко седмици по-късно официалният говорител на Държавния департамент на САЩ Бернард Калб, подаде оставка от поста помощник-държавен секретар като израз на протест срещу дезинформационната дейност на официалната американска администрация. Най-пълната картина на усилията  полагани от Централното разузнавателно управление на САЩ да влияе върху световното обществено мнение, се появи през 1977 г. вследствие на съдържанието на доклада на Специалния сенатски комитет за дейността на ЦРУ, възглавяван от сенатора Франк Чърч. Серия от три статии във вестник \"Ню йорк таймс\", която се основава на доклада, разкри, че Централното разузнавателно управление на САЩ е пускало по средствата за масова информация верни и неверни сведения посредством съществена мрежа от вестници, осведомителни агенции и други комуникационни субекти, повечето от които разположени извън границите на Съединените щати, които ЦРУ притежава, контролира или по някакъв друг начин влияе върху тяхната дейност. Усилията на ЦРУ за целенасочена, дирижирана от агенцията пропаганда, според сп. \"Таймс\", са дали реален резултат в немалко извращаване на новините както в самите Съединени американски щати, така и зад граница. \nЕто най-фрапантните факти, излезли на бял свят относно дейността на ЦРУ за манипулиране на световното обществено мнение: \n1. ЦРУ през различните периоди притежава или контролира повече от 50 вестника, новинарски агенции, радиостанции, периодични издания, и други комуникационни средства, които са били използвани като реализатори на интензивни пропагандни усилия, или като прикритие за операциите на ЦРУ, или едновременно и за изпълнение и на двете задачи. Други дузини, разположени зад границите на САЩ, новинарски агенции, макар и да не са били пряко финансирани от ЦРУ, са били под влиянието на внедрени в тях платени агенти на Централното разузнавателно управление. \n2. След края на Втората световна война повече от 30, по-вероятно около 100 на брой американски журналисти, назначени на щат в американски средства за масова информация, са работили като служители на ЦРУ, докато са изпълнявали формалната си журналистическа дейност. Отделно от тях немалко са и тези техни колеги, които са      получавали допълнително възнаграждение \nза \"специалните си услуги\" от военното министерство на Съединените американски щати. \n3. Поне 18 американски журналисти са отказали да приемат предложения от страна на ЦРУ, макар и твърде доходоносни, за да участват в скрити информационни операции. \n4. След 1945 г. до 1980 г. най-малко една дузина щатни агенти на Централното разузнавателно управление на САЩ са работили като репортери или на други журналистически длъжности в американски средства за масова информация, в немалко от случаите с неофициалното одобрение на изданията, към чийто официален щат те са били зачислени за прикритие на основната им дейност. \nЦялата тази насоченост на Централното разузнавателно управление на Съединените американски щати поставя сериозни етични въпроси относно реалната роля на \"четвъртата власт\" в \"маяка на демокрацията\", според претенциите на американския политически истаблишмънт за цялостното развитие на човешката цивилизация. Двете основни вреди на намесата на ЦРУ в дейността на средствата за масова информация както в самите САЩ, така и в други държави по света, са главно в две насоки. Първо, демонстриран е ефективен потенциал за манипулиране и заблуждаване на общественото мнение, и второ, посято е недоверие спрямо достоверността и независимостта на свободния печат. Вследствие на бурята от протести  сред прогресивни американци, Централното разузнавателно управление се съгласи да направи промени в своята политика спрямо масмедиите. Промените обаче се оказаха поредният пропаганден балон. ЦРУ се съгласи повече да не използва платени журналисти за извършването на секретни информационни операции, \"освен при специални случаи, като например засягащи човешки животи или важни държавни интереси\". На това българската народна поговорка казва: \"Не по врат, ами по шия\". \nИменно поради непроменената същност на дейността на Централното разузнавателно управление на САЩ, то самото всячески възпрепятства каквото и да е изтичане на вътрешноведомствена информация за нея. Ето защо \"Уикилийкс\" е като трън в петата на ЦРУ заради информацията, която основателят на \"Уикилийкс\" Джулиан Асандж изнася от \"светая светих\" за това острие на американската външна политика. Чудно ли е при това положение, че според министъра на правосъдието на САЩ Джер Сешънс за официален Вашингтон арестуването на Джулиан Асандж е първостепенен приоритет? \n\"Уикилийкс\" вбесява особено много ЦРУ с достоверността на фактите, които изнася относно дейността на това ведомство. Напоследък и с публикуването и на т.нар. \"Vault 7\", от който става ясно, че ЦРУ поддържа собствена, тайна хакерска бригада, една част от която е разположена в германския град Франкфурт.  Разкрити бяха и други факти  например как ЦРУ използва пролуки в сигурността на смартфони, телевизори и други уреди, за да изсмуче от тях необходимата му информация. \nЕто защо, като се обърнем към писукането и воплите срещу \"руската хакерска намеса\" в президентските избори в Съединените американски щати на 8 ноември м.г., е съвсем логично да се сетим за белоруската поговорка: \"Не вижда гредата в своето око, а сламката в чуждото\". Ако изобщо там има сламка...   \n", "date": "2017.12.20", "title": "Отново за гредата и сламката  "}
{"url": "http://duma.bg/node/157772", "text": "Почти половин година след подписването на Договора за добросъседство с Македония, след  шумната \"аверска\" дипломация на Бойко Борисов и Зоран Заев; подир братските прегръдки и техните едва ли не роднински заацвания, след шумната медийна кампания, би трябвало да се очаква, че  ще има - ако ли не конкретни стъпки, то поне известни опити за преодоляване на развихрилата се през последните години в Скопие антибългарска хистерия на македонизма. Уви, поне до този момент нищо подобно не се е случило. \nМежду антиквизацията и... българизацията \nПрез изминалия период от време Зоран Заев  предприе някои мерки за преодоляване на старото \"мегаломанско наследство\" на Никола Груевски. Заедно с това продължи и неговата дипломатическа офанзива, насочена към подобряване на \"односите\"  с балканските съседи, за отъпкване на трасето към ЕС и НАТО. Но всичко това - с прагматично пресметнати ходове и привидно демонстриран стремеж към промяна, а всъщност чрез налагане и отстояване на един по-гъвкав и \"мек македонизъм\".             \nВече няколко месеца в публичното пространство и скопските \"медиуми\" се обсъжда мегаломанският проект \"Скопие 2014\", чрез който през последните години центърът на града бе превърнат едва ли не в налудничава атракция. С благословията на Никола Груевски той бе населен с десетки статуи на антични гръцки герои и паметници на български възрожденци, просветни дейци и революционери, присвоени като част от \"историческото наследство\" на Македония. Оказва се, че за изработването на тези паметници са били потрошени близо... 1 млрд. евро. Вече са обявени и резултатите от дейността на специално назначената комисия на Министерството за култура на Македония, според които при много от  проектите са били нарушени законите, установени са скандални далавери  и присвоявания.  \nПочти е решена съдбата на 4 от тях - статуите на Александър Велики, на Филип, на Майка Тереза и на българския македонски комита Андон Янев-Кьосето. Първите два паметника се предвижда да бъдат премахнати заради така наречената \"антиквизация\", по-точно поради протестите на Гърция срещу кражбата и присвояването на гръцкото антично наследство и история. Вече за Майка Тереза е ясно, че при нея не са открити... македонски корени. Колкото до премахването на паметника на Кьосето - мотивите са, че паметникът е издигнат незаконно. Но не може да се изключи и съображението, че през 1952 г. като жител на Горна Джумая той, заедно с група стари македонски революционери, подписва декларация против югославските претенции за някакво \"македонско малцинство\" в Пиринския край. Може би заради тая \"подробност\" и това \"недоглеждане\" на Груевски тази \"грешка\" сега ще бъде поправена от хората на Заев. \nИначе досега не е известно някой от българска страна да е протестирал срещу \"българизацията\" - т.е. кражбата на българска история от Скопие. Нито срещу паметниците на цар Самуил, св. Климент и Наум, Братя Миладинови, Никола Вапцаров, Гоце Делчев, Даме Груев, Борис Сарафов, Никола Карев, Гьорче Петров, Методи Шаторов - исторически личности, които край Вардара твърдо продължават да припознават като македонци. Но след като историята и нейните личности ще бъдат \"общи\", тогава върху всеки от тези паметници би следвало да бъде написано \"български и македонски - просветен деец, писател, революционер\" и пр. \nНовите управници в Скопие са наясно с ултиматума на Гърция за отказ от гръцката античност като първо условие за обсъждане на ново име за страната. В началото на ноември трябваше да започне работа и смесена комисия на двете страни, която да ревизира съдържанието на учебниците по история, което засега като че ли се отлага. \nА що се отнася до нашата страна - след обещаната от Зоран Заев \"корекция\" в македонските учебници на израза \"български фашистки окупатори\" с \"фашистки окупатори\" - у нас сякаш се възцари пълно успокоение. Никой от нашенските управници като че ли засега няма никакво намерение и да настоява за ревизия на скандалните исторически фалшификации и присвоявания на културното ни наследство.   Вълкът сит и агнето... общо Досега никой от наша страна - никоя държавна институция или научна гилдия - не са отронили и дума за кражбите на десетките български книжовници, поети и писатели и техните произведения; срещу тяхното \"македонизиране\" и скандално прередактиране, какъвто бе напоследък случаят с романа \"Железният светилник\" на Димитър Талев. Нищо чудно, след като родните ни управници измислиха понятието \"обща история\", да приемат и македонистката теза, че много от тези български писатели са \"двудомни\" - т.е. че според случая те могат да бъдат или българи, или македонци. \nНикой досега поне не е възроптал и против \"езика на омразата\" на такива пасквили като романите \"Към другата земя\" на Митко Маджунков и \"Зоя\" на Паскал Гилевски, повестта за деца \"Разлетяване\" на Александър Поповски, в които българите са представени като изверги и убийци, по-жестоки и от турски еничари. Нещо повече - техните произведения продължават да се тиражират по света чрез \"фундаменталната\" поредица от 135 тома, която се продава и в библиотеките, а на споменатите писатели се раздават най-престижни македонски награди. \nНякак си съвсем \"между капките\" минаха и  антибългарските филми \"Трето полувреме\" и \"Освобождението на Скопие\", които са скандално тенденциозни поръчкови ленти, чиято цел е да се всява омраза срещу народа и страната ни. Едва ли не при подчертано медийно затъмнение продължава и подготовката за реализация на суперпродукцията \"Цар Самоил\", в която българският владетел ще бъде представен като \"македонски цар\". Неотдавна в свое интервю, качено в туитър, режисьорът на филма Антонио Митракески съобщи, че вече са подписани договори със Сърбия и Канада за осъществяване на въпросната копродукция, като в най-скоро време ще започне снимането на филма с \"пълна пара\". Ролята на Самуил ще бъде поверена на сръбския актьор (със смесено сръбско-македонско потекло) Лазар Ристовски. Досега за филма са осигурени около 500 000 евро от македонската Агенция за филм и отделно 30 млн. денара от Филмовия фонд на Македония. Така че подготовката на поредната \"филмова бомба\" срещу България продължава. По всяка вероятност и тя ще бъде \"преглътната\" постфактум от нашенските управници в името на... добросъседството. А това, че се ограбва българската история, че се фалшифицира, като на нейните владетели се приписва друга национална принадлежност,  е без значение... Културната експанзия на Заев В своя отчет за първите 100 дни на  Министерството за култура новият министър Роберт Алагьозовски обяви, че \"защитата на пренебрегваното безценно културно наследство\", на \"езика и културната идентичност\" на Македония ще бъдат негови основни приоритети. Предстои да бъде приет Закон за употребата на македонския език, а също така - национална стратегия за развитие на културата за периода от 2018 до 2022 година. \nСпециално внимание върху грижата за \"правилната употреба на македонския език\" отдели и премиерът Зоран Заев, който участва в международна конференция за езика в Скопие. И какво предвижда тази \"правилна употреба\"? Освен споменатия вече закон, ще бъдат \"повторно отворени\" така наречените Лекторати по македонски език към чуждестранните университети, чиято роля за пропагандиране на присвоеното средновековно българско книжовно наследство е добре известна. \nПо време на проведения в началото на декември в Скопие традиционен празник, посветен на свети Климент, Зоран Заев обяви, че с името на книжовника е свързано \"началото на македонската писменост\", макар да е добре известно, че нейното начало е положено едва през 1944 г. с кодификацията на така наречения македонски литературен език. \nНаличие  на трезви гласове   Покрай дискусията около мегаломанското  наследство на Никола Груевски не липсват, макар и единични, трезви гласове на люде, които не си затварят очите пред скриваната (или покрита с дълбоки пластове от лъжи и фалшификации) истина за тъй наречената \"македонска идентичност\" и \"национална припадност\". Така председателят на Комисията за ревизия на проекта \"Скопие 2014\" Мирослав Грчев в прав текст заяви, че \"македонската държава в края на Втората световна война буквално е измислена в рамките на Югославия, основана е за пръв път и в нея е създадена и македонска нация, македонска култура, македонски език, всичките македонски символи и всичките македонски достижения в изкуството\". От своя страна бившият първи външен министър на държавата Македония Денко Малески в интернет портала \"Слободен печат\" още по-недвусмислено написа, че \"сега в търсене на обективната историческа истина ще трябва да изминем пътя назад от Александър Велики, царя на елините;  през Самуил, царя на българите, до наченките в създаването на нашата млада и храбра нация и държава.\" \n...Но и на злобни, ксенофобски претенции \n         \nДали някой ще се вслуша в тези трезви гласове е доста съмнително, след като даже самият Зоран Заев е определян от отявлените македонисти като \"предател\" и \"унищожител\" на македонската държава. Най-злобните критики по негов адрес идват от партията на Никола Груевски, а най-настървени са привържениците на така наречения Световен македонски конгрес и Македонски манифест, които в \"договора со Бугариja\" съзират \"дълбоки последици за езика, културата и историята на македонския народ и държавността на Македония\". \nА неотдавна от електронния портал \"Дудинка\" (Брабонка, Дуда) на небезизвестния македонист Миленко Неделковски не по-малко известният скопски псевдоисторик Александар Донски обяви намерението си върху основата на своя ксенофобски пасквил \"Етногенетическите разлики между македонците и българите\" да заснеме \"документална\" емисия със субтитри на английски език, която възнамерява да тиражира чрез големите световни телевизионни канали и интернет-портали.  Ал. Донски, като се опира върху етническия произход на първите български владетели -  хан Аспарух и хан Омуртаг, \"доказва\" чистотата на македонския \"етнос\", което си е чист расизъм. \n        \n* * * Прочее, от подобни ксенофобски тези гъмжи и немалка част от македонските  интернет-форуми и фейсбук профили, в които се \"доказва\" монголския или татарския произход на българския етнос. Тази жалка и банална историческа фалшификация отдавна се тиражира от настървените привърженици на македонизма. В други случаи продължават да се повтарят мантрите на заклетите македонисти от Скопие, в които кражбата на история и артефакти е станала едва ли не безобиден навик. Дали \"мекият македонизъм\" на Заев ще може да промени нещо от   насажданата с десетилетия в съседната нам \"роднинска\" държава омраза и подозрителност към България и българите, остава под въпрос. Както е трудно да се предвиди докъде може да се стигне чрез нашенската безпринципна отстъпчивост и  политическо безхаберие спрямо \"казуса Македония\". Особено, когато в него се преплитат и чужди геополитически интереси, и кроежи, които съвсем не са безопасни за бъдещето на двете страни, за мира и сигурността на Балканите. \n    \n", "date": "2017.12.20", "title": " Метаморфозите  на македонизма"}
{"url": "http://duma.bg/node/157773", "text": "С избирането на Корнелия за председател на БСП партията се раздвижи и започна да се възстановява. Не напразно още в самото начало я нарекох боец. Тя се доказа и като смел организатор. Направи редица промени, които дадоха тласък на партията и тя се изявява като солидна опозиция. Тези нейни действия й създадоха проблеми и вътрешна опозиция. Едни загубиха топлите си местенца. Други мястото си на банките в НС. Трети доходи. Четвърти са недоволни от политическия курс, провеждан от нея. Партия голяма и в нея различни хора с различни интереси. \nСъгласно устава, БСП е партия на \"единомишленици\". Демокрацията, както в политиката, така и в партията, се възприема от много хора неправилно. На БСП й е необходимо да ограничи своеволните изказвания по ТВ програмите. Ако не си съгласен с водената политика, има събрание или заседание на някой от органите, където да изразиш своето мнение. След като не се възприеме, се съгласяваш или напускаш партията. При многопартийната система трябва стриктно да се спазва вътрешнопартийната дисциплина. Има известни решения и норми, които не трябва да се разгласяват и да стават достояние на останалите партии, защото в отделни случаи се явяват решителни за самата партия. БСП се намира под непрекъснат обстрел на медиите, които са собственост на политическите противници. Ние можем само да мечтаем за обективна журналистика и морална политика от страна на повечето партии. Лъжата, простащината, кражбата и незачитането на политическия опонент се настаниха от години в политическия живот. Предателството на националните интереси стана мода. Прави се всичко, което се нарежда отвън, независимо, че е против интересите на народа и държавата. \nМного често по ТВ каналите журналисти задават въпроси на интервюирани членове на БСП: Защо хората не гласуват за вас, не ви припознават като управници и т.н. Защо гласуват за ГЕРБ? Аз съм дал известно обяснение още през лятото, когато бях из провинцията и ми обясниха как действа Цв.Цветанов по въпроса за осигуряване на циганските гласове за изборите. Ето какво ми разказаха: \"Цветанов събира циганските босове от района и им поставя задача кой колко гласа да осигури. Определя цената на всеки един глас и казва, че парите ще бъдат изпратени на тях според подадените гласове. Също така им обещава, че ще разпореди на началниците на полицейските управления да не ги закачат за дреболии. Не се чудете, че масово се продават контрабандни цигари. Че старите хора от селата и малките градчета живеят под страх от циганските набези. Да сте чули някой член на ГЕРБ да е ограбен, пребит от циганите? Няма такива. Да сте чули някой от ГЕРБ да е купувал гласове? Почти не сте. Те се купуват на едро от Цветанов. Даже цели избирателни секции се купуват и в тях 100% са гласувалите за ГЕРБ. \nГЕРБ купува официално гласовете на отделни селища с народна пара. Наскоро разпредели милиони  на 35 управлявани от тях селища и на 22 управлявани от ДПС, което официално е опозиция, а неофициално ги подкрепя по всички въпроси. Това се използва и за пропаганда: Ако гласувате за ГЕРБ, ще има пари и за вас,казват на съседните селища управлявани от БСП или друга политическа формация. \nДруга много важна причина за непризнаването на БСП е тази, че БСП, въпреки известните промени, продължава да се движи в коловоза на \"статуквото\". Това са една трета от хората,  които не гласуват. Те са против участието ни в ЕС и НАТО. Защото и едната, и другата организация не са по същество това, за което бяха основани и което бяха в самото начало. Сега те са различни и се използват за потискане на народите и тяхната експлоатация. \"Защо да гласувам за БСП, когато те са еднакви с ГЕРБ. И едните, и другите слугуват на Брюксел и САЩ \" - така ми отговориха доста хора, с които разговарях. За да спечели БСП тази една трета, трябва да постави официално въпроса и да настоява за промяна на ЕС и НАТО или за  напускането им. Трудно решение, но необходимо. Според мен Корнелия и ръководството трябва да го вземат, независимо от многото обективни дадености. Народната поговорка казва: \"Ако те е страх от мечки, не ходи в гората\". Целта - премахване на предателската и крадлива мафия ГЕРБ от властта си заслужава риска.     \n", "date": "2017.12.20", "title": " Заслужава си риска"}
{"url": "http://duma.bg/node/157774", "text": "\nПравителството и неговият \"независим\" орган КЕВР поднесоха на всички ни поредния новогодишен подарък. Когато на Нова година се чукнем с чаша вода, ще имаме пълното право да си кажем наздраве. Прави ли ви впечатление, че водата става май по-скъпа от бирата. Умря и мечтата да зареждаме колите с вода. Бензинът е по-изгоден. Слънцето, въздухът и водата не са стока и не подлежат на продажба. Те са природна даденост, която оформя жизнената среда на хората. Снабдяването с чиста питейна вода, на поносима цена, е социално задължение на държавата. Народът участва в този процес, плащайки данък, определен от същата държава като достатъчен. Облагането с допълнителен косвен данък \"цена\", надвишаваща поносимата, и разхищаването на този данък за 100 хиляди лева месечни заплати, комисиони, огромни загуби на вода и износ на печалби е неприемливо. \nПри всяко поредно повишение на цената се повтаря мантрата \"намаляване на загубите\". От 2011 г. досега цените са увеличени двойно, а загубите - тогава 60 на сто, сега са 61 на сто. Освен с цените, \"Софийска вода\" АД ни граби допълнително със законите на хидравликата. Във високите сгради с две и повече водоснабдителни зони са монтирани хидрофори. Те поддържат по-високо налягане от това в мрежата и съответно - по-голям дебит от чешмите. В някои случаи дневният разход на човек във висока зона е два и повече пъти по-голям от този в ниската. Така допълнително и не по наше желание се пилее вода, но срещу заплащане. \nНаскоро по телевизора една дама, зам.-министър, разпалено ни убеждаваше, че цената на водата трябва да расте с логика, близка до \"имаш крава, пиеш мляко\", прехвърляйки на наш гръб повече разходи за ползването на този природен продукт, за който в едно друго минало плащахме по два лева годишно на апартамент. Втора нейна \"светла идея\" бе да ни сложи норма от 50 л дневно, заплащана по непоносимо високите цени. Разходът над нея пък да заплащаме с още по-високи суми. В развитите страни дневното потребление на човек е 100 л, в САЩ - 400, в Обединеното кралство - 150, в Германия - 130. Не ми е известно казват ли си в правителството \"честита баня\", но тази идея ми напомни един случай.  \nПрез 30-те години на миналия век в Лондон поради суша не достигала вода. Съответният министър се обърнал към парламента с апел за икономии и заявил, че е дал личен пример, като намалил дневните си душове от 3 на 2. Чърчил - тогава в опозиция, взел думата и попитал спикера разрешена ли е в парламента думата въшлив...     \n", "date": "2017.12.20", "title": "Честита баня! "}
{"url": "http://duma.bg/node/157775", "text": "В разгара на празненство по случай 7 април ужасени и безпомощни родители влитат в заведението, търсейки помощ за дете с гърч, на което не спада температурата. Д-р Росен Караджов отива веднага - лекарства, обвиване с кърпи със студена вода и пр. Справя се със ситуацията. Когато детето е извън опасност и той е приключил работата си, и празненството е приключило. За години напред случката е забравена, докато един ден в кабинета му не влиза възрастна жена с портрет на младеж във военна униформа. \"Това е детето, на което онази нощ ти спаси живота. Сега е войник. Благодаря ти докторе!\", казва жената и му целува ръката. Възрастна жена да ти целуне ръка за благодарност - пожелавам го на всеки, казва днес д-р Караджов.  \nРоден и израснал във Видин, възпитаник на една от двете елитни гимназии в града - Математическата. \"Нищо патетично от сорта: \"от малък мечтаех да съм лекар\" или \"исках да помагам на хората\" не ме е водило. Даже като дете при едно посещение по повод някаква рана, ми стана лошо, колабирах, а лекарят каза на майка ми: \"Ееех, Караджова, синът ти лекар няма да стане!\" Явно докторът не е познал. \nРодът на д-р Караджов има по-скоро учителска традиция: баба му била учителка, а майка му Анастасия Караджова - \"заслужил учител\", дългогодишна преподавателка по български и литература, очаквала синът й да продължи по нейния път. Но баща му го насърчил да се насочи към медицината. \"Честно казано, попадането ми в медицината беше случайно и очаквано първите 2 години се справях трудно. После  медицината започна да ме увлича Лека-полека усетих магията да се чувстваш докоснат от бога, да влияеш на здравето, и съответно съдбата на хората. И аз като останалите студенти по медицина вече се чувствах велик, познавайки тайнства, недостъпни за останалите.\" Днес д-р Караджов се гордее не само с учителите си - легендите в българската медицина проф. Чудомир Начев, проф. Драган Бобев, проф. Радослав Гайдарски, но и с бившите си състуденти днес проф. Никола Владов, доц. Сотир Марчев, проф. Георги Царянски, както и онези, които са \"редови\" лекари. \"Обучението беше стабилно, безкомпромисно, нямаше място за кръшкачи\", спомня си лекарят.  \nСлед казармата започва работа. \"Свободни места за хората \"без връзки\" - само по селата и аз попаднах в Арчар. Уж временно... Казах си: \"За проба, пък после ще видим\", и така до ден днешен\". Заедно със съпругата си - медицинска сестра, напуснала София, за да бъде до съпруга си, в Арчар отглеждат двете си деца. Синът им тръгва по пътя на баща си и вече е лекар, а дъщерята предстои да се дипломира като магистър-фармацевт. Днес на д-р Караджов  разчитат над 2 хил. души  за здравето си. Те са не само от Арчар, но и от съседни села. \"Пациентите ми ме обичат и ме мразят. Обичат ме, защото ги лекувам и им помагам, и ме мразят, защото ги лекувам и им помагам\" казва лекарят и припомня мисъл на Тацит: \"Хората са по-склонни да възнаградят някое зло, отколкото някое добро, защото благодарността е бреме, а отмъщението - удоволствие\".  \nОколо 20 лекарски практики във Видинска област са незаети, припомня медикът. Това означава, че мнозина нямат късмета на пациентите на д-р Караджов да имат лекар \"под ръка\". \"Когато дойдох в Арчар, преди повече от 25 години, около 1/3 бяха цигани, сега са повече от половината. Казвам цигани, а не роми, защото не обичам това префърцунено название, с което се лустросват гузни съвести. Обидна е не думата \"циганин\", а смисълът, подтекстът, интонацията, с която я казваш, за да обидиш някого. Затова смело ги наричам цигани и никой не се обижда. Децата ми учеха с техните, играеха заедно, лекувам ги, карам се тях, когато трябва. Голям проблем за селските лекари е, че около 1/3 от пациентите ни са неосигурени. Това означава, че лекарят не получава пари за тях, а повечето, когато дойдат на преглед, и него не могат да си платят.\" Занимавахме се много повече с медицина, спомня си лекарят началото на трудовия си път в Арчар. \"В почти  всяко село имаше фелдшери, линейка, бяхме и спешни лекари, имаше раждания по домовете, ходехме и при катастрофи... А и моята практика винаги се е различавала от повечето селски практики, дори и сега, по това, че имам доста деца в пациентската листа. Работата е доста по-натоварена - имунизации, по-висока заболеваемост и естествено по-голяма отговорност\", казва лекарят. \"След една нощ, прекарана с пациент, закаран от мен в Спешния център, уморен бях заспал. Събудиха ме силни крясъци на двора. Показах се сънен: \"Хайде бе докторе, че една жена долу в махалата ражда и краката на бебето вече се виждат\", викат ми. Бях млад лекар, изтръпнах, подкосиха се и моите крака. Щом са крачета, а не е глава, тежко раждане, кой знае какво ще стане, помислих си. Когато отидох на място - тишина, в стаята стои родилката и пуши цигара. Къде е бебето, питам. Ами ето го, сочи ми тя едно вързопче. Как съм го погледнал не знам, но тя се засмя и каза: \"Не бой се бе, докторе, всичко е наред.\" Отдъхнах си и благодарих на съдбата за пореден път... Сега ни залива бумащина, пациентите ни възприемат като диспечери.  \nНикой не казва \"боли ме\", всеки казва \"искам направление\".  Направленията ми стигат, на колегите в градовете не им стигат - там пациентите са по-разглезени, по-претенциозни, четат в интернет... Не мога да се оплача и от колегите от Спешните центрове, работят и дори повече от преките им функции. В други държави санкционират финансово за неправомерни повиквания, а тук ги бият. Срам!\", негодува лекарят.  \nВ началото на трудовия му път в района на Арчар и околните села имало 6 фелдшери, 2 лекари, 1 стоматолог и 3 медицински сестри. Сега сме останали аз и съпругата ми и стоматологът, който от 10 години е пенсионер, казва лекарят, който, като повечето си колеги е убеден, че когато се оттегли от професията, няма да има кой да поеме практиката му. И така е не само в Арчар.  \nД-р Караджов като всичките си български колеги, още недоумява защо продължава нонсенсът лечебните заведения да се регистрират като търговци с касови апарати, които нямат право да развиват търговска дейност. \"В началото на реформата шумно се говореше за \"хилядарките\", които получават лекарите. Дори да беше вярно, не разбирам защо е неприемливо лекарите в България да получават пари, щом лекарите по света получават много пари. А и ако парите, които заработваме, бяха толкова много, защо има толкова незаети лекарски практики? Е, в някои сфери на здравеопазването се изкарват големи пари, но това не важи за общопрактикуващите лекари, а още по-малко за тези, които са на село. Лошото за пациентите и за държавата е, че ние лекарите ставаме изчезващ вид\", разсъждава лекарят. \"Запитвали ли сте се защо никой не прави частна болница по детски или инфекциозни болести? Ясно е, защото финансирането там е недостатъчно и тези болници ще фалират. А това също са социалнозначими болести\", казва д-р Караджов. По негово мнение всичките години на реформа в здравеопазването само двама министри са направили реално нещо добро, полезно и работещо за общопрактикуващите лекари - д-р Илко Семерджиев и д-р Стефан Константинов и \"ако ги бяха оставили да разгърнат замислите си, нещата щяха да са доста по-добре\". \n\"С какво не мога да свикна ли? Като човек - с простотията и завистта, а като лекар - като знам колко усилия и безсънни нощи са необходими да завършиш медицина, да работиш медицина, да специализираш, колко струва да издържаш 6 години студент по медицина, не мога да преглътна неуважението към професията, лекотата, с която се обиждат и бият лекари и медицински работници.   \n", "date": "2017.12.20", "title": "Стара жена ми целуна ръка за благодарност  "}
{"url": "http://duma.bg/node/157777", "text": "КОНПИ, Прокопиев... Прокопиев, КОНПИ... \nНова дъвка за медиите. И действащи лица в постановката. Надпреварват се да шестват по медиите и да хвърлят обвинения. Комисията за отнемане на незаконно придобито имущество е бухалката на властта, стана ясно от изявите на Иво Прокопиев... Бойко Борисов не ми влияе, само ми разписва отпуските, рече вчера шефът на независимия орган Пламен Георгиев... Кое е законно, кое - незаконно, кой кого натискал, принуждавал, чии пари с какъв произход са... Сложна е тя! \nИма обаче две нещица, дребнички такива, на които е добре да обърнем внимание. Не защото са прекалено скромни резултатите на КОНПИ (що е то?) в годините, ами щото се набиват уж небрежно. Първо, иначе авторитетно звучащият Пламен Георгиев сигурно щеше да хване вяра, ако не беше рекъл, че не знае Иво Прокопиев какви медии има. Ама те го притискали, ревеше преди ден. Второто обаче е по-определящо. В натрапващо самоуверената си изява от телевизора шефът на независимия орган не пропусна да повтори и потрети добре заучена фраза: \"Представяте ли си този човек (Прокопиев - б.а.) как мисли, че функционира държавата. Някой се обажда на комисията и комисията прави проверка...\" Или: \"Как си представя този човек, че действа държавата?! Обажда се някой, образува, прекратява проверки... Къде отива правовата държава?!\" \nВсеки здравомислещ човек у нас е наясно, че точно така функционира държавата Му. Не сме късопаметни - тефтерчето на Филип Златанов и \"Ало, Ваньо\" ни стигат. \nА в докладите от Брюксел сочат КОНПИ като образец за \"солидни\" резултати (къде ги?). И настояват да се гарантира, че комисията ще продължи да работи независимо и ефективно. Ще, ще! Още малко и новото мегазвено ще се опече в пленарна зала, а дотогава бъдещият му шеф ще е минал през огън и вода, ще е прокопал трасето. И ще е отстранил оногова, който пречи Нему и аверите Му. КОНПИ дебне! От 681 г. до днес, ако се наложи.   \n", "date": "2017.12.20", "title": "Вярна представа"}
{"url": "http://duma.bg/node/157778", "text": "Бойко Борисов, да се свети името Му, вчера пак се спусна от облачето целият в бяло. На академичните учени с височайшото Му благоволение бяха пуснати едни 15 млн. лв., за да не измрат съвсем идната година и да не задръстват Терминал 2. Да бият чело и да благодарят!  \nКласика в жанра, наречен властване на ГЕРБ. Смешното е, че при дебатите по бюджета в НС депутатите от БСП се скъсаха да обясняват с аргументи, с факти, с разум, че парите за науката трябва да се увеличат двойно, понеже властта я е завряла в калта и оттам тя няма как да пее като славей. Анелия Клисарова едно към едно заяви от трибуната, че поне 15 млн. може да се добавят за БАН, като без проблеми може да се вземат от онези 65 млн. лв., за които МС твърди, че ги имало в централния бюджет и били за наука - нищо, че никой не ги е виждал. Е, що трябваше дупетатите от ГЕРБ и присъдружие да гласуват като един против? Напук. По заповед. Що трябваше Менда Стоянова да плещи глупости ала Дянков за \"феодалните старци\", колкото да лъсне пълната й неграмотност? Що? Като вчера направиха обратното - точно това, което им рече БСП. Какво се промени, та в ГЕРБ се сетиха, че като туриш магарето на лечебно гладуване, тъкмо го научиш да не яде, и то вземе, та умре? Ами, новото е, че на учените ни им писна да ги ритат и решиха да съобщят на Евросъюза, че властта у нас набутва каруцата насред блатото. Ама, пусто, с черни знамена щели да посрещат еврогостите! Та затуй Боко, да Му се свети името, като сущий \"Деус екс махина\" спусна едни 15 милиона. \nЩе се радват умните глави, че трудът им вече ще се цени малко повече от този на чистачките. Не че нещо ще се промени в отношението на властта към науката. Но нали Той е целият в бяло, умът трябва да благодари на мускулите. Ей това е България.   \n", "date": "2017.12.20", "title": "Свято Му име!"}
{"url": "http://duma.bg/node/157816", "text": "Открай време най-голямата мъка на ГЕРБ е да бъдат изпреварени в някоя добра идея от БСП! Подобни хапки винаги са били трудни за преглъщане от сегашното мнозинство, но им се налага да се задавят предколедно. \nИде реч за мораториума на новите лекарства. \nРазбира се, едва ли някой се е съмнявал в  наглостта и безочието на Цветанов и сие, но за него и ГЕРБ най-лесната кражба е кражбата на идеи. Само че, уважаеми тежко болни, не забравяйте кой с охота и без да му мигне окото подписа само преди дни смъртните ви присъди и утре не целувайте ръка на палачите си!   \nПредполагаемият сценарий от есента насам: някой казал на Бащицата, че със спирането на \"новите молекули\" ще бъдат спестени едни пари - около 25-30 млн. лв. Щом е за спестяване на пари от каквото и да било, стига да не е от магистрали, Бащицата дава благословията си и се разпорежда депутатите от партията под строй да гласуват за мораториума. Онова, което очевидно управляващите не са очаквали, бе активната позиция на болните и близките им, подкрепени от лекарите. Не са очаквали и толкова сериозен отпор от опозицията, която вчера бе категорична, че единственият начин да бъде измит позорът от това бездушно и неморално решение на мнозинството, е актуализацията на бюджета на НЗОК за 2018 г.! \nОсъзнал грешката, Бащицата с обичайната си плоска хитрост започва да бие отбой по заобиколни пътища - явно някой му е обяснил, че тези \"молекули\" не са онези и той самият става за резил с безумния мораториум. Затова беше хвърлянето на прах в очите с измислената \"комисия\" към МЗ, която уж трябваше да решава кой какви лекарства да получава - прозрачен опит да бъде заобикалян собственият им недоизкусурен закон и явно набързо взето решение извън първоначалния сценарий. \nВодили били преговори с пациентски организации. Но едва ли тези \"пациентски организации\" са представлявали онези болни хора, които в студа и снега протестираха пред чуждите посолства и пред парламента, но със сигурност са били проправителствените организации! И пак ситуация извън сценария. \nТа се стигна дотам каката на Бащицата да дава изявления по медиите, че мораториумът е грешка. Е, каката не взема решения по политиките в здравеопазването, но пък служи за \"човешки\" пиар на братчето-Бащица. Стар, изпитан, но плосък номер. \nУсетили безславния финал на \"сценария\" си, управляващите се разшетаха в спешен порядък. Бащицата бил казал на Нинова, че ще мисли, Цветанов бил обещал да се изкоментира проблемът в парламентарната група и т.н., и т.н. Все познати и добре известни номера на шикалкавене на ГЕРБ. Естествено, големият въпрос пред партията е как да извърти нещата, та да изглежда, че не те бият отбой, а по тяхна идея параграф 6 отпада. Те така и щяха да направят, но например през януари-февруари, ама пустата опозиция като ги изпревари...  \nДнес обаче за пореден път стана ясно, единствената цел на партийния им лидер е Той да бъде в бяло и винаги да се явява като спасител. Независимо дали цената за това е здравето на българските деца и млади хора, дали са доходите на възрастните ни родители.   \n", "date": "2017.12.20", "title": "Не целувай ръка на палача си"}
{"url": "http://duma.bg/node/157759", "text": "Стимулирана от Доналд Тръмп, уплашена от Русия и нетърпелива да даде нов тласък на интеграцията, Европа се стреми да похарчи много за отбраната. Предизвикателството, пред което континентът сега е изправен, според политици, лидери и експерти в индустрията, е да харчи мъдро. \nЗа да получат стойност за парите и въоръжени сили, които наистина повишават сигурността, правителствата ще трябва да преодолеят нежеланието си да купуват от чуждестранни доставчици и да си сътрудничат в многонационални проекти - дори когато това означава по-малко работни места за собствените им индустрии. \n\"Ние, фирмите, сме подготвили пътя за транснационално сътрудничество\", заяви високопоставен представител на бизнеса пред немски парламентаристи по време на неотдавнашна среща при затворени врати. \"Сега имаме нужда от подкрепата на правителствата и на ЕС - в противен случай няма да стигнем никъде\". \nСпорът дали европейските държави трябва да похарчат повече за отбраната, вече е воден - и до голяма степен е спечелен от ястреби. \nБезцеремонните изисквания на Тръмп, че Европа трябва да харчи повече за отбрана, отколкото да разчита на Америка, за да защити континента чрез НАТО - в съчетание със смесените послания на президента на САЩ за ангажимента му към Атлантическия алианс - убедиха много лидери да увеличат военните си бюджети. \nИ когато Обединеното кралство гласува да напусне ЕС през 2016 г., един от ключовите опоненти на по-тясното сътрудничество в областта на отбраната в блока бе маргинализиран - и поддръжниците видяха шанса да придадат нов европейски импулс. \n\"Липсата на сигурност се превърна отново в основна грижа на европейците\", каза Натали Точи, специален съветник на шефа на външната политика на ЕС Федерика Могерини. \nИзведнъж  европейски отбранителни инициативи се появиха навсякъде На срещата си на върха в Брюксел лидерите на ЕС подкрепиха новия пакт за отбрана на блока, известен като \"Постоянно структурирано сътрудничество\" (PESCO), в който 25 страни членки ще започнат работа по серия от съвместни проекти през следващата година. \nПо-рано тази година Брюксел стартира сериозно поощрение за страните да си сътрудничат за военни поръчки - Европейски отбранителен фонд на стойност 5,5 милиарда евро годишно. Това е оценявано като първи път, когато ЕС поставя на масата сериозни суми за тази цел. Миналата седмица министрите на ЕС дадоха зелена светлина на един от аспектите на фонда - Европейската програма за отбранително промишлено развитие, предназначен да насърчи трансграничното сътрудничество между компаниите. \nИ проектите за скъпи програми вече са в процес на подготовка. \nМиналата година германското, френското, италианското и испанското правителство възложиха на \"Еърбъс\", френския \"Дасо авиейшън\" и италианския \"Леонардо\" да разработят съвременен боен дрон, официално известен като MALE RPAS, но популярно наричан \"Евродрон\". А през юли т.г. в Париж, Франция и Германия огласиха плановете за разработване на европейски изтребител. \nСлед две десетилетия, през които разходите за отбрана в Европа често са били съкращавани или мудни, през последните години бюджетите започнаха да се движат. През 2016 г. военните разходи в Западна Европа са нараснали с 2,6% спрямо предходната година - второ поредно увеличение, според Стокхолмския международен институт за изследване на мира (СИПРИ). Разходите в Централна Европа нараснаха с 2,4 на сто. Но има още много неща, които предстоят \"В Европа има известни признаци, че ще има значително увеличение на разходите, особено за оборудване\", каза директорът на програмата за оръжие и военни разходи на СИПРИ. \nВземете най-голямата икономика в Европа: до 2020 г. Германия ще харчи 53% повече за оборудване в сравнение с 2016 г. според изчисление на германското министерство на отбраната. В Европа до 2024 г. могат да станат достъпни годишно около 97 млрд. евро за допълнителни разходи, ако всичките 28 настоящи членки на ЕС плюс натовския съюзник Норвегия постигнат препоръчителната цел на НАТО за 2% от БВП за отбрана, сочи проучване на McKinsey, публикувано миналия месец. Най-малко една пета от тази сума - повече от 19 милиарда евро - трябва да бъдат изразходвани за оборудване, съобщи консултантската фирма в съвместния доклад на Конференцията за сигурност в Мюнхен. \nВъпреки че идеята всички тези страни да постигнат целта от 2% - която също е подкрепена от новия военен пакт на ЕС - в този период изглежда нереалистична, няма съмнение, че разходите за оборудване ще нараснат през следващите години. Някои от тези пари ще продължат да се използват за запълване съществуващите пропуски, като липсата на възможности за зареждане на самолети във въздуха. Анализаторите обаче предполагат, че голяма част от тях трябва да преминат към дигитализиране на въоръжените сили - да се подобри софтуерът и да се увеличи честотната лента, за да се гарантира, че дори в отдалечени райони войските няма да са отрязани от взаимосвързани оръжейни системи, управлявани от виртуални мрежи. \nКонсенсусът, че са необходими повече инвестиции, е в целия политически спектър - дори и по отношение на германските Зелени, чиито корени са в мирното пацифистко движение от 70-те години на миналия век. \nТобиас Линднер, депутат от Зелените, който е член на комисиите на Бундестага по бюджета и отбраната, каза, че германските въоръжени сили, Бундесверът, прочути заради остарялото оборудване, трябва да бъдат реформирани и трябва да бъдат похарчени повече средства за придобиване, особено когато става въпрос за приспособяване на войските към все по-дигитализираната война на XXI век. Но Линднер предупреди, че харченето на повече средства не би било достатъчно. \"Най-голямата ми тревога е, че ще инвестираме тонове пари в следващите няколко години, но след десетилетие ще се окажем в подобно лошо състояние като днешното, само с по-голяма и по-скъпа армия\", каза той. \n\"Не става въпрос само армията да е екипирана както трябва, но и за обсъждането на това, което Бундесверът трябва да е в състояние сам да направи и какво можем да направим по-добре на европейско ниво\", каза Линднер. \"Става въпрос за по-ефикасно използване на програмите за поръчки, отколкото в миналото.\" Това е по-лесно да се каже, отколкото да се направи. \nВ проучване, публикувано през февруари тази година, McKinsey твърди, че Европа може да спести почти една трета от това, което харчи за военно оборудване, ако правителствата обединяват усилия за координиране на инвестициите и използване на по-малко доставчици на оръжие. \nАргументът не е нов. Но националната политика често се намесва, за да предотврати най-ефективния път, който се следва. \n\"Хората казаха същото преди 20 или 30 години\", каза Мориц Вайс, експерт по поръчките, който преподава международни отношения в Мюнхенския университет. \"Но когато нещата станат сериозни, французите искат да закупят френско оборудване, а германците искат да закупят немско оборудване\". \nТъй като правителствата често са единствените клиенти за големи военни поръчки, те играят решаваща роля при определянето на условията. \"Те авансират парите за развитие, като по този начин вземат връх на капиталовите пазари - автоматично правят пазара на поръчките политически\", каза Вайс. \"Да приемем, че една страна осигурява 30% от финансирането в проект за сътрудничество\", добави той. \"Тогава страната също очаква, че 30% от договорите, свързани с проекта, ще отидат в собствените й компании, така че парите да не бъдат изтеглени от икономиката, а да бъдат изразходвани вътре в страната\". Защита на поръчките ЕС излезе с правила за възлагане на обществени поръчки, за да се опита да предотврати такъв протекционизъм. Но страните са намерили начини, чрез които да ги заобиколят. Често, казва Вайс, офертите са съобразени с профила на производителите на оръжие, така че компаниите от други страни, макар и официално да могат да кандидатстват, нямат шанс да спечелят договора. Освен това държавите могат да твърдят, че интересите на националната сигурност им пречат да провеждат публични търгове, въпреки че това стана по-трудно през последните години. \n\"Повечето от предишните европейски програми за обществени поръчки не са успешни\", каза депутатът от Зелените Линднер. \nЕксперти твърдят, че европейският отбранителен пазар трябва да бъде рационализиран, като страните се оттеглят от сектори, в които друг има конкурентно предимство. Някои от тях са предположили, че например Франция може да предаде производството на военни наземни системи като бронирани превозни средства на Германия, известна със системите за наземни сили. В замяна на това Франция може да се превърне в основен доставчик на кораби за германците. Това обаче би означавало, че всяка страна ще загуби част от своята отбранителна индустриална база и ще разчита в голяма степен на друга нация да снабдява нейните въоръжени сили - нещо, което не става лесно, дори и за близки съюзници, въпреки разговорите на лидерите за все по-тясна военна интеграция. \nПризивите за ефективност от страна на големите западни държави и големите оръжейни компании предизвикват загриженост и в Централна Европа, където представители на индустрията и политици се страхуват, че техните фирми ще загубят в надпреварата с по-големите си конкуренти във Франция, Германия, Обединеното кралство или Швеция. \nТомаш Шатковски, зам. държавен секретар в полското министерство на отбраната, заяви, че обществените поръчки \"трябва да донесат полза на всички заинтересовани страни, да насърчат растежа и да осигурят работни места в целия ЕС\". \nТова не е аргумент, който има влияние върху големите играчи в индустрията. \"Не можете да постигнете върхови постижения без дарвинизъм\", заяви високопоставен представител на индустрията пред германските законодатели.   \n", "date": "2017.12.20", "title": "Европа е изправена пред предизвикателството на разходите за отбрана "}
{"url": "http://duma.bg/node/157760", "text": "Специалният докладчик на ООН за крайната бедност Филип Oлстън заяви след посещението си в Съединените щати, че всеки осми американец е под прага на бедността. \n\"Американската мечта бързо се превръща в американска илюзия. Това се дължи на факта, че сега в САЩ хората имат най-малко възможности да вдигнат своя социален статус в сравнение с всяка друга богата държава в света\", каза Oлстън в доклада си. \nТой подчерта, че нито неговата сила, нито усъвършенстваните технологии на САЩ се използват за подпомагане на 40 милиона души, които живеят в бедност. \n\"С огромно благоденствие страната се отклонява от основния си ангажимент към правата на човека\", каза Oлстън. \nСъщо така, служителят на ООН е убеден, че поради настоящата политика на американския президент Доналд Тръмп, мащабът на бедността в страната ще нараства само. \nПреди това Световната лаборатория за неравенство проведе глобално проучване на разликата между богатите и бедните. Според доклада на Световния доклад за неравенство неравенството в доходите нараства почти по целия свят, а Русия се е превърнала в един от лидерите в този показател през последните години.     \n", "date": "2017.12.20", "title": "Всеки осми американец е беден"}
{"url": "http://duma.bg/node/157761", "text": "Над 200 млн. за възстановяване на старите и създаването на нови военни обекти предимно в Източна Европа ще отделят САЩ. Това се прави в рамките на \"инициативата за сдържане на руската агресия\". \"Еър форс таймс\" уточнява, че парите ще бъдат отделени от военния бюджет, който беше утвърден от президента Тръмп. Общо \"за защита\" на европейските си съюзници от \"руската агресия\" Вашингтон ще използва 4,6 млрд. долара, съобщи в. \"Аргументи и факти\". \nДетайлите по предстоящите разходи на Пентагона не се разкриват, но майор Хуан Мартинес, работещ в американското военно командване в Европа, заявил, че в авиобазите ще бъдат разположени самолети Ф-22 Раптор и Ф-35 Страйк файтър. Те ще проследяват дейността на руската бойна авиация в районите на Северно и Балтийско море. Освен това се предполага засилване на американското военно присъствие в Норвегия и Исландия. \nПентагонът също така ще проведе мащабна модернизация на военните бази в Източна Европа. 55 млн. долара ще бъдат похарчени за построяването на допълнителни резервоари за гориво и втора полоса в унгарската база в Кечкемет. По думите на Мартинес всички тези мерки трябва да повишат нивото на готовност на САЩ и техните съюзници в региона. \nНе се предвижда увеличаване на американския личен състав в района, модернизацията ще засегне основно транспортната инфраструктура, за да може при необходимост НАТО във възможно най-кратки срокове да прехвърли в региона допълнителни сили. \nСпоред експерта Игор Коротченко \"главната цел на модернизацията е тренировка за бързо пребазиране на войски и системи високоточно оръжие на територията на Естония, Латвия, Литва и Полша в случай на изостряне на отношенията между НАТО и Русия\", съобщи \"Аргументи и факти\". Експертът допуска и проиграване на предислоцирането на тактическо ядрено оръжие на САЩ. За това ще е необходима съответна инфраструктура на авиобазите, поради което модернизирането може да бъде и в тази насока. Според Коротченко в отговор на тези действия Русия засилва на западната си граница подразделенията на противовъздушна отбрана, въоръжени със С-400 и авиационни подразделения. \nВоенният бюджет на САЩ е 626 млрд. долара, още 65 млрд. са за поддържане на военните операции на САЩ в чужбина.     \n", "date": "2017.12.20", "title": "Вашингтон дава $200 млн. за бази в Източна Европа"}
{"url": "http://duma.bg/node/157762", "text": "Новата стратегия за национална сигурност на САЩ поставя \"Америка на първо място\". Това обяви президентът на САЩ Доналд Тръмп. \nВъв встъпителни думи той все пак предупреди, че САЩ са изправени пред един \"извънредно опасен свят\". Тръмп посочи, че поставя като приоритет американските граждани и че \"Америка отново води на световната сцена\". \nТръмп припомни, че когато е встъпил в длъжност, заплахите са включвали проблемни режими, радикални ислямистки терористични групировки и терористи в Близкия изток. \nПропускливите граници и неприлагането на имиграционните закони са оставили американците уязвими у дома, а търговските практики са отслабили икономиката, предупреди Доналд Тръмп. \nРусия подкопава демокрацията, като използва медиите. Това се посочва в стратегията за национална сигурност, представена от президента на САЩ Доналд Тръмп. \nДнес играчи от ранга на Китай и Русия използват информационните технологии, за да подкопаят законността на демокрацията. Нашите опоненти се прицелват в медиите, политическите процеси, финансират социалните мрежи, стремят се да получат лични данни, се отбелязва в стратегията. За това американците трябва да се обединят, за да защитят начина си на живот. \nЯдреното оръжие на Русия е най-голямата заплаха за САЩ. \nСАЩ се стремят, за да постигнат пълно ядрено обезоръжаване на Корейския полуостров. Това набеляза Доналд Тръмп. \nТой обяви, че САЩ нямат друг избор освен да се справят с предизвикателството на севернокорейските оръжия. \nОсвен това е необходимо Пакистан да предприеме решителни действия срещу тероризма. \nТръмп каза, че стратегията му за първи път обръща внимание на икономическата сигурност и ще включва пълно възстановяване на американската инфраструктура, както и стена по границата с Мексико. \nТръмп обяви, че Русия и Китай са съперници, които се стремят да оспорят американските ценности. По тази причина САЩ се намират в нова ера на съревнование. \nВ стратегията правителството на Тръмп определи Китай и Русия като \"ревизионистични сили\", които \"използват технологии, пропаганда и принуда, за да оформят свят, противоположен на нашите интереси и ценности\". \nВсе пак Доналд Тръмп разкри, че САЩ ще работят заедно с Русия и Китай, когато това служи на американските интереси, и изтъкна как САЩ са предоставили разузнавателни данни на Русия, благодарение на които е бил предотвратен терористичен акт през уикенда. \n\"Ислямска държава\" е загубила 100% от териториите, които контролираше в Сирия и Ирак, обяви американският президент. Той посочи, че САЩ нанасят на ислямската групировка едно след друго съкрушително поражение. \nНие ще ги преследваме навсякъде и няма да допуснем терористите да проникнат в САЩ. Кремъл осъди \"империалистическия характер\" на огласената от Доналд Тръмп национална стратегия за сигурност, обвинявайки Вашингтон в стремеж към \"еднополюсен свят\". \n\"Империалистическият характер на този документ е очевиден, както и отказът да бъде отхвърлен еднополюсния свят, един упорит отказ\", каза говорителят на Кремъл Дмитрий Песков пред репортери, добавяйки, че руските власти \"не могат да приемат, че страната се третира като заплаха за сигурността на Съединените щати\". \nКитай също разкритикува първата стратегия за национална сигурност на президента на САЩ Доналд Тръмп, която описва Пекин като предизвикателство към американската власт като \"манталитет от Студената война\", който ще навреди на Вашингтон. \n\"Всяка страна или всеки доклад, който изкривява фактите, или злонамерено клевети, прави това напразно\", каза говорител на външното министерство Хуа Чунинг на редовен брифинг. \nДвете страни са блокирани във все по-ожесточена битка по въпросите на търговията, като Вашингтон предприе безпрецедентни стъпки за разследване и добавяне на данъци за китайски стоки. \n\"Настояваме Съединените щати да спрат умишлено да изопачават стратегическите намерения на Китай и да изоставят остарелите понятия като манталитета на Студената война и играта да печелиш от загубата на другия, в противен случай само ще навредят на себе си или на другите\", каза Хуа. \nТой енергично защити външната политика на Пекин. \n\"Китай никога няма да преследва собственото си развитие за сметка на интересите на други страни\". Той добави: \"В същото време никога няма да се откажем от законните си права и интереси\".     \n", "date": "2017.12.20", "title": "  Кремъл осъди \"империалистическия характер\" на стратегията за национална сигурност на САЩ "}
{"url": "http://duma.bg/node/157763", "text": "ГСДП не бърза за коалиция \nГерманската социалдемократическа партия ще проведе извънреден конгрес на 21 януари, на който ще бъдат обсъдени преговорите за съставяне на нова голяма коалиция със Съюза (ХДС/ХСС). Първоначално за извънредния конгрес бе определена датата 14 януари. Промяната бе наложена заради съпротивата на Младежката организация на ГСДП срещу влизането на партията в правителство с политическия блок на Меркел.  Пхенян не иска диалог \nСеверна Корея отхвърли предложението на държавния секретар на САЩ Рекс Тилърсън за започване на двустранни преговори за ядрената си програма без предварителни условия. \"Предлагайки ни преговори, Съединените щати по този начин искат да прехвърлят на Пхенян отговорността за изострянето на обстановката на Корейския полуостров\", изтъква в. на Корейската трудова партия \"Нодон синмун\". Норвежец арестуван в Русия за шпионаж \nРуските власти арестуваха норвежец по обвинения, че е придобил секретни документи, свързани с руския боен флот. Той е обвинен в шпионаж. Медиите пишат, че става дума за 62-годишния Фроде Берг, пенсиониран член на норвежката институция, наблюдаваща норвежко-руската граница. В Полша се разби МиГ-29 \nВ Полша се е разбил изтребител МиГ-29. Пилотът е успял да катапултира и е настанен в болница. Катастрофата е станала в района на военното летище край селището Минск Мазовецки. Изтребителят се е готвил за кацане и малко след това е изчезнал от екрана на радарите. \"Кралица Елизабет\" протече \nНай-големият британски самолетоносач \"Кралица Елизабет\" е дал теч, само две седмици след като беше пуснат на вода. Проблемът възникнал поради недостатъчно добре уплътнен вал на кораба. В момента за всеки час в корпуса проникват по 200 л  вода. \n \n  \n    \n", "date": "2017.12.20", "title": "Кратки новини"}
{"url": "http://duma.bg/node/157764", "text": "В Румъния заговориха за монархия. Изпълнителният председател на Социалдемократическата партия (ПСД) Никулае Бадалау заяви, че румънският народ може да бъде запитан дали иска да живее в република или монархия. Той заяви, че е републиканец, но проектът за такъв референдум изисква \"политиците заедно с президента да седнат и да го обсъдят\", съобщи Медиафакс. \n\"Мисля, че хората трябва да бъдат запитани. Това не е лошо нещо, тъй като държави, които са монархии, са развити\", каза Никулае Бадалау. Той не изключи възможността референдумът да се състои през следващата година. \nНа свой ред Калин Попеску Таричану, ръководител на Алианса на либералите и демократите (АЛДЕ) и президент на Сената, каза, че конституционната монархия ще коригира сегашната \"хибридна\" конституционна система, в която \"има семената на конфликти, засадени в нея \"чрез прерогативите, които предоставя на президента\".   \n", "date": "2017.12.20", "title": " В Румъния заговориха за монархия"}
{"url": "http://duma.bg/node/157765", "text": "Молдова е пред дипломатическа криза с Русия, предаде АФП. До нея се стигна, след като Кишинеу изтегли посланика си от Русия за неограничен период. Молдовският президент Игор Додон гневно се противопостави на решението на правителството, посочвайки че то ще доведе от обтягане на отношенията с Русия.   \n", "date": "2017.12.20", "title": "Молдова прибра посланика си от Москва"}
{"url": "http://duma.bg/node/157766", "text": "Лидерите от Западните Балкани определят 2018 г. като ключова за присъединяване към ЕС. Това каза македонският премиер Зоран Заев след срещата си в Брюксел с ръководителя на европейската дипломация Могерини. В срещата участваха и премиерите на Черна гора, Сърбия, БиХ, Албания и Косово. \"Най-значимата новина за страните от Западните Балкани през 2017 г. бе Стратегията за разширяване на ЕС, предложена от председателя на ЕК Юнкер. Точно тази Стратегия и ключовите й послания бяха основна тема в разговорите ни днес. Стигнахме до заключението, че държавите от Западните Балкани трябва да приемат тази Стратегия като ясен сигнал за тяхната европейска перспектива. Всяка една страна от Западните Балкани трябва да върви напред към ЕС чрез извършването на необходимите реформи\", написа Зоран Заев във фейсбук.   \n", "date": "2017.12.20", "title": "2018 година е ключова за Западните Балкани"}
{"url": "http://duma.bg/node/157767", "text": "65 журналисти и медийни сътрудници са били убити през 2017 година, сочи годишният доклад на „Репортери без граници“, цитиран от АФП. \nСред жертвите са 50 професионални репортери, което бележи най-малкия брой смъртни случаи на журналисти за последните 14 години. От организацията обаче изтъкват, че това се дължи на решението на голяма част от медийните представители да се оттеглят от най-опасните зони по света. От 65-ата убити през годината журналисти 39 са били ликвидирани умишлено, а 26 са загинали при изпълнение на служебните си задължения. Освен това от \"Репортери без граници\" съобщават, че 326 журналисти по света се намират в арестите, а около половината от тях се намират в пет държави: Турция, Китай, Сирия, Иран и Виетнам. \nСъдейки по данните на РБГ, най-опасната локация за миналата година е разкъсваната от нестихващи военни конфликти Сирия, където убитите колеги журналисти наброяват 12 души. С една по-малко са пък жертвите в Мексико. \nСред загиналите мексикански журналисти е и Хавиер Валдес – един от най-видните хроникьори на смъртоносната война между наркокартелите в страната. Негова е и книгата „Наркожурналистиката – пресата“, в която се разказва за трудностите на мексиканските репортери, които се опитват да покрият изключително насилствените картели в страната. Той бе убит през м. май тази година. \nИменно високата смъртност сред журналистите накара „Репортери без граници“ да обявяват Мексико за най-смъртоносната страна в света за 2017 година, която не е във война. \nПоследният случай, който предизвика и международна реакция, включваше двама журналисти от Мианмар, работещи към агенция Ройтерс. Те бяха арестувани миналата седмица от правителството по подозрение, че у тях се намират \"важни за сигурността документи\". Според властите двамата са „имали намерение да изпратят важните за сигурността документи, касаещи силите за сигурност в щата Рахин, на чужди служби в чужбина“. Правителството на източноазиатската страна е чувствително към темата, тъй като Рахин е дом на мюсюлманското малцинство \"рохинги\", които под натиска на мианмарското правителство и армия масово емигрираха в съседен Бангладеш. Действията на властите тогава породиха обвинения в етническо прочистване и диктатура, които сега вероятно ще се засилят.   \n", "date": "2017.12.20", "title": "65 журналисти са загинали през годината  "}
{"url": "http://duma.bg/node/157779", "text": "Комисията за защита на конкуренцията е разрешила да започне предварително изпълнение на договора за тол системата въпреки обжалване на избора на изпълнител, но това все още не може да се случи. Причината е, че въпросното решение на комисията пък се обжалва пред Върховния административен съд. Това се разбира от интервю на министъра на регионалното развитие и благоустройството Николай Нанков пред \"24 часа\". Неговото очакване е, че съдът ще се произнесе до края на годината или в началото на януари. Това ще даде възможност, ако определението не е в полза на обжалващите, да се сключи договорът с избрания за изпълнител на тол системата. След това изграждането й ще отнеме около 7 месеца.     \n", "date": "2017.12.20", "title": "Договорът за тол системата не се подписвал заради жалба във ВАС"}
{"url": "http://duma.bg/node/157780", "text": "При закъснение на полет над два часа пътникът има право да търси от авиокомпанията храна и напитки, а ако чакането ще продължи повече от една нощ, то трябва да бъде осигурен и хотел за нощуване. Това обясни директорът на Европейския потребителски център Игнат Арсенов. Експерти на центъра са информирали пътниците на летище София за правата им, предаде БНР. \nПътникът има право и на две телефонни обаждания, за да уведоми близките си, че ще закъснее. Ако закъснението на полета е над 5 часа, всеки може да се откаже да пътува. Това е избор на пътниците, не на авиокомпанията. Ако закъснението е причинено по вина на авиокомпанията и е продължило повече от три часа, ние имаме право на допълнително парично обезщетение в рамките от 250 до 600 евро.  \nПо отношение на онлайн пазаруването Арсенов заяви, че онлайн пазаруването е все по-предпочитан начин от потребителите, включително и да се пазаруват подаръци за Коледа и Нова година. Това, което потребителите трябва да знаят, е, че срокът за доставка на подаръците е 30-дневен. И затова, ако искаме нещо да пристигне по-бързо, трябва да се договорим с търговеца това да стане по-бързо. Да знаем, че имаме възможност да я върнем, да ни бъдат върнати парите и да купим заместващ подарък. Ако все пак стоката не пристигне, да се откажем от покупката и да искаме парите си обратно. Ако не харесаме обаче от това, което сме избрали, може да се наложи да платим парите за връщане на стоката.      \n", "date": "2017.12.20", "title": " Информират пътниците за правата им на летище София"}
{"url": "http://duma.bg/node/157781", "text": "Засилени проверки по повод коледните и новогодишните празници започна Българската агенция по безопасност на храните (БАБХ). От вчера инспекторите проверяват предприятия за производство и търговия на храни, складове на едро, заведения за обществено хранене, обекти за търговия на дребно, пазари и борси, съобщиха от агенцията. \nИнспекторите ще следят и за произхода, сроковете, условията на съхранение и правилното етикетиране на храните, както и за регистрацията на обектите. Целта е да се предотврати всеки опит на недобросъвестни производители или търговци за злоупотреби. По време на празниците БАБХ ще има дежурни екипи. Те ще извършват проверки по сигнали за нередности, които потребителите могат да подават онлайн, или на горещия телефон на БАБХ - 0700 122 99.   \n", "date": "2017.12.20", "title": " Правят масови проверки по предприятия, борси и заведения за хранене"}
{"url": "http://duma.bg/node/157782", "text": "Българите, успели да спестят пари през изминаващата 2017 г., са едва 14%. Това показват данни от национално представително изследване на \"Екзакта рисърч груп\", направено между 7 и 13 декември сред  1000 пълнолетни българи. По-често в тази категория попадат мъже, млади хора под 30 години, високообразовани и заможни хора, както и жители на градовете - областни центрове. \n57 на сто заявяват, че през 2017 г. са похарчили всички пари, които са изкарали през годината. Това по-често от останалите се твърди от хора на възраст между 30 и 40 години, както и от такива на възраст над 60 години. Две трети от българите, които определят стандарта си като близък до средния, попадат в групата на изхарчилите всичко спечелено. \nВсеки пети участник в изследването не се е справил в рамките на приходите си, а е изхарчил и част от спестяванията си. Най-често това важи за хората на възраст над 60 години, за високообразованите и за жителите на столицата. \n10 на сто твърдят, че са изхарчили целия си паричен ресурс - и спечеленото през годината, и спестеното преди, и дори са взели пари назаем. По-често това се е случило на хора на възраст между 40 и 60 години, на нискообразовани и бедни българи, както и на живеещи в селата. Жените по-често от мъжете попадат в тази категория.  \nСпоред данните 89 на сто от българите ще празнуват Коледа у дома. Два процента планират да отидат на ресторант за Коледа, други 2 на сто - да пътуват до родните си места. Едва един процент ще отидат в чужбина за Коледа. Един процент ще отидат на ски в планината и също толкова - 1 процент, ще работят по коледните празници. \nПо-висока мобилност се очертава за новогодишните празници. 74 на сто ще празнуват вкъщи, на ресторанти и по клубове ще празнуват 8 на сто. 4 процента ще посрещнат Новата година в чужбина, 2 на сто ще излязат на площадите в страната, а други 2 на сто ще пътуват до родните си места. На Нова година ще работят 2 процента, а на ски ще отидат 1,3 на сто. Благотворителността е все по-популярна сред българите, показват данните на \"Екзакта\". За последните пет години готовите да помогнат по някакъв начин на хора в нужда са нараснали значително - с 16 на сто, а нежелаещите да участват в коледни и новогодишни благотворителни акции са намалели с 10 процента. Половината от анкетираните възнамеряват да отделят средства за благотворителност по време на предстоящите коледни и новогодишни празници. 29 на сто посочват, че не биха могли да участват в благотворителни акции поради финансови затруднения. 5 процента не желаят да се включат в никаква форма на благотворителност, а 16 на сто все още не са решили как точно биха постъпили и очевидно очакват да бъдат подходящо мотивирани.   \n46 на сто определят отминаващата година като \"нито добра, нито лоша за тях в личен план\". Това твърдят по-често жени, хора на възраст над 40 години, бедни и жители на селата. В същото време българите, за които в личен план отминаващата година е била добра, са значително повече от онези, за които в личен план 2017 г. е била лоша - 37% към 15 на сто. Тези данни показват, че не може да се говори за масов песимизъм, когато става дума за личната равносметка на повечето българи за отминаващата година, коментират социолозите. \n2017 година се е оказала най-добра за младите българи на възраст до 40 години, за високообразованите и заможните хора, както и за жителите на градовете - областни центрове. Годината е била лоша за хората на възраст над 60 години и за нискообразованите и бедни българи. Личната равносметка е подвластна до голяма степен на финансовото самочувствие на хората. 70 на сто от успелите да спестят пари през 2017 г. определят отминаващата година като добра за тях, докато едва 11 на сто от похарчилите всичките си средства и взели още пари назаем са склонни да я нарекат така. 72 на сто от интервюираните очакват новата година в личен план да бъде по-добра за тях от отминаващата. Най-висок е оптимизмът на младите и високообразованите българи. За разлика от личната равносметка, в която оптимистичните нагласи вземат връх над песимистичните, при обществената равносметка има паритет между дяловете на песимистите и оптимистите за състоянието на страната ни през изминаващата година, отбелязват от \"Екзакта\".      \n", "date": "2017.12.20", "title": " Само 14% от българите са спестили нещо през годината  "}
{"url": "http://duma.bg/node/157783", "text": "\"Овергаз Инк\" е подала оплакване в Комисията за защита на конкуренцията (КЗК) за злоупотреба с господстващо положение от страна на \"Булгартрансгаз\", предаде investor.bg, позовавайки се на регулатора. В описанието на жалбата не е посочена причината, поради която компанията търси съдействието на комисията. \nОт \"Овергаз Инк\" обаче вече се заканиха да подадат жалба срещу новия входно-изходен модел за образуване на тарифите за достъп и пренос на мрежите на \"Булгартрансгаз\". Новият модел въвежда европейските директиви, но от компанията се оплакаха по време на дискусия през миналата седмица, че имплементирането на европейските норми не е цялостно и това изкривява пазарната ситуация. От \"Овергаз Инк\" имат намерение да подадат сигнал и до Европейската комисия по казуса. \nВ момента Брюксел анализира евентуални злоупотреби с господстващо положение на Българския енергиен холдинг (БЕХ) и неговите дъщерни дружества \"Булгаргаз\" и \"Булгартрансгаз\" след сигнал именно от \"Овергаз\", подаден през 2013 година. Според доклад на парламентарната комисия по енергетика Брюксел не приема предприетите от страната мерки за отстраняване на нарушението и това може да коства санкция на България.   \n", "date": "2017.12.20", "title": "\"Овергаз\" се оплакала в КЗК от \"Булгартрансгаз\""}
{"url": "http://duma.bg/node/157784", "text": "Строежът на нефтопровода \"Бургас- Александруполис\" на българска територия ще започне до две години, въпреки обявения преди години отказ на страната ни от проекта. Това прогнозира пред БНР бившият изпълнителен директор на българската част на проекта Пламен Русев. Според непотвърдена информация пък акциите на руската страна в проекта са изкупени от американската енергийна компания \"Шеврон\". Преди дни с решение на Министерския съвет беше увеличен със 120 000 лв. капиталът на българската проектна компания \"Бургас- Александруполис\". С тези средства се изплащат заплатите и командировъчните на борда на директорите в предприятието. \nРусев обясни защо според него строителството на самия газопровод не може да бъде спряно. \"Това е международен договор и трябва всичките страни да са съгласни да го разтрогнат. По същия начин ние можем да не сме съгласни с Ньойския договор, но това не значи, че градовете на Бяло море са български. Евентуално подновяване на дейността зависи от темповете на развитие на \"Шеврон\" и завършването на разширението на Каспийския газопровод. Вече 7 години тръбите за българската част се съхраняват в Бургаското пристанище.    \n", "date": "2017.12.20", "title": " Прогнозират подновяване на проекта \"Бургас-Александруполис\""}
{"url": "http://duma.bg/node/157785", "text": "Вирус от името на Национална агенция за приходите (НАП) се разпространява чрез електронната поща, предупреждават от Агенцията. В колцентъра на приходната администрация, както и по електронен път, са получени множество сигнали за фалшиво съобщение, в което потребителите се приканват да отворят прикачен файл с разширение zip, съобщиха от НАП. Имейлите на подателите на фалшивите електронни писма са различни, като не са засичани имейли с адрес от официалните домейни на НАП - nra.bg и nap.bg. Заглавието на фалшивото съобщение е \"Уведомление относно промени в регламента за подаване на декларации към НАП\". \nОт НАП заявяват, че не са изпращали имейли с подобно съдържание до своите клиенти. Според приходната агенция най-вероятно става въпрос за изпращане на заразени с вируси електронни писма.   \n", "date": "2017.12.20", "title": "НАП пак предупреди, че се разпространява вирус от нейно име"}
{"url": "http://duma.bg/node/157786", "text": "Най-много закупени самолетни билети от България за периода между 20 декември и 31 декември са до Германия - 23,7%, Великобритания - 19%, и Италия - 14,5%. Това показва анализ на сайта за закупуване на самолетни билети eSky. Големият брой немски летища, до които може да се лети изгодно, сред които Франкфурт, Берлин, Мюнхен, Дортмунд, Кьолн, Дюселдорф и Карлсруе, отреждат първенство на Германия тази година. Двете дестинации, до които има най-голям интерес обаче, са Лондон - 13,6%, и Рим - 9%, а най-предпочитаните летища - съответно лондонското Станстед и римското Фиумичино. След тях се нареждат Франкфурт, Берлин, Барселона и Мадрид. Данните не са изненадващи предвид големия брой българи, живеещи в тези градове, наличието на изгодни полети и атрактивността им като туристически дестинации.  \nСтатистиката тази година сочи, че българите са планирали коледно-новогодишните си пътувания в чужбина около 2 месеца по-рано. Анализът обаче показва, че макар и на прага на празниците, все още могат да се намерят доста изгодни билети по много от популярните маршрути, за разлика от предишни години, когато цените са достигали и десеторно по-високи от обичайните нива. Пътуването в чужбина за празниците ще трае средно 5 дни.  \nНай-голям брой пътуващи към родината ще има от Великобритания - близо 19%. Освен от Лондон, повече българи се очаква да се приберат от Франкфурт, Брюксел, Айндховен, Барселона, Мадрид, Париж и Амстердам.    \n", "date": "2017.12.20", "title": "Ще летим най-много до Германия, Великобритания и Италия по празниците"}
{"url": "http://duma.bg/node/157787", "text": "Туроператорът \"София тур и Холидей\" ЕООД e обявил, че прекратява дейността си, съобщават от Министерството на туризма. \"След като разплатихме стари задължения към партньори, изпадаме в несъстоятелност и не можем да изпълним предстоящите пътувания\", заявяват от туроператора. \nПроверка на министерството е показала, че компанията има валидна застраховка \"Отговорност на туроператора\", сключена на 11 декември. Експерти от министерството ще изискат пълна справка какви са поетите ангажименти от \"София тур и Холидей\" към туристи за предстоящите празници и има ли продадени пакети за следващи периоди. \nСпоред информация от самия туроператор покритието на застраховката им е за 1 млн. лв. според подадената към Министерството на туризма информация за полицата, лимитът на обезщетението е за 450 хил. лв. В Министерството на туризма е постъпило обаждане от клиент, че от два-три дни на телефоните в офиса на туроператора не отговаря никой. Той е сигнализирал за проблема минути преди на сайта на компанията да се появи съобщение, че прекратяват дейността си. В сайта се посочва, че след 19 години на пазара компанията спира работа. Има отправени обвинения към няколко компании и организации, сред които и Министерството на туризма, които според ръководството на туроператора са довели до сегашната ситуация. Има и напътствия към клиентите, които са купили екскурзии за предстоящите празници, как да си получат парите.     \n", "date": "2017.12.20", "title": "Още един туроператор прекрати дейност"}
{"url": "http://duma.bg/node/157788", "text": "Животновъди от Благоевградско се готвят за протест заради неполучени субсидии за недоказано мляко. \"В нашата област сме поне десет души, които няма да получим плащания на глава животно, защото не сме представили документи за предадено мляко. Всичко това е по вина на администрацията\", каза Иван Земеделски, животновъд от Сатовча, който отглежда 50 крави, цитиран от fermer.bg. \"Когато декларирахме животните си в областната служба на ДФЗ, попитахме дали трябва да имаме документи от първи октомври 2016 г. Тогава ни казаха, че няма подобна заповед още. Администрацията отново ни направи виновни\", обяснява Земеделски. \n Фермерът, заедно със сина си и други животновъди с неполучени субсидии вече са били пред ресорното Министерство на земеделието. \"Не сме получили подпомагане нито за хуманно отношение, нито за обвързана подкрепа. Когато се свързахме с администрацията по телефона, ни казаха, че не сме получили субсидии заради непредадени фактури, а никоя мандра от региона не дава такива документи\", каза още фермерът. \n Все още не е ясно кога ще бъде протестът, но стопанинът се закани да е в скоро време. Браншовци коментират, че голяма част от земеделците са отрязани от субсидиите, въпреки че са предали фактури. Проблемът идва от това, че мандрите не са регистрирали договорите с фермерите в ДФЗ. \n Междувременно стана ясно, че Националният съюз на говедовъдите в България организира стачни действия на 15 януари 2018 г. Исканията на говедовъдите са за отмяна на Наредба 3, както и публикуване на бюджета за обвързано подпомагане и разчет как са формирани ставките.   \n", "date": "2017.12.20", "title": "Животновъди плашат с протест  "}
{"url": "http://duma.bg/node/157801", "text": "ГЕРБ минаха в отстъпление за новите лекарства и ще ревизират решението си за налагането на мораториум върху тях. Вчера лидерът на БСП Корнелия Нинова обяви, че е разговаряла с Бойко Борисов и е настояла за актуализация на бюджета на НЗОК за 2018 г. \"ГЕРБ направиха голяма грешка спрямо онкоболните. Бях упълномощена от онкоболни и организацията на болните от рак, протестиращите, организаторите на протеста в парламента, които се обърнаха към нас, да говоря с премиера\", съобщи Нинова след заседание на Изпълнителното бюро на БСП. Тя прочете част от отворено писмо от болни, които се оплакват, че никой не ги чува. Да бъде заобиколена забрана със създаване на комисии към МЗ, които знаем как функционират, за нас е абсолютно неприемливо. Да се създават комисии, на които ще бъде плащано с нашите пари, за да се заобикаля един мракобесен мораториум, за нас е абсолютно неприемливо. Да се водят преговори, с която и да било пациентска организация, за да се твърди от председателя на ПГ ГЕРБ, че имат съгласие на пациентските организации, без да се цитират имената им, за нас е абсолютно неприемливо. Да се твърди от председателя на ПГ ГЕРБ в национален ефир, че Румъния имала мораториум, е неистина, което е абсолютно неприемливо. Нито в една европейска държава няма такъв законов текст\", пишат болните. По техни изчисления, ако замислената от Кирил Ананиев комисия в МЗ трябва да заседава веднъж седмично, ще й се наложи да обсъжда лечението на над 170 пациенти наведнъж.  \nНинова е изчела на Борисов писмото по телефона. Тя обещала, че депутатите от \"БСП за България\" ще бъдат на линия, ако трябва и за извънредни, и за нощни заседания на НС, и ще работят в ускорени, съкратени срокове, за да се гласува отпадането на параграф 6 от Закона за бюджета на Здравната каса. \"Казах на г-н Борисов, че единственият легитимен начин да излезем от тази ситуация е да направим спешно актуализация на бюджета на НЗОК за 2018 г. Да, ще бъде прецедент, защото той вече е публикуван, но това е единственият начин от 1 януари онкоболните да не останат необгрижени\", коментира Нинова. Според лидера на БСП това трябва да се случи до края на годината. След като правителството твърди, че има пари, очевидно не е проблем числата в бюджета да се променят, коментира тя. \nНинова обяви, че от БСП са готови и внасят в парламента предложението си за актуализация на НЗОК. \"Държавният бюджет е задължение единствено и само на МС. Със Здравната каса не е така. През 2010 г. Евгени Желев внесе подобно предложение и то беше гласувано. През 2012 г. Ваньо Шарков също подходи по този начин\", припомни Нинова. Тя призова Борисов ГЕРБ да не работят на инат. Очевидно е, че комисията няма да реши проблема, а ще го задълбочи, смята лидерът на БСП. Премиерът обещал да помисли. По-късно й се обадел и Цветан Цветанов, който поел ангажимент да събере във вторник ПГ ГЕРБ. \"Останах с впечатление, че са склонни да разгледат нашето предложение. На председателски съвет в НС ще решим какво да прави парламентът по този казус. Ако нашето предложение не бъде прието, БСП внася жалба в Конституционния съд\", предупреди Нинова. \n \n \nСлед като мълчаха 3 часа, парламентарната група на ГЕРБ излезе с позиция в отговор на предложението на БСП, подписана от председателя на ПГ Цветан Цветанов. \"За да спрем всички спекулации, че онкоболни пациенти ще останат без лечение, от ПГ ГЕРБ ще предложим на днешния председателски съвет на НС да бъде гласувана в пленарна зала отмяна на параграф 6 от Закона за бюджета на НЗОК. От ГЕРБ ще подкрепим предложението единствено при постигането на пълен политически консенсус от всички парламентарни групи и председателите им\", пишат гербаджиите.  \nВ позицията Цветанов се хвали, че е провел серия от разговори с председателите на всички парламентарни групи, с премиера и с министрите на здравеопазването и на финансите Кирил Ананиев и Владислав Горанов. Целта на разговорите била да се неутрализират всички спекулации, че пациентите могат да бъдат оставени без лечение или лекарства, пише с фалшива загриженост Цветанов.  \"Министърът на здравеопазването вече е готов с всички заповеди за създаването на 6 комисии, както и с Правилник за условията и реда за работата на комисиите за разпределение на скъпоструващите лекарства. По този начин вече е създадена цялата нормативна среда за работата на комисиите далеч преди края на годината\", твърди Цветанов. Той добавя цинично, че ГЕРБ благодарят за организацията и готовността на здравния министър Кирил Ананиев и екипа му.  \nЦветанов обаче пропуска, че настояването за отмяната на мораториума бе направено по-рано от БСП. Изведнъж се оказа, че предложението за отмяна на параграф 6 от Закона за бюджета на НЗОК е на ГЕРБ и среща подкрепа от представителите на всички институции и председателите на ресорните парламентарни комисии. С всички тях постигнахме консенсус, че чувствителна тема като здравеопазването не бива да се използва за политически спекулации и за игра със страховете на българските пациенти, подчертава Цветанов, явно забравил как мнозинството в ГЕРБ, включително и самият той, яростно защитаваше мораториума върху лекарствата. \n    \n", "date": "2017.12.20", "title": "ГЕРБ в отстъпление за новите лекарства"}
{"url": "http://duma.bg/node/157803", "text": "Регионалната инспекция по околната среда и водите в Благоевград е наредила да бъдат затворени депата за отпадъци на общините Благоевград, Симитли, Рила, Кочериново и Бобошево. Новото депо край Бучино, което трябва да обслужва петте общини, ще бъде готово най-рано през лятото на 2018 г., съобщи БНР. Забавянето се дължи на обжалвания на процедурите в съда и забавянето на програмата, финансираща изграждането на новите регионални системи за третиране на отпадъците. \nОбщините в Благоевградско, които са засегнати от този проблем, са подписали договор за извозването на отпадъците в регионалното депо край Разлог от началото на следващата година. Капацитетът на депото обаче е 3600 тона, което на практика прави договора трудноизпълним. По думите на някои кметове този договор е фиктивен - само община Симитли събира месечно над 120 тона отпадъци. \nНерешен остава и проблемът за финансовия разход по транспортиране на отпадъците и таксите, които общините трябва да заплащат. Според кмета на Благоевград Атанас Камбитов този разход трябва да се поеме от държавата, защото в противен случаи общините ще фалират.   \n", "date": "2017.12.20", "title": " Криза с боклука тормози Благоевградско"}
{"url": "http://duma.bg/node/157804", "text": "Делото за атентата в Сарафово, при който загинаха шестима души, а 37 бяха ранени, най-накрая започна в Специализирания наказателен съд. Вчера беше разпоредителното заседание по казуса, а делото по същество беше насрочено за 17 януари. Процесът няма да е при закрити врата. Частните обвинители и гражданските ищци претендират за над 200 млн. лв. обезщетение от подсъдимите. \n\"Всички са редовно призовани, конституирани са като страни, затова няма пречки делото да се гледа. Оттук нататък зависи от свидетелите, от доказателствата по делото как ще бъдат представяни, как ще бъдат изслушвани вещите лица и разпитани свидетелите, голяма част от тях са израелски граждани. Има и български граждани, които не са от София и не живеят в София. Само български свидетели са призовани за 17 януари, това са хора, които са присъствали на летището, били са там по време на инцидента\", каза адвокатът на израелските и български ищци Красимира Михайловска. \nПрипомняме, че на 18 юли 2012 г. автобус с израелски туристи, кацнали току-що на летище \"Сарафово\" в Бургас, стана мишена на терористична атака. В средата на юли 2016 г. обвинителният акт за терористичния атентат бе внесен в спецсъда. Подсъдими са Мелиад Фарах - ливанец с австралийски паспорт, и Хасан Ел Хадж Хасан - с канадско и ливанско гражданство. Те са обвинени в помагачество към тероризъм. Двамата обвиняеми са обявени за международно издирване.   \n", "date": "2017.12.20", "title": " Най-накрая тръгна делото за атентата в Сарафово"}
{"url": "http://duma.bg/node/157805", "text": "Върховната административна прокуратура извършва проверка на решенията на КЕВР, с които комисията е одобрила бизнес плана на ВиК операторите в Бургас, Ямбол и Враца. ДУМА припомня, че това са три от областите с голямо поскъпване на цената на водата. На 15 декември КЕВР разреши водоснабдителните и канализационните услуги за 2018 г. в 14 области да бъдат оскъпени. В цялата страна имаше протести срещу решението на комисията, а публичното недоволство бе подкрепено от БСП. \nНа 19 декември е проведена работна среща между екипите на Ася Петрова, заместник на главния прокурор при ВАП, и Мая Манолова, омбудсман на Р.България, за обсъждане на основания за оспорване на горецитираните решения и сезиране на прокуратурата за незаконосъобразно повишаване цената на водата, уточняват от прокуратурата. \nВ телевизионно интервю омбудсманът пък отчете, че аргументите й срещу оскъпяването на водата са били чути от КЕВР. Манолова заяви, че в крайна сметка комисията е преизчислила инфлацията коректно - за периода от определяне на първата цена за новия регулаторен период до момента на увеличението, а не както първоначално от началото на годината до октомври. В резултат във всички 15 области се намалява цената на водата до 3 пункта - в Ямбол вместо с 20%, водата е увеличена със 17%, във Враца вместо 13%, водата е увеличена с 11% и т.н., обясни тя. В късния следобед омбудсманът Мая Манолова изпрати и официално сигнал за незаконосъобразното решение за скока на водата до Върховната административна прокуратура.   \n", "date": "2017.12.20", "title": "Прокуратурата проверява поскъпването на водата в три области"}
{"url": "http://duma.bg/node/157806", "text": "Еднократна финансова помощ от 3022 лв. получиха 17 младежи. Средствата са от инициативата на президента \"Подкрепи една мечта\", а право да получат финансиране имат млади хора в неравностойно положение, които продължават образованието си във висши училища или колежи.  \nПри дарителската кампания бяха събрани 62 730 лева. Това е най-голямата сума, събирана до момента. От тях 11 344 лева бяха изразходвани за финансиране на абитуриентския бал. Остатъкът беше разпределен за еднократно финансиране на младежи, които са приети във висши училища. По-голямата част от тях са избрали технически и икономически специалности. Трима студенти ще следват \"Социални дейности\".   \nПрезидентската инициатива \"Подкрепи една мечта\" обединява усилията на Министерството на труда и социалната политика, МОН, Министерството на младежта и спорта, Агенциите по заетостта, за закрила на детето и за социално подпомагане. Кампанията е насочена към младежи от специализирани институции, които са на финала на средното си образование. Експерти от Бюрата по труда по места ги консултират за бъдещата им професионална реализация.    \n", "date": "2017.12.20", "title": "Младежи получиха по 3022 лева по инициативата на президента \"Подкрепи една мечта\"  "}
