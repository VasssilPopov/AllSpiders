{"url": "https://duma.bg/svinshtini-n197226", "text": "Около чумата по свинете, оказва се, че е пълно и с безброй други свинщини. Понеже никой не им обръща внимание, през определено време те се появяват с още по-голяма сила. Как може да бъде успешна борбата с подобна пандемия, когато начело с нея стои един \"експерт\" като Томислав Дончев. Разбира се, човек не може да бъде специалист по всичко - въпреки опитите на вицепремиера да докаже обратното. Неговата задача обаче е да гледа напред, а явно той не вижда по-далеч от върха на обувките си.  Тази болест не дойде изневиделица. Не се появи като гръм от ясно небе. Това заболяване от няколко години превзема други европейски държави! Миналата година се придвижи до Румъния, така нашите власти много добре знаеха, че тя съществува в Европа, знаеха докъде ще доближи и откъде ще влезе - от Румъния! А Той уточни и как. Началникът на Дончев поясни пред протестиращите хора, принуждавани да унищожат домашните си животни, че румънските туристи разнасят заразата. Така Борисов е напът да сътвори поредната свинщина, пардон - поредния дипломатически скандал. Според него избиването на домашните прасета е единственият начин за спиране на разпространението на болестта. Тук сравнението е неизбежно. В Чехия  премиерът им обяви: \"Нашата държава има волята да унищожи всички прасета в заден двор и да ги плати всичките.\" В България зам.-министърът на земеделието Янко Иванов каза: \"Ще унищожим всички прасета, но ще обезщетим само регистрираните.\" С този подход няма начин заразата да бъде спряна. А и темата е доста неблагодатна - не е като магистралите, и затова Той бяга от камерите. Иначе, както каза един от собствениците на свинекомплекс край Русе, у нас действат по принципа на Сталин - има прасета има проблем, няма прасета няма проблеми. Точно преди година проблемът беше също актуален. В окото на бурята попадна изграждането на сухоземната ограда с Румъния, която уж трябваше да пречи на дивите прасета да преминават границата и да разнасят заразата на българска територия. Никакъв подобен н ефект не се получи, защото едва ли някой би повярвал, че глиганите могат да бъдат спрени от 1,5 м рехава бодлива тел.  И тогава не мина без свинщини. Тогава шефът на горите Григор Гогов си отиде, защото от дърводобивния бранш алармираха, че фирма, близка до сина на Гогов, е доставяла коловете  за въпросната ограда за 3,25 лв. бройката без ДДС, при положение че пазарната им цена била 1.40 лв. Земеделският министър Румен Порожанов твърдеше, че съоръжението струва около 1.1 млн. лв. За неговото изграждане бяха командировани стотици служители на горските дирекции в страната, а как точно са избирани доставчиците на материали въобще не стана ясно. От бранша изчислиха, че цената на оградата се доближава до 3 млн. лв., тъй като само за командировъчни на горските служители да забиват колове и да опъват бодлива тел са изразходвани 700 хил. лв.  Дойде това лято, когато с още по-голяма сила цъфна провалът на властта в борбата срещу пандемията. Единственото по-опасно нещо от повсеместната зараза в случая се оказа повсеместната загуба на доверие в управниците. То трудно се възстановява, а идат избори.", "date": "2019.08.05", "title": " Свинщини"}
{"url": "https://duma.bg/rakiyata-sas-sertifikat-za-avtentichnost-n197215", "text": "Предлагането на пазара на винени ракии, гроздови ракии, джиброви ракии и бренди, произведени в България, които не притежават сертификат за автентичност ще бъде забранено. Това предвижда нов Закон за виното и спиртните напитки, публикуван за обществено обсъждане на портала за обществени консултации. Според документа Изпълнителната агенция по лозата и виното ще поддържа специален лозарски регистър, в който ще се вписват всички производители на грозде за вино, винопроизводители и производители на оцет. Нови лозя ще се създават само със специално разрешение. Новият закон ще замени стария, който не е приет съгласно европейските процедури и не отговаря на законодателството на Европейския съюз (ЕС), става ясно от мотивите на вносителя. Така ще се избегне и налагането на наказателна процедура срещу България. Винени сортове няма да могат се засаждат без надлежно издадено разрешение от Агенцията по лозата и виното, предвиждат текстовете. Производителите са длъжни да изкореняват за своя сметка площите, засадени с лозя без разрешение, в 4-месечен срок след установяването им. Ако това не се случи, те ще търпят санкции. За лозя, засадени без разрешение, стопаните няма да имат право на подпомагане от бюджета и по европейски програми. За засаждане, презасаждане или присаждане за целите на винопроизводството могат да се използват само класифицирани винени сортове лози, регламентирани в наредба на министъра на земеделието. Засадените некласифицирани сортове подлежат на изкореняване, освен ако не са предназначени само за консумация в домакинствата на винопроизводителите. Разрешения за засаждане на нови лозя ще се издават само в определен период от годината, а за презасаждане - по всяко време, като ще се доказват права за ползване на имотите.  Според проектозакона Изпълнителната агенция по лозата и виното поддържа публичен лозарски регистър на интернет страницата си. В регистъра се вписват гроздопроизводителите, винопроизводителите, оцетопроизводителите.  Само вписани гроздопроизводители ще могат да произвеждат и предлагат винено грозде. Производството и предлагането на лозаро-винарски продукти ще става само от вписани за съответната дейност лица. Със закона се регламентират видовете оцет, обозначенията на вината, категориите вина и други напитки.", "date": "2019.08.05", "title": "Ракията със сертификат за автентичност"}
{"url": "https://duma.bg/po-hilyada-patsienti-na-edin-zabolekar-n197221", "text": "Лекарите, зъболекарите и медицинските специалисти по здравни грижи намаляват в сравнение с предходната година, сочат данните на Националния център по обществено здраве и анализи. Най-сериозен е този спад при зъболекарите - 1115, и докато през 2017 г. на един зъболекар се падат средно по 844 пациенти, то година по-късно те са 967. За сметка на това зъботехниците само за година се увеличили с 40. Тревожна е ситуацията и при лекарите и сестрите. За година лекарите намаляват с 411, а сестрите с 366. Оперираните болни, напуснали стационарите на лечебните заведения през 2018 г., са 626 527. Това означава, че средно дневно в страната са правени 1716,5 операции - с 43 повече от предходната година. От всички оперирани 3598 души  получили усложнения, а 4123 са починали.  Първенството държат АГ операциите - 118 595, следвани от ортопедо-травматологичните. Най-много са починалите при  операции на храносмилателната система - 1246 души. Хоспитализирани случаи (изписани и умрели) в стационарите на лечебните заведения са 2 401 759. Ако се приеме, че към декември населението на България е 7 000 039, излиза, че всеки трети българин е лежал в болница.  Най-кратко престояват пациентите в частните болници - 4 дни, а най-дълго в психиатричните - средно над 61 дни. Болниците в страната са 322 с 50 927 легла, като частните болници са 114.  За година с над 44 хиляди се увеличават и хората, потърсили спешна помощ. Над 1,2 млн. души са потърсили бърза помощ и близо 1,4 млн. са постъпили в спешните отделения на болниците в страната.", "date": "2019.08.05", "title": "По хиляда пациенти на един зъболекар"}
{"url": "https://duma.bg/treti-den-protestirashti-blokirat-patya-sliven-yambol-n197223", "text": "Трети ден недоволни стопани на домашни прасета блокираха шосето Сливен - Ямбол, като близо 40 души нощуваха на главния път. Той бе затворен и в двете посоки, а протестът е обявен като безсрочен. По думите на организаторката му Валентина Василева не е имало опити за провокация. Според нея село Крушаре е станала знакова точка в борбата с правителствените мерки и там пристигнали хора от цялата страна. Основното искане на протестиращите е отмяната на евтаназирането на свинете в стопанствата. В Сливенска област все още няма случаи на африканска чума по свинете. В два промишлени свинекомплекса в областта се отглеждат 3994 животни, около 5140 са прасетата в личните стопанства. Протест срещу заповедта за унищожаване на прасета имаше вчера и в софийското село Мрамор. В района няма огнища на болестта, но селото попада в 20-километровата зона около свинефермата в Петърч и се налага избиване на животните като превантивна мярка. Хора от селото твърдят, че вече нямат прасета, защото ги заклали в изпълнение на заповедта за санитарната зона.  По време на среща с кметове от региона на Пазарджик в петък Бойко Борисов заяви че е постигната договореност срокът за умъртвяване на домашните прасета да бъде удължен. Във всички 20-километрови санитарни зони около свинекомплексите хората щели да бъдат компенсирани с по 300 лева на двор. \"Насила никой няма да накараме\", обеща Борисов. Протестиращите в село Крушаре обаче му отговориха, че не искат по 300 лв., защото \"това са парите на народа, а не на Борисов\".  \"С румънските туристи дойде, аз съм убеден. Те ядат по пътищата, хвърлят остатъците, после минават птици, прасета диви и ги изяждат и сега чистиме, чистиме, чистиме, то е огромен поток\", заяви Борисов по време на петъчната среща с кметовете на протестиращите села, в която участва и земеделският министър Десислава Танева.  Румънското министерство на външните работи излезе с официална позиция по повод на тези думи на Борисов. Позицията е публикувана на фейсбук страницата на министерството: \"Освен отговора на Националната служба за ветеринарно-санитарен контрол и сигурност на храните, който ще даде техническите аргументи в отговор на неуместните твърдения на българския премиер Бойко Борисов, не може да не изкажем изненадата и разочарованието си от начина, по който българският премиер се отнесе към румънските туристи, още повече че те допринасят значително за БВП на България.\"", "date": "2019.08.05", "title": "Трети ден протестиращи блокират пътя Сливен-Ямбол "}
{"url": "https://duma.bg/kriyat-aresta-na-obshtinar-ot-gerb-n197224", "text": "Управляващите крият ареста на общинския съветник от ГЕРБ в Луковит Димитър Цолов Димитров. Известният в престъпния свят Митьо-Лорда е задържан в дома си в ловешкото село Дерманци на 31 юли в рамките на спецоперация на територията на областите Ловеч, Ямбол и Бургас.  Спецпрокуратурата съобщи на сайта си, че при акцията са арестувани 7 души по обвинение за участие в организирана престъпна група за разпространение на наркотици. Не се уточняват нито имената им, нито че единият от бандата е част от групата съветници на ГЕРБ в община Луковит. \"Групата е действала от октомври 2018 г. В жилище на един от участниците в село Дерманци е открито голямо количество канабис\", гласи съобщението, без да се посочва, че става въпрос за Димитров. За 50-годишния мъж се говори, че през 90-те години е бил поръчков убиец. 150 полицаи и жандармеристи са участвали в хайката в дома му в четвъртък, научи ДУМА. Според съобщението се разследва дейността на арестуваните във връзка с производство на марихуана и е иззето оборудване за наркооранжерия. Според събраните доказателства групата е действала от октомври 2018 г. При претърсванията на жилища, промишлени помещения, офиси и автомобили са открити и иззети различни доказателства за престъпната дейност на групата.  \"В жилище на един от участниците в ловешкото село Дерманци е открито голямо количество канабис, пакетиран за продажба на едро\", уточнява прокуратурата за ареста на Димитров. Там са намерени и иззети вентилатори, осветителни тела и други части от цялостно оборудване за отглеждане на растения в затворения помещения. В къща на друг участник в групата - в ямболското село Веселиново, освен наркотици е открито и иззето автоматично огнестрелно оръжие. Суха тревна маса в буркани и оборудване за наркооранжерия са открити в старо промишлено помещение, където се предполага, че доскоро е бил отглеждан индийски коноп. В едно от претърсените помещения е намерено и иззето голямо количество пари в евро. Предстои в Специализирания наказателен съд да бъде внесено искане за налагане на мярка за неотклонение \"Задържане под стража\" за всеки от тях, завършва съобщението.", "date": "2019.08.05", "title": "Крият ареста на общинар от ГЕРБ"}
{"url": "https://duma.bg/levitsata-iska-barz-mehanizam-za-izkupuvane-na-zhivotnite-n197222", "text": "БСП настоява изпълнителната власт бързо да изработи механизъм за изкупуване на прасетата, отглеждани по модел \"заден двор\", на пазарна цена, за да се подпомогнат собствениците и да спре социалното напрежение. Предложението бе направено в Стара Загора от зам.-председателя на ПГ на \"БСП за България\" Драгомир Стойнев и депутата Георги Гьоков след разговор с представители на Областната колегия на Българския ветеринарен съюз по повод кризата с африканската чума по свинете. \"Не са толкова леки и евтини процедурите по регистрация, затова преди избухването на чумата преди няколко години предложихме облекчена регистрация и режим, подобен на регистрацията на домашните любимци, но това не бе прието, въпреки че така поне щеше да знаем колко и къде са животните. Ако сега се премине към евтаназия, има риск животни да бъдат укрити. Освен това стопаните са изключително недоволни и от таксата \"екарисаж\", която плащат всяка година, а реално капацитет от екарисажи при криза няма\", обясни д-р Трайко Алчев, председател на Областната колегия на Българския ветеринарен съюз.  В дългосрочен план и за излизане от хаоса в сектора социалистите започват консултации с представители на браншовите организации в земеделието, за да се върнат те като партньор при вземане на решения и изпълнение на политики. Една от задачите ще е и подготовка на Закон за браншовите организации в земеделието. БСП ще предложи и възстановяването на закритата Национална ветеринарно-медицинска служба.  Гьоков очерта социалните последствия от кризата - унищожаването на бранша животновъдство и последваща безработица, скок на цената на свинското месо и екологични рискове. През последните две години БСП нееднократно предупреждаваше за опасността от избухването на зараза по прасетата, припомниха от БСП в Русе и оценяват като недостатъчни предприетите от правителството мерки. ", "date": "2019.08.05", "title": "Левицата иска бърз механизъм  за изкупуване на животните"}
{"url": "https://duma.bg/s-miting-pochetoha-pametta-na-antifashisti-ot-zlogosh-n197216", "text": "При полицейска засада, която прераства в ожесточена битка, над с. Злогош, Кюстендилско, на 3 август 1944 г. обкръжени загиват партизаните Емил Шекерджийски, Стоян Лудев, Стоян Стоименов и Крум Зарев. Героичният им подвиг отпреди 75 години бе отбелязан с митинг и полагане на венци и цветя на лобните места в местността \"Черенец\" и на паметника на партизаните от Кюстендилския отряд \"Драговищица\" в местността \"Полетински камък\". Сред присъстващите бяха синът Стефан и внуците на Емил Шекерджийски, партизанинът от Кюстендилския партизански отряд Тодор Гогов, представители на БСП, КПБ и БАС, на НЧ \"Емил Шекерджийски-1919 г.\", на еврейската общност в София, кметът на Трекляно и много жители на общината, на Кюстендил и Дупница. Приветствие към участниците във възпоменателното тържество изпрати Корнелия Нинова.", "date": "2019.08.05", "title": "С митинг почетоха паметта на антифашисти от Злогош"}
{"url": "https://duma.bg/2-zhertvi-i-8-raneni-vav-verizhna-katastrofa-na-trakiya-n197217", "text": "Двама са загинали, а 8 са пострадали при верижна катастрофа в нощта срещу неделя на магистрала \"Тракия\" край Пловдив в посока Бургас, съобщиха от МВР. Първо са се ударили два леки автомобила в района на 154-и км между Белозем и Първомай. Предполага се, че причината е заспиване на единия от водачите. Шофьорът на единия - 62-годишен мъж, е починал в болница, където са настанени и пострадала жена, пътувала с него, и мъж от другата кола. Веднага обаче последвал втори удар - от БМВ, което намалило скоростта, но било ударено от Пежо. На място е починала 56-годишна жена, а други двама пътници са ранени. С опасност за живота са водачът на БМВ-то и спътничката му. Малко след това в образуваната автоколона става и трета катастрофа - между два Фолксвагена, при която са пострадали и четиримата пътници. По първоначална информация всички жертви и ранени са турски гастарбайтери от Западна Европа, които са пътували към родината си. В продължение на часове вчера този участък на магистралата бе затворен за движение.", "date": "2019.08.05", "title": " 2 жертви и 8 ранени във верижна катастрофа на \"Тракия\" "}
{"url": "https://duma.bg/uvolniha-organizatorkata-na-sestrinskite-protesti-n197219", "text": "Организаторката на протестите на медицинските сестри Мая Илиева била уволнена от \"Токуда\", става ясно от профила й във фейбук, където съобщава, че вече е безработна. \"Вместо да се решават проблеми в тази болница, те решават да се отърват от неудобната - от оная \"лудата\", която си позволява да им нарушава спокойствието, като им предизвиква проверки от различни институции и си позволява да изисква от работодателя да спазва българските закони. За съжаление - не без помощта и на тези, с които работя повече от 10 години, които на практика ме предадоха, за да може работодателят да се докопа до заветните доказателства\", пише Илиева. Тя споделя и за предателство от синдикатите - Илиева бе председател на КНСБ в \"Токуда\". \"Чии интереси защитават синдикатите в България - тези на работниците или тези на работодателя? Неудобна съм за КНСБ, защото си позволих да направя петиция, с която да искам оставката на д-р Кокалов заради непристойното му поведение и за абдикиране от синдикалните му задължения\", коментира медицинската сестра.", "date": "2019.08.05", "title": "Уволниха организаторката на сестринските протести "}
{"url": "https://duma.bg/12-000-zhiteli-na-gorna-banya-sa-bez-meditsinska-grizha-n197218", "text": "Близо 12 000 жители в столичния квартал \"Горна баня\" нямат достъп до медицински грижи. Проблемът съществува от години. Нито един лекар не желае да работи там, но причините за това не са известни, обясняват от районната администрация \"Овча купел\". Няма медицински център, поликлиника, сигнализира БГНЕС Гергана Андонова. Има един медицински пункт, който е построен по искане на жителите преди няколко години, но не започнал да функционира по предназначение. По думите й наскоро бил взет под наем от лекар, който не осъществява дейност, а го използва за склад, а новоизградената сграда вече се руши. Нямахме нито един кандидат за наемане на помещението, коментира кметът на район \"Овча купел\" Христина Семерджиева. Процедурата е удължавана многократно. През 2018 г. са пуснали нов конкурс и помещението - приемна, лекарски кабинет и санитарен възел, вече има наемател, който обаче е заявил, че няма да предоставя здравни услуги. А районната администрация се принудила да даде помещението под наем, за да се стопанисва и поддържа. Наемът е 60 лв. на месец. Семерджиева увери, че продължава да търси лекар и добави, че ако жителите намерят медик, тя ще съдейства час по-скоро той да започне работа в медицинския пункт. ", "date": "2019.08.05", "title": "12 000 жители на \"Горна баня\" са без медицинска грижа"}
{"url": "https://duma.bg/eksperti-rabotyat-za-distantsionno-elektronno-glasuvane-n197220", "text": "Експерти от Държавната агенция \"Електронно управление\" и българи, живеещи извън страната, ще работят съвместно за пилотно дистанционно електронно гласуване. Председателят на агенцията Александър Темелков, омбудсманът Мая Манолова и българи от чужбина, които са  членове на Инициативния комитет \"Гласувай без граници\", се договориха да се създаде работна група към проекта \"Изграждане и внедряване на пилотна система за дистанционно електронно гласуване\". По време на срещата сънародниците ни разкритикуваха невъзможността да упражняват правото си на глас. Те са очаквали в края на 2018 г. да бъде разработена пилотната система, която е финансирана с евросредства на стойност 1,5 млн. лв. Мая Манолова отбеляза, че след промените в Изборния кодекс провеждането на дистанционно електронно гласуване вече не се обвързва с неколкократно отлаганата електронна идентификация в личните карти, каквото оправдание имаше, за да не се реализира.", "date": "2019.08.05", "title": "Експерти работят за дистанционно електронно гласуване"}
{"url": "https://duma.bg/sadat-potvardi-naredbata-za-kasovite-aparati-n197214", "text": "Наредбата за касовите апарати, позната като Наредба Н-18, ще продължи да действа, сочи информация от Висшия административен съд (ВАС). Магистратите отхвърлиха жалбата и посочи исканията на 42 браншови организации като неоснователни, след като те се оплакаха от измененията в документа. Според търговците текстовете в наредбата са неясни и задават неизпълними срокове, които могат да доведат до спирането на дейност на някои предприятия. С нормативния акт търговците са задължени да подменят не само софтуера, но на места и хардуера си, за да може да издават касови бележки с баркод с цел изсветляване на сивия сектор в страната и по-бърза проверка от страна на Националната агенция по приходите (НАП). Със смяната бележките ще се подават към НАП на интервал от 5 минути, а при съмнение клиентите ще могат да проверяват дали такъв документ е стигнал до приходната агенция. Според тричленния състав на ВАС оплакванията са неоснователни и няма причина измененията по наредбата да бъдат спрени, тъй като няма видими трудно поправими или значителни имуществени вреди. За да стигнат до това заключение, от ВАС са разгледали подадените доказателства и са направили сравнение между прогнозите на Министерството на финансите и тези на бранша. Освен това съдът отхвърли и аргументите на търговците, че на някои от тях е възможно да им се наложи да спрат да упражняват дейност поради невъзможност за изпълнение на изискванията. Тези аргументи са базирани на хипотетични разсъждения, свързани с евентуално неизпълнение на законови задължения от молителите, вменени с процесната наредба, поради което са неотносими към настоящото производство, пише в определението на тричленния състав. То може да се обжалва пред 5-членен състав на ВАС.", "date": "2019.08.05", "title": " Съдът потвърди наредбата за касовите апарати"}
{"url": "https://duma.bg/domatite-poskapvat-n197212", "text": "Индексът на тържищните цени (ИТЦ), който отразява цените на хранителните стоки на едро, тази седмица не се промени и остана на ниво 1,431 пункта, съобщава Държавната комисия по стоковите борси и тържищата (ДКСБТ). След като в началото на юли ИТЦ падна до 1.331 пункта, за четири седмици се повиши с 7,5 на сто. Базовото ниво на индекса - 1,000 е от 2005 година. Оранжерийните домати поскъпнаха през отишлата си седмица с 0.9 на сто, до 2,20 лева за килограм, а цената на оранжерийните краставици падна с 7,5 на сто, до 2,22 лева за килограм. Картофите поевтиняха с 4,6 на сто и се продаваха по 0,62 лева за килограм, сочи информация от Държавната комисия по стоковите борси и тържищата. Морковите се търгуваха по 0,82 лева за килограм. Зелето поскъпна с 2,0 процента, до 0,50 лева за килограм. Тиквичките поевтиняха с 2,8 на сто до 0,70 лева за килограм. Цената на зелените чушки падна с 10,2, на сто до 1,30 лв/кг. По борсите кравето сирене се търгуваше по 6,14 лв/кг; кашкавалът, тип \"Витоша\", се купуваше по 10,42 лв/кг. Олиото поскъпна с един процент на сто и се продаваше по 2,00 лева за литър. Каймата се търгува по 5,20 лева за килограм. Пакетче краве масло от 125 грама поскъпна с 0,4 на сто и се продаваше по 2,25 лева. ", "date": "2019.08.05", "title": " Доматите поскъпват"}
{"url": "https://duma.bg/klientite-na-olimpik-ostavat-bez-kompensatsii-n197213", "text": "Ощетените от фалита на кипърската застрахователна компания \"Олимпик\" най-вероятно няма да могат да получат обезщетения, прогнозира пред БНР адвокатът по застрахователно право Николай Димитров. По думите му единствените, които имат поне някакъв шанс за получаване на определена сума пари, са тези, които са пострадали в инцидент с автомобил, застрахован в \"Олимпик\". \"Масата на несъстоятелността ще бъде нулева на фона на броя и размера на претенциите към този застраховател. Нулева към нищожна. Доколкото знаем, има два офиса в България, няколко земеделски площи и една сграда в Кипър\". \"При всички случаи процедурите ще бъдат тежки, а изходът от тях неясен, защото кредиторите на дружеството са много, а имуществото му - изключително малко\", посочи адвокатът. Адвокат Николай Димитров беше категоричен, че казусът \"Олимпик\" може да не е последният в застрахователния сектор, тъй като има няколко компании, чийто портфейл е почти изцяло запълнен със задължителната полица \"Гражданска отговорност\".", "date": "2019.08.05", "title": "Клиентите на \"Олимпик\" остават без компенсации"}
{"url": "https://duma.bg/rabotodateli-se-zhalvat-v-bryuksel-za-tsenata-na-toka-n197211", "text": "Четири работодателски организации са сигнализирали Комисията за защита на конкуренцията(КЗК) и Европейската комисия (ЕК) за установено от тях картелно споразумение на свободния пазар на електроенергия. Сигналът е подаден от Асоциацията на индустриалния капитал в България с председател Васил Велев, Българската стопанска камара с председател Радосвет Радев, Конфедерацията на работодателите и индустриалците в България, която се ръководи от Кирил Домусчиев и Българската търговско-промишлена палата с председател Цветан Симеонов. Сигналът е изпратен до КЗК, Главна дирекция \"Конкурентоспособност\" на ЕК и Агенцията за сътрудничество между регулаторите на енергия (ACER). Бизнесът иска КЗК да разследва действията на група участници на свободния пазар на електрическа енергия, които \"с поведението си по недопустим начин нарушават принципите на свободно договаряне и конкуренция, залегнали в българското законодателство\". Работодателите сочат 11 дружества, които според тях са намесени в производството и продажбата на електроенергия - топлофикационните дружества в Бургас, Перник, Плевен, Русе, Велико Търново, Враца, Сливен и Габрово, както още \"Брикел\" ЕАД, ТЕЦ \"Бобов дол\" и ТЕЦ Марица 3. \"Електрическата енергия, произведена от гореизброените дружества, се продава на свободния пазар на електроенергия от дружеството търговец \"Гранд Енерджи дистрибюшън\", свързано с производителите. Търговецът \"Гранд Енерджи дистрибюшън\" по силата на договор представлява \"Топлофикация София\" ЕАД при продажба на електрическата енергия, произведена от когенерацията на дружеството. Наличието на свързаност между собствениците на производствени мощности и субекта - търговец на свободния пазар, представлява концентрация, която обективно създава условия за манипулиране на пазара. Налице са и условия за изкуствено създаване на дефицит на електрическа енергия чрез ограничаване на собственото производство и едновременно с това изкупуване чрез свързани търговци на цялото предлагано от държавните дружества - производители, количество електроенергия на борсата\", пише в сигнала на бизнес организациите. Оттам обясняват още, че под контрола на собствениците на производствените мощности е и застрахователно дружество, което издава застрахователни полици като форма на гаранционно обезпечение при закупуване на електрическа енергия преимуществено на групата търговци, свързани с производителя. Затова може да се направи обосновано предположение за наличие на недопустима концентрация по смисъла на Закона за защита на конкуренцията, подчертават от бизнеса. Пазарното поведение на въпросните участници на пазара на електрическа енергия пък създавало съмнения за наличие на картелно споразумение. Организациите обвиняват Националната електрическа компания, че помага всичко това да се случи, след като е обявила търг за продажба на електроенергия, \"при който предизвестено фаворизираше само един възможен купувач\". Междувременно нейният изпълнителен директор  Петър Илиев, който преди повече от месец подаде оставка от поста, но тя не бе приета от борда на компанията майка \"Български енергиен холдинг\" (БЕХ), сега вече е отстранен. От БЕХ отказаха да уточнят мотивите за отстраняването. От петък мястото на Петър Илиев бе заето от Иван Йончев. Той също така беше шеф на БЕХ до юли 2014 г., когато бе сменен по причина, че трябва да се лекува и това за дълго ще му пречи да изпълнява задълженията си начело на холдинга, но малко по-късно влезе в борда на АЕЦ \"Козлодуй\".", "date": "2019.08.05", "title": "Работодатели се жалват в Брюксел за цената на тока"}
{"url": "https://duma.bg/opitvat-krazhba-na-paroli-za-e-bankirane-n197210", "text": "Мошеници се възползваха от хакерския удар срещу НАП, за да крадат пароли за интернет банкиране. Те изпращат мейл, че финансовата институция е била засегната от атаката и затова човек трябва да смени паролите си. Подобни мейли се получиха и в редакциите на столични вестници. Имейлът съдържа и линк, водещ към сайт, през който става кражбата на пароли и потребителски имена. Атаката е срещу почти всички банки, които работят в България. Онлайн измамниците наскоро нападнаха нашата система за интернет банкиране. Затова в момента преминавате през актуализация на защитата, която защитава профила ви от тази внезапна атака. Трябва да следвате стъпката за защита и да предотвратите конфискуването на акаунта ви, пише в писмо на измамниците. След предупреждението има линк, който изглежда съвсем като истинския адрес на онлайн банкирането на ДСК. В него обаче е замаскиран друг адрес. Натискайки, човек попада в огледална страница, изглеждаща 1:1 с тази на банката. Даде ли паролата и потребителското си име, те отиват веднага при хакерите. От ГДБОП заявиха, че все още не са получавали жалби за такава измама.", "date": "2019.08.05", "title": "Опитват кражба на пароли за е-банкиране"}
{"url": "https://duma.bg/dzhonsan-dava-18-mlrd-na-britanski-bolnitsi-n197202", "text": "Британският премиер Борис Джонсън обяви отпускането на еднократна помощ от 1,8 милиарда паунда за болници под прякото управление на Националната служба по здравеопазване. Средствата ще бъдат отпуснати незабавно и ще отидат за нова техника и ремонти в 20 здравни заведения. В писмо до в. \"Сънди таймс\" Джонсън посочва, че е \"решен да изпълни\" обещанията на референдума за Брекзит и да увеличи финансирането на държавните болници. През 2018 г. бившият премиер Тереза Мей обяви, че правителството ще отпуска за болниците допълнително &20 млрд. на година до 2023-та.", "date": "2019.08.05", "title": " Джонсън дава 1,8 млрд.   на британски болници"}
{"url": "https://duma.bg/salvini-putin-e-velik-prezident-n197204", "text": "Италианският вицепремиер и министър на вътрешните работи Матео Салвини отново високо оцени руския държавен глава, предаде агенция АНСА. \"Путин е велик президент. И казвам това, защото така мисля, а не защото са ми платили, както твърдят някои вестници\", заяви Салвини в събота вечерта на празника на партията му \"Лига\" в курортния град Червия. Лидерът на тази управляваща партия добави, че \"ще работи, за да се върнат добрите отношения с Русия\".  През юни той нарече руския лидер един от хората, която ще оставят следа в историята, като добави, че Путин остава един \"обикновен човек\".  Сред други политически лидери, заслужаващи високо уважение, вицепремиерът посочи президента на САЩ Доналд Тръмп, бразилския държавен глава Жаир Болсонару и унгарския премиер Виктор Орбан. Салвини неведнъж се е изказвал за премахването на антируските санкции. ", "date": "2019.08.05", "title": "Салвини: Путин е  велик президент"}
{"url": "https://duma.bg/balgarskite-turisti-v-turtsiya-s-rast-ot-s-25-n197208", "text": "България е трета по брой туристи, посетили Турция през първата половина на тази година, показва новата статистика на Министерството на културата и туризма на южната ни съседка. Броят на българите е 1,236 млн. което е увеличение с 25% в сравнение със същия период на 2018 година. Първи са руснаците - 2,709 млн., което е увеличение с 13,91 на сто. Втори са германците с 1,802 млн. души, или с 15,52 на сто повече от първата половина на миналата година. След България се нареждат Великобритания и Иран с под 1 милион туристи. Анталия, Истанбул и Одрин са градовете, които най-много са посещавани от чуждестранните туристи. За същия период Турция е приела с 13.2% повече туристи от аналогичния период на 2018 или, което прави с 18 760 506 повече туристи. Доходите от туризма за същия период са 12,6 милиарда долара.", "date": "2019.08.05", "title": "Българските туристи в Турция с ръст от с 25 %"}
{"url": "https://duma.bg/v-skopie-otkazaha-izvanredna-sreshta-za-gotse-n197205", "text": "Скопие отхвърли предложението за извънредна среща в края на август на Съвместната комисия със София по историческите въпроси. Ръководителят на Комисията от македонска страна проф. Драги Георгиев смята, че срещата не може да се проведе заради отпускарския сезон. „Самият аз излизам в отпуск от 15 август и много членове на комисията също са в отпуска. Преди редовната среща не приемаме извънредна. Редовната среща ще се състои на 12 и 13 септември“, заяви той по местна телевизия. „Искането да се търси веднага решение на въпроса за Гоце Делчев с цел да бъде удовлетворена нечия политическа необходимост може да повлияе отрицателно на работата на комисията“, подчертава Драги Георгиев.   Предложението за извънредната среща бе направено от проф. Ангел Димитров, който е съпредседател на комисията от българска страна. По време на визитата на премиера ни в Скопие на 1 август той и Зоран Заев настояха да се ускори работата на комисията и да се намери решение на актуалните въпроси, включително и за Гоце Делчев.", "date": "2019.08.05", "title": " В Скопие отказаха  извънредна среща за Гоце "}
{"url": "https://duma.bg/iran-zadarzha-oshte-edin-tanker-n197206", "text": "Иранските военноморски сили са задържали \"чуждестранен танкер\" в Персийския залив. Това съобщи държавната информационна агенция ИРНА, цитирана от Франс прес. Това е третият кораб, задържан от Техеран през последния месец. Миналия месец Иран задържа британски танкер в Ормузкия проток, а на друг разреши да продължи с предупреждение, припомня Ройтерс. Според съобщение на елитната Революционна гвардия на Иран \"военноморските сили са задържали плавателен съд, превозващ 700 000 литра контрабандно гориво край бреговете на остров Фарси\". Корабът е с екипаж от 7 души. Екипажът е задържан. Задържаните моряци са от различни националности. Новината се появява на фона на напрежението между САЩ и Иран в региона.  На 19 юли Революционната гвардия пое контрол над петролния танкер под британски флаг \"Стена Имперо\". Според иранските власти корабът е нарушил морското право. Върховният лидер на Иран аятолах Али Хаменей обяви по-рано, че страната му ще отмъсти за задържането на иранския супертанкер в Гибралтар, който беше натоварен с 2,1 млн. барела лек суров петрол за Сирия. Корабът беше задържан с помощта на британски морски пехотинци в началото на юли край бреговете на Гибралтар. През юни Иран свали безпилотен самолет на САЩ близо до Ормузкия проток, което накара президента Доналд Тръмп да нареди ответни въздушни удари, като ги отмени в последния момент. САЩ се опитват да сформират коалиция за охрана на танкерите в Персийския залив. Великобритания вече охранява танкерите си в региона. Искането на САЩ за създаване на военно-морски сили, осигуряващи свобода на придвижване на кораби в Персийския залив, обаче се превърнаха в повод за нови търкания в отношенията между Европа и Вашингтон.  Париж и Берлин не са съгласни с американското предложение и не възнамеряват да изпращат в залива свои кораби, пише френският в.\"Монд\". Изданието отбелязва, че американската идея не е предизвикала възторг на Стария континент. Френският министър на отбраната Флоранс Парли подчертава, че присъствието на чуждестранни войски само ще добави трудности в отношенията с Иран. Според Берлин военен конфликт в региона би бил възможно \"най-лошият сценарий\". Белгия и Холандия също приеха без ентусиазъм американското предложение.", "date": "2019.08.05", "title": "Иран задържа  още един танкер"}
{"url": "https://duma.bg/karvav-uikend-v-sasht-n197207", "text": "20 души загинаха и 26 са ранени, сред които и деца, при стрелба в търговски център на ДУолмартУ в град Ел Пасо, щат Тексас. Много от ранените се намират в тежко състояние. Въпреки че първоначално медиите съобщиха за няколко задържани стрелци, полицията потвърди ареста на един. Оказа се, че е това е 21-годишният бял американец Патрик Крусиос. Преди стрелбата той е публикувал на своята страница в Туитър манифест, в който подкрепя терористичните атаки срещу джамии в Нова Зеландия. В манифеста Патрик казва, че с действията си защитава страната си от чуждо \"нашествие\". Той също така смята, че културата и икономиката на САЩ страдат от това. Търговският център, където се случи кървавата атака, се намира в непосредствена близост до границата между САЩ и Мексико. Значителна част от неговите посетители са мексиканци, които идват в Ел Пасо, за да пазаруват.  Президентът Доналд Тръмп определи стрелбата като \"акт на малодушие и страхливост\".  Бето О'Рурк, бивш конгресмен на САЩ за Ел Пасо, който сега се кандидатира за президент, прекъсна кампанията си след стрелбата. Той обвини президента Тръмп, че е подстрекател на престъпленията от омраза. \"Той е расист и разпалва расизма в тази страна. И това не просто обижда чувствата ни, коренно променя характера на тази страна и води до насилие\", каза О'Рурк, който доскоро представляваше Ел Пасо в Конгреса на САЩ.  Само часове по-късно най-малко девет души бяха убити при стрелба в американския щат Охайо. Други 16 са ранени и са откарани м местните болници. Нападателят е убит. С извършителя на престъплението броят на убитите е десетима. Според разпространяваната информация нападател е открил огън до бар в Дейтън, град в югозападната част на щата Охайо, след 01,00 часа местно време. Свидетели са разказали, че човек е открил огън, след като не му било позволено да влезе в бара. Патрулиращи полицаи са били много близо до мястото на нападението и са реагирали своевременно, което е помогнало за предотвратяване на по-голяма кървава баня. Миналата седмица се оказа кървава заради многото случаи на насилие и злоупотреби с правото на лично огнестрелно оръжие в САЩ. Двама души загинаха, а полицай беше ранен във вторник в \"Уолмарт\" в Мисисипи. Миналата пък неделя 19-годишен стрелец откри огън на кулинарен фестивал в Северна Калифорния, убивайки трима, включително две деца. ", "date": "2019.08.05", "title": " Кървав уикенд в САЩ"}
{"url": "https://duma.bg/protivorechivi-poslaniya-na-germanski-eksperti-n197203", "text": "Западът трябва да изработи стратегия за възстановяване на взаимното доверие с Русия и да се намали напрежението, призова в интервю за радио \"Дойчландфунк\" Хорст Телчик, съветник на бившия канцлер Хелмут Кол и бивш ръководител на Мюнхенската конференция по сигурността. Той смята, че това трябва да сторят Ангела Меркел, Еманюел Макрон, новата лидерка на Еврокомисията Урсула фон дер Лайен и генсекът на НАТО Йенс Столтенберг.  Точно противоположна позиция пред в. \"Зюддойче цайтунг\" изрази експертът Кристиан Милинг от Германското дружество за външна политика. Според него \"страните от НАТО трябва да работят за модернизация на оръжията\", включително и ракети, които биха могли да ударят руските командни центрове\".  ", "date": "2019.08.05", "title": " Противоречиви послания  на германски експерти"}
{"url": "https://duma.bg/kristalina-georgieva-e-kandidatat-na-es-za-shef-na-mvf-n197209", "text": "Кристалина Георгиева стана европейският кандидат за ръководител на Международния валутен фонд (МВФ). Тя беше избрана от правителствата на държавите от ЕС след повече от 12 часа преговори и гласувания на фона на разногласия в 28-странния блок, предадоха световните агенции. По традиция шефът на МВФ е европеец, а този на Световната банка - американец.  Гласуването на европейските правителства за определяне на единната им кандидатура за ръководител на Международния валутен фонд (МВФ) започна в петък, като постепенно от първоначалните петима кандидати за поста останаха само двама. Единият от тях беше Георгиева в конкуренция с холандеца Дейселблум.Според \"Файненшъл таймс\" Дейселблум е имал подкрепата на Германия, а Георгиева - на Франция. От създаването си през 1944 г. МВФ винаги е бил ръководен от европеец, а начело на Световната банка обикновено застава американец. Единният кандидат на ЕС трябва се да се представи пред МВФ до 6 септември. Фондът ще избере новия си управляващ директор до 4 октомври. Малкото препятствие пред кандидатурата на Георгиева е, че ще се наложи промяна в правилата на МВФ. Според сегашните изисквания кандидатите за поста на управляващ директор трябва да са под 65 години, отбелязва Ройтерс. В момента Кристалина Георгиева е на 65, а на 13 август ще навърши 66 години.", "date": "2019.08.05", "title": " Кристалина Георгиева е кандидатът на ЕС за шеф на МВФ"}
{"url": "https://duma.bg/sindrom-na-bednost-n197199", "text": "Лятна ваканция не могат да си позволят 40 на сто от българите. Статистиката подозрително се повтаря вече от години. Причината е същата - хората нямат пари. Нищо, че премиерът все внушава как все повече пътуват зад граница. Кой пътува - явно не тези 40 на сто! Същото е с приказките за средната заплата - вдигала се била. Вдига се, ама главно за чиновниците на държавата. Ако един има 500 лева, а друг 1500, средно имаме по 1000, нали? Колкото до почивките, лекарите са категорични, че хора, които по цял ден работят без отдих, рискуват да нанесат сериозни вреди на здравето си, ходят на работа стресирани или болни. Да не забравяме, че у нас някои работят нонстоп, работодатели им забраняват дори ходенето до тоалетна. Специалистите познават състоянието \"Синдром на липса на ваканция\". Факт на съвремието, който засяга все повече хора, застрашава физическото и психическото здраве. Научно доказано. Според изследвания пропускането на почивката две поредни години увеличава риска от преждевременна смърт с 20 на сто. Колко години вече ни управлява Борисов? Умножете по 20... А да помните в старите времена някой работещ да не е почивал поне две седмици? Плюс лагери за децата и осигурена отмора за възрастните! Такива сравнения докарват пяна на устата на днешните ни демократи, които не знаят какво е нямане. Тогава чудно ли е, че кабинетите на психиатриите, дето и тях искат да закрият занапред, преливат от пациенти? По улиците се разминаваме с хора, дето си говорят сами, други дебелеят от нерви. А колко работодатели са готови да подпомогнат работниците и служителите си за една истинска ваканция? Вместо да търсят само по-висока производителност от лошо платените си наети. Въпросите могат да продължат. Отговорът обаче е един - няма почивка за бедните. И тази година Малдивите се отлагат...   ", "date": "2019.08.05", "title": " Синдром на бедност "}
{"url": "https://duma.bg/obiknoven-fashizam-n197198", "text": "Само за една нощ 30 души намериха смъртта си от ръцете на въоръжени и очевидно не съвсем психично стабилни хора в САЩ. Нищо ново, ще кажете. Да, по принцип за онези географски ширини това не е новина, а традиция - още от времената на Дивия Запад.  Странното е, че векове по-късно тази практика продължава. Също толкова странно е, че и у нас се чуват гласове как трябвало всеки да се препаше с два пищова и да гърми на воля. Защото данните показват, че убийствата в САЩ на годишна база са десетки пъти повече, отколкото в Европа, и свободното притежаване на оръжие не само няма превантивен ефект върху престъпността, а напротив. Освен чисто криминалния аспект обаче има и политически, който е много по-страшен. Защото стрелецът в Ел Пасо е имал за цел \"да убие колкото може повече мексиканци\", по собствените му думи. Неонацизмът не само е тук, той е по-силен от всякога. И са напълно оправдани критиките към президента Тръмп - той е неговото лице и легитимация. Не може да има две мнения по въпроса, след като миналата година нарече участниците в неонацистко факелно шествие в Шарлътсвил \"много добри хора\", а наскоро обмисляше да обяви организация като \"Антифа\" за терористична. Антифашистите обаче не са извършили нито едно нападение над невинни хора. Нито едно. Приликите с нашето дясно, което си позволява да нарича Вапцаров \"терорист\", не са случайни и имат един и същ корен. А помните ли, когато Ангел Джамбазки искаше да разстрелва \"всички от БСП\"? Същият господин е един от най-големите радетели именно на това да се разреши свободната употреба на оръжие в България. Всички тези събития и изказвания ни водят уверено в една посока, която добре помним отпреди Втората световна война. Патриотизъм ли? Не, най-обикновен фашизъм. Нека си припомним разликата. Докато не е станало късно.", "date": "2019.08.05", "title": "Обикновен фашизъм"}
{"url": "https://duma.bg/nevazpitanite-zhurnalisti-n197197", "text": "Доскоро имахме невъзпитани карикатуристи. Те станаха такива, след като се опитаха да ги възпитават. Сега вече имаме и невъзпитани и нетактични журналисти, както разбрахме тия дни от пресата. Що обаче за субект е невъзпитаният журналист? Как, ще кажете, е възможно да има такова нещо? Що за пример, един вид, дават на обществото и децата от всякаква възраст, в частност, тия журналисти, дето са загубили своето възпитание или дори изобщо не са го имали.  Тоя въпрос е мъчен и сложен, защото за едни невъзпитаните журналисти, както и невъзпитаните карикатуристи, са си напълно възпитани, че дори и отгоре. То е въпрос на морал, съвест, вътрешна красота, чувство за граждански дълг и служение на общество, но и на гордост, надменност, чувство за непогрешимост, за големеене, раздуто его, липса на емпатия, на образованост (да не се бърка с придобиването на образование), презрение към тези, които не могат да ти стигнат дебелината на портфейла. На простотия. Простотията днес е едно от основните качества, които формират дневния ред на цели групи в българското общество, дали пък не и на цялото общество.  Но хайде обратно на питането - Що е то невъзпитан журналист?  Най-добрият отговор може да се даде, като зададем обратен въпрос - Що е то възпитан журналист в нашата, днешната българска реалност? Тук става по-лесно да се отговори.  Възпитаният журналист не е този, който има маниери, обноски, рафинирана реч, благ стил, добре облечен, че дори и добре миришещ. Възпитаният журналист на нашето време е.... Абе има един анекдот от ранните години на премиера Бойко Борисов. Срещнали служители от Министерски съвет Бойко Борисов и разтревожени му казали: Г-н Борисов, вие вече нямате задник! Премиерът се сепнал, обърнал се, погледнал назад и надолу и възкликнал: Бошкеее, журналистите са ми го излизали!  Ето, това, драги, е възпитаният журналист в наше време. Той е възпитан и най-вече самовъзпитан да обслужва, да обгрижва, да облизва и да не се стеснява от това, защото туй се възнаграждава и дори ако не се получават облаги, то му остава усещането за уют и безопасност, защото: \"който дава парите, той поръчва музиката\", \"мен няма да ме закачат\", \"няма за какво\", \"аз нищо не съм направил\", \"какво пък толкова\", \"нали всички се борим за пет лева\", \"вие като сте толкова умни, защо сте толкова бедни\". В посочения по-горе конкретен анекдот го има и конкретното име на популярен от близкото минало водещ на сутрешен телевизионен блок, но не е там работата. Проблемът не е в името, а в типажа, в явлението. По същия начин вместо името на богоохраняемия ни премиер може да се добавят ред други, от най-различни организации, компании, партийни лидери. Впрочем като гледа човек старанието, с което се обслужва министър-председателят от възпитаните журналисти, започва да разбира защо Детето на народа ходи с червен конец, какъвто обикновено връзват на бебетата против уроки. То направо си е страшно. Но и други трябва да си го вържат червеното конче, че и цяла връв дори, ако съдим по талазите народна любов, които ги обгръщат, превъзнасят и портретосват.  Възпитаният журналист не иска да бъде беден (кой ли пък иска), да бъде плебей, ще му се да бъде сред патрициите, големците, хонорарите, полетите, курортите, лукса, да има усещането, че е фактор, че е значим или поне да бъде доволен, че си има местенце, където да натиска ката ден едни копчета, да пише едни статийки и да получава едни сигурни парици - и така да не му създават проблеми, и той да не създава, и \"нещата да си вървят\". И всичко, което трябва да направи в замяна, е да си раздвижи езика в нужната посока и с нужния ритъм.  Възпитаният журналист не е образован. Неговата работа не изисква това. Възпитаният журналист не само не задава остри, злободневни въпроси, но той и сам не си задава такива, и му личи. На него и през ум не му минава да провокира, това е опасно. Възпитаният журналист няма нищо против и дори много се гордее да бъде наричан \"перо\" и дори \"острото перо\".  На възпитания журналист не му прави впечатление, че такива \"остри пера\" за съответния издател, възложител, началник не са нищо повече от своеобразна украса на шапката, с която се фука пред другите \"от неговата кръвна група\". Някои такива \"пера\" са си дори чиста проба трофеи, но не придобити по време на полемична битка, а получени след кратка схватка в кревата. И това го има при нашего брата. Роди се дори вулгарното понятие \"свиркаджийска журналистика\" - последен и висш стадий на възпитаната журналистика. Точно така обаче си представят журналистиката не един и двама издатели в \"текущия исторически момент\". Едни, които смятат, че медиите им са бухалки, и други, които мислят, че щом \"вестникът е наш\", той трябва да пише за нас, и нищо против нас.  Тези хора по дефиниция не искат и не могат да слушат разумни аргументи. Егото им ги задушава. Но за тези, които работят за тях, е добре да се припомнят пророческите думи на Стефан Продев от 1996 г.: \"Обществото видимо се умори от наглите лъжи и шумните полуистини. То престана да им вярва и да уважава професията. Което доведе едни вестници до фалит, а други до нравствена кома.\" Но имайте предвид, че предупреждението на Продев е звучало във времена, които от сегашното ни дередже изглеждат като скъп спомен. Времена на достойни хора, на големи хора, а не като сегашното долно време, в което вършеят низшите духом.  Възпитаният журналист е всъщност дресиран журналист, т.е. той не е журналист. Никога не е искал да бъде, не е бил, не е и няма да бъде. Нито у нас, нито по света, независимо от разпространеността на явлението. Възпитаният журналист е просто медиен работник. Той работи за лицата X или Y, за организацията Z, само за да произведе необходимия брой знаци, редове, обладан от мисълта да не сгафи, да не навреди на рахата си, сакън да не сътвори нещо такова, което би бръкнало в здравето на чорбаджията и неговите интереси. Работи така, както работи чиновникът и с манталитета на чиновник. Впрочем, прощавайте чиновници. Вашата работа е нужна за всеки държавен организъм, но когато в други професии се преструват на чиновници, тогава става страшно.  Невъзпитаният журналист обаче е образован човек, независимо какво образование има. Той изпитва вътрешна необходимост, породена от осъзнатото му обществено задължение, да изучи максимално възможно подробно обекта на своето изследване, да поднесе точно фактите и обстоятелствата, а, виж, коментарите на тези факти са свободни. Те зависят основно от позицията, която е заел.  Невъзпитаният журналист няма нужда да се крие зад чужди авторитети. Щом е станал невъзпитан, значи той самият вече е авторитет. Той не използва цитатите от големите си предшественици, за да му бъдат параван, но го прави, за да подкрепи и развие собствените си мисли, да обозначи позиция, да заяви - това знаме е забито тук от тези преди мен и аз още стоя до него, и го браня. Не заради самооблъщение, а в името на тези, които му вярват, и заради плахата надежда, че като отстоява позиции, кара другите да си задават въпроси и да мислят. Крепи оня крехък бент, който задържа хората да не се срутят в моралното скотство. Невъзпитаните журналисти са малцинство. Недолюбвано - заради собствената позиция, заради чепатия характер, но не и презирано. При това ниво на непукизъм и ниска образованост те няма как да бъдат преобладаващи в медийната общност, но точно те дават лицето на най-добрите редакции. Понякога искаш да бъдеш невъзпитан журналист, но не се получава. Нещо стяга сърцето, спъва ръката, думите се заоблят и вместо да блъскат ръбати по проблема и по този, който е отговорен за него, стават изгладени, меки, отпуснати, смешни и като следствие - непотърсени. Непотърсени думи бол.  Страх е това. Банален страх за работното място. Успокояваш се, че компромиси правят всички, но не всички се продават, че има някои граници, които не би прекрачил. Мислиш, че езоповият език и безадресната завоалирана критика са достатъчни за баланса между дълга и инстинкта за самосъхранение, но не е така.  Горчивата истина е, че в днешно време, за да си невъзпитан журналист, е нужно или да си достигнал позиция, на която си недосегаем и финансово, и като обществена значимост, за работодателската репресия, или си намерил оня изгубен рай на професията, от който може да разгърнеш спокойно таланта си в името на обществено благо, без да се притесняваш за работното си място. Излиза, че да си невъзпитан журналист е вид \"привилегия\", която често е възнаграждение за \"носенето на кръста\". Социално икономическата ситуация е тази, която кара журналистите със собствено мнение да търпят глупостите на разни войнстващи бездария. Не толкова липсата на работа по принцип спъва превръщането ти в невъзпитан журналист, колкото невъзможността да намериш \"своята\" редакция, в която без озъртане да отстояваш своите позиции. Тези редакции стават все по-малко. И все по-малки. Особено пък тези, които \"защитават голямата лява идея\", както написа навремето Продев, визирайки конкретно \"Дума\". А на левия журналист най му отива да бъде невъзпитан, защото най-тревожната, най-тежката част от обществения дневен ред, онази, дето като я разровиш, \"ще мирише и ще горчи като отрова\", е именно дневният ред на левия журналист.  И когато левият невъзпитан журналист види, че \"голямата лява идея\" става обект на посегателства и то идеологически, то тогава той трябва да реагира два пъти по-невъзпитано и три пъти по-нетактично. И да се качи на най-големия съществуващ пиедестал, за да го направи. Иначе нито е ляв, нито е невъзпитан. Тук е моментът за още един и последен цитат от Стефан Продев из статията му \"Защо се морите, другари и господа\", публикувана в \"Дума\" на 7 август 1995 г.: \"Идват избори, викат някои и ме сочат обвинително с пръст. Знам, че идват избори, но нима тревогата може и трябва да се потули? В случая мисля обратното. Колкото сме по-откровени пред себе си и пред обществото, толкова по-голямо доверие можем да спечелим. Хората не са добитък. Те знаят, че само силните могат да се критикуват открито и въпреки критиките да вървят напред.\"  Тоя цитат нито е изваден от контекста, нито е щит, зад който да се крие, поради творческо безсилие невъзпитаният журналист, \"мили хора\". Това е меч. ", "date": "2019.08.05", "title": "Невъзпитаните журналисти"}
{"url": "https://duma.bg/iznenadi-ne-mozhe-da-se-ochakvat-n197195", "text": "Властта корумпира, е казал Шарл дьо Монтескьо. Историята непрекъснато го потвърждава. Така е и у нас. Навремето някои от партизаните - идеалисти, които заеха високи постове, постепенно улегнаха, забравиха идеалите и започнаха да се обзавеждат с обширни апартаменти, коли, вили и да се снабдяват с уиски, маркови цигари и вносни стоки от Кореком.  При демокрацията СДС като взе властта, идеализмът на сините постепенно се изпари, чрез Агенцията за приватизация намазаха много приближени до властта. Председателят на Агенцията Захари Желязков беше разследван и даден на съд, но той своевременно изчезна зад граница. Корупция имаше и когато НДСВ беше на власт. Симеон доведе разни юпита от Лондон, които незнайно как завидно забогатяха. В ДПС също се облажиха от властта. Идеалистът Доган, лежал в затвора, стана милионер, а покрай него забогатяха и други. Срещу един от най-видните лидери на движението и доста забогатял Христо Бисеров прокуратурата образува досъдебно производство за данъчни престъпления и пране на пари, поради което той бе изхвърлен светкавично от ДПС, но както и можеше да се очаква,  беше оправдан от съда. И около БСП понякога се въртят разни псевдосоциалисти, готови да намажат, когато БСП е на власт.  Днес при ГЕРБ корупцията  Забогатяват не само приближените до властта фирми, които традиционно печелят обществените поръчки, но и самите властници. Справка - \"Апартаментгейт\" и последният пример - с пловдивския кмет от ГЕРБ Иван Тотев. Семейството му притежава 9-етажен хотел в града, къща, вила и апартамент в гръцки морски курорт, строи къща, жилищни и офис сгради върху 32 дка в суперцентъра на града, кметът се е сдобил и с джип за 230 000 лв. Как така е забогатял този човек, докато денонощно се е трудил като кмет за благоденствието на своя град? Корупцията в България е факт, но тя е престъпление и се наказва, нали? Да, ама не, както казваше Петко Бочаров. Имаме прокуратура, която непрекъснато през тези 30 години преход повдига обвинения в корупция към овластени държавници, но ефектът е нулев, защото осъдени няма. Как да тълкуваме това, освен че или съдът е корумпиран, или прокуратурата е корумпирана, или е толкова некадърна, че подготвя обвинения, които се сриват в съда? Сега на ГЕРБ, а и на някои неофициални коалиционни съдружници проблемът е, че ако един ден на власт дойде БСП, току-виж започнали да се ровят за корупция срещу предишните управници и да се опитат да вкарат някого в затвора. Затова им трябва послушна прокуратура, а за да имат нея - им е нужен свой главен прокурор. Затова управляващите излязоха с теорията, че най-правилно било главният прокурор да идва от прокурорските среди. И цялата група от Прокурорската колегия единодушно издигна кандидатурата на подчинения на Цацаров негов заместник Иван Гешев, въпреки че по закон е достатъчно и само трима от тях да издигнат кандидатурата му. Правосъдният министър Кирилов се отказа от правото си да предложи свой кандидат, така че засега Гешев остана  ВСС ще направи избора на новия главен прокурор на 24 октомври и спечелилият трябва да получи подкрепа на минимум 17 от общо 25 членове на съвета. Изборът му обаче е предопределен, защото Висшият съдебен съвет, както посочват наблюдатели, е под контрола на ГЕРБ и ДПС. Изненади не може да се очакват.  В подкрепа на кандидатурата на Гешев вече се изказа бившият председател на Етичната комисия към ВСС Ясен Тодоров, зад нея застана и самият главен прокурор Цацаров, от разни краища на страната прокурорски съсловия също излязоха с петиции в подкрепа на Гешев, потекоха хвалби, че бил професионалист и напълно подходящ за престижната длъжност. Но срещу кандидатурата му се обявиха хора като бившия правосъден министър Христо Иванов и лидер на \"Да, България\", който заяви в интервю: \"Фаворитът на Сотир Цацаров за главен прокурор Иван Гешев... изглежда, е готов да ескалира линията на брутална репресия и безочливо обслужване на интересите на управляващите и заедно с това, в личен план, проявява примитивизъм и безогледност. На този фон може да започнем да съжаляваме за Цацаров.\" Политикът и еколог Борислав Сандов, съосновател на Зелените, отиде още по-далеч: \"Напълно очаквано, най-нелепият кандидат бе издигнат именно от обкръжението на Цацаров. Мафията и свързаното с нея политическо статукво ще могат да спят спокойно, а За изповядваната философия на вероятния бъдещ главен прокурор може да се съди по следното му заявление в интервю пред БНТ: \"Не споделям виждането на - да ги наречем десните екстремисти, че законодателната, изпълнителната и съдебната власт трябва да са разделени.\" Абсурдна позиция, като се има предвид, че разделението на властите е записано в конституцията.      Журналистът Ясен Бояджиев в своя статия подложи на унищожителна критика подготвяния и режисиран избор на нов главен прокурор. И посочи, че с изключение на една всички партии си мълчат и че най-оглушително звучи мълчанието на най-голямата опозиционна партия, визирайки БСП. Вярно е, че Корнелия Нинова обвини в парламента управляващите за това, че е издигната само една кандидатура. Но това съвсем не е достатъчно. Председателят на ВКС Лозан Панов заяви, че е възможно да бъде издигната и втора още по-неподходяща кандидатура, за да се създаде привидност на състезание, така се правело понякога в миналото, като после издигналите втората кандидатура гласуват против нея.   Това, което БСП трябваше да направи, е да вземе отношение по самата кандидатура на Иван Гешев, а това не беше направено. И въпросът, който аз, а сигурно и много други като мен, си задавам, и на който не намирам отговор, е: с какво се обяснява липсата на ясна и категорична позиция на БСП против кандидатурата на Иван Гешев?", "date": "2019.08.05", "title": " Изненади не може да се очакват... "}
{"url": "https://duma.bg/zapoznavat-detsa-s-novite-tehnologii-v-muzeyna-sreda-n197190", "text": "Работа с деца в областта на новите технологии в музейна среда (роботика, програмиране, възобновяема енергия и музеология) предстои в рамките на програмата \"Технократи\" в музея \"Борис Христов\" в София, ул. \"Цар Самуил\" 43. Заниманията ще се провеждат от днес, 5 август, до 9 август от 8.30 до 17.30 ч., участието е с предварително записване.", "date": "2019.08.05", "title": "Запознават деца с новите технологии в музейна среда"}
{"url": "https://duma.bg/kratki-novini-n197200", "text": "Румънският министър на образованието Екатерина Андронеску бе уволнена заради \"дълбоко грешни\" забележки по повод отвличането и убийството на 15-годишното момиче Александра Макесана. Тя отвлечена в сряда край Букурещ, а заподозреният 65-годишен Георге Динка призна пред полицията, че я е убил. В интервю дни по-късно Андронеску заяви, че жертвата би трябвало да е научена \"да не се качва в коли с непознати\". Лидерите на ЕС трябва да предоставят мандат на главния преговарящ за промени в споразумението с Великобритания. Ако не го направят, ще настъпи \"твърд\" Брекзит, предупреди британският министър Стивън Баркли в статия за \"Мейл\". Според него след изборите за Европарламент 1% от местата са заети от нови евродепутати, а това е \"фундаментална промяна\". Затова той призова евролидерите да позволят на Мишел Барние да преговаря по начин, който ще даде възможност за намиране на \"обща база\" с Лондон. Властите на Малта разрешиха на 40 мигранти от  кораб на германската неправителствена организация \"Сий уотч\" да слязат на брега. Премиерът Джозеф Мускат заяви, че Германия и Еврокомисията организират тяхното разпределение сред страните в ЕС. \"В Малта няма да остане нито един мигрант\", увери премиерът. Венецуелският президент Николас Мадуро коментира водените преговори с опозицията. \"Питат ме защо седнах на масата за преговори с онези, които се опитваха да ме отстранят и убият, които призоваха за чуждестранно нахлуване в страната. Заради мира, единството, независимостта на нашата страна съм готов да говоря дори с дявола\", заяви Мадуро, цитиран от местни медии. /БГНЕС Асма ал Асад, съпругата на сирийския президент, заяви, че се е преборила напълно с рак на гърдата след година лечение. \"Моята одисея приключи. . . Слава богу, напълно победих рака\", каза 44-годишната Асма по националната телевизия. Болестта бе открита през 2018 година.   ", "date": "2019.08.05", "title": "Кратки новини"}
{"url": "https://duma.bg/d-r-parvan-dangov--merkite-na-darzhavata-sreshtu-chumata-sa-haotichni-n197196", "text": "- Ако говорим за сегашната ситуация, която е твърде тежка, очевидно е закъсняла. Всички тези мерки, които в момента се препоръчват за клане на свинете в т.нар. \"заден двор\", спокойно можеше да бъдат предприети още миналата година. Трябваше да се дадат достатъчно ясни препоръки, включително можеха да се намесят със санкции. И това, на което сме свидетели сега - да се дават ултиматуми със срокове от вчера за днес, нямаше да се случи. Има достатъчно примери в Североизточна България, където около свинекомплекси в 20-километровата зона не се отглеждат прасета, и там резултатите са красноречиви. Например в с. Козлодуйци, община Добрич. Безспорно закъснение има. - Мярката не е пресилена, тя е ненавременна. Не бе достатъчно обяснена на хората, за да им се заостри вниманието. Трябваше да им се даде препоръка или пък някаква алтернатива. На практика тези, които сега протестират, а това са хора, разчитащи с месото да изкарат следващата зима, нямат алтернатива. Те са притиснати до стената и им се разпорежда да правят клане по време на августовските жеги в домашни условия. Никой обаче не казва какво трябва да се случва с отпадните продукти. Какво се случва например с кожата на едно заклано прасе. Което трябва да бъде одрано, транжирано и прибрано във фризера. Какво се случва с кръвта, с вътрешните органи? И мен хората ме питат годни ли са те за ядене. Ако някои си позволи да ги хвърли и, не дай, Боже, прасето е болно, не е ли това начин за разпространение на заразата отново. В момента държавата предприема хаотични мерки, за да оправдае онова, което не беше свършено миналата година.  Никой не казва в големите свинекомплекси, след като бяха предприети рестриктивни мерки - специален пропускателен режим за работниците, за транспортните средства, за транспорта на живи животни, как влезе инфекцията. С фуража ли, с транспорта, с хора ли? Никой не казва. Препоръчват се едни недостатъчно обяснени от Българската агенция по безопасност на храните мерки. И се разчита хората и този път да наведат глави, да си траят и да получат само негативи. - Ако се отговори на въпроса как е влязла заразата например в свинекомплекса в Бръшлен, ще може да се вземат по-адекватни мерки. Както и да се отговори дали тази мярка за личните стопанства е най-добрият вариант в момента. До този момент отговори в тази посока няма. - След отстрел през миналата година в дивата популация не беше установен такъв вирус. Въпросът е как се появи заболяването през лятото в България. Иначе начините за разпространение са със заразени животни, най-вече диви свине. Също и чрез нерегламентиран транспорт на живи животни. Трябва да попитаме как стигна инфекцията от Русе във Видин. Имало ли е нерегламентиран превоз на животни? На този въпрос никой не отговаря. Другият начин на разпространение е с месо и продукти от месо, произведени от болни животни. Също става и чрез един определен вид кърлежи, паразитиращи по животните. Има научни изследвания за комари, но това не е потвърдено. Заразяване става също и със замърсени храни и фуражи. Не допускам обаче, че големите свинекомплекси са търгували с фуражи от доставчици или райони, където заразата е установена. Освен това вирусът трябва да е в достатъчно количество, за да предизвика заболяване. Не всеки контакт с източник на инфекцията означава, че ще има заболяване. Трябва да се отговори и на един друг въпрос. Вирусът идентичен ли е с щама на вируса в Румъния, колкото и бързо да мутира. Трябва учените да кажат същият ли е или мутирал щам? Или по-агресивен? Като че ли политиката пак изпревари експертизата и се тръгна в недобра посока? - Агенцията по храните има капацитета да се справи откъм научен потенциал и човешки ресурс. Друг е въпросът, че този потенциал не беше използван достатъчно добре досега. Във Ветеринарномедицинския факултет на Тракийския университет в Стара Загора има учени, които достатъчно добре познават заболяването. Капацитет има, стига да се слушат препоръките на експертите. Именно това не беше направено миналата година, когато се заговори за информационната кампания. Болестта не е толкова непозната, защото у нас имаше класическа чума по свинете. И клиниката, и самият ход на заболяването са идентични. Африканската обаче е по-агресивна.  - Това е начинът за справяне. Епизоотичният процес има няколко характеристики. Възприемчиви животни, източник на инфекция и движещи сили. Ние сега се съсредоточаваме в ликвидирането на възприемчивите животни. Ако няма възприемчиви животни, няма да има заболяване. Но не се обръща внимание на движещите сили. Кое е довело до инфекцията. - Ще видите как лека-полека ще затихнат нещата. И то, като че ли протестите ще повлияят на това. - Няма да стане. - Хората не трябва да се страхуват да задават въпроси на специалистите. Да искат да бъдат информирани. Трябва да си заострят вниманието откъде купуват фуражи и кой се грижи непосредствено за животните. Да се спазват хигиенните норми,  доколкото е възможно. И да изпълняват препоръките на ветеринарните власти при обособяването на торищните площадки да бъде извършвана дезинфекция. Хората имат право да бъдат информирани. Имат право да питат, да бъдат недоволни. А политиците не трябва да се страхуват, че хората изразяват мнение. Напротив -  държавата чрез своите органи е в дълг към всички онези, които са принудени да отглеждат животни, за да се препитават. - След като е установена инфекцията, премахнати са възприемчивите животни и извършена е многократно дезинфекция, са необходими поне от 3 до 6 месеца. Поне в такъв период не трябва да бъдат населвани нови животни. Разбира се, това е свързано с подобряване на материалната база, пропускателния режим, взети са всички мерки за биосигурност. Но ето тук държавата отново е в дълг. Ако не може да даде финансови средства, то поне да предостави експертна помощ как всичко да се случи. - Нерегламентираната търговия с живи животни винаги е била проблем за България. Винаги е стояла на дневен ред за ветеринарните власти, винаги е упражняван контрол. Друг е въпросът доколко на ветеринарните власти е оказвано съдействие. На това трябва да бъде сложен край. Един от рисковите фактори за разпространение на инфекцията е и нерегламентираната търговия с живи животни. - Всички ние сме граждани на България и трябва да отстояваме нашите права. Независимо кой от коя страна се намира - дали е овластен, или живее на село и гледа в домашни условия прасета, за да си произведе месо. Едните не трябва да изкупват вината на другите.", "date": "2019.08.05", "title": "Д-р Първан Дангов:      Мерките на държавата   срещу чумата са хаотични"}
{"url": "https://duma.bg/dani-milev-specheli-konkursa-burgas-i-moreto-n197191", "text": "Дани Милев спечели конкурса \"Бургас и морето\" с \"Това си ти\" по негова музика и в негово изпълнение, текст Катерина Бакларова. Второто място е за \"Тръгваш ли?\" в изпълнение и по текст на Мина Пенкова и музика на Цанислав Петков. На трето остана сочената за фаворит \"Тоя влак за Бургас\" на композитора Руслан Карагьозов, представена от Георги Дюлгеров, по стихове на Христо Фотев. Шестчленно жури, в което бяха певиците Йорданка Христова и Ева Найденова, миналогодишният победител Димитър Атанасов, композиторът Димитър Гетов, определи победителите. Публиката отдаде своето предпочитание на \"Мечтай, море!\", изпълнена от младия Александър Томов по текст на айтоската поетеса Татяна Йотова и музика на Мартин Антонов. 12-те песни финалисти прозвучаха в 37-ото издание в Летния театър в Бургас. Рецитал с песни по текстове на Петя Дубарова в изпълнение на най-големите български звезди отдаде почит на поетесата и развълнува бургаската публика. Прозвучаха \"Нощ над града\", \"Сбогом, лято\", \"Радостта като сълза\", \"Лунапарк\", \"Доброта\", \"Настроение\" и др., съобщи БНР.", "date": "2019.08.05", "title": "Дани Милев спечели конкурса \"Бургас и морето\""}
{"url": "https://duma.bg/rayna-kabaivanska-poluchi-nagradata-mariya-kalas-n197192", "text": "Българската оперна певица Райна Кабаиванска беше отличена с наградата на Международния фестивал във Верона на името на легендарната Мария Калас. Кабаиванска е първата чужденка, която получава това признание, информира БНР. Международният фестивал \"Мария Калас\" се провежда във Верона от 2013 г., когато беше отбелязана 90-годишнината от рождението на именитата оперна певица от гръцки произход. Нейният дебют на \"Арена ди Верона\" е на 2 август, затова и наградата, учредена на нейно име - бронзова статуетка на скулптора Албано Поли, представяща фигурата й, се връчва винаги на този ден. Райна Кабаиванска е втората жена с тази награда след сопраното Мария Кяра. Всички лауреати досега са само италиански оперни певци. Признанието към Кабаиванска, която живее в Модена и е много популярна в Италия, беше изразено чрез изпълнения на нейните възпитаници Кяра Изотон - сопран, и тенора Рейналдо Дроз.", "date": "2019.08.05", "title": "Райна Кабаиванска получи наградата \"Мария Калас\""}
{"url": "https://duma.bg/spektrum-zaedno-v-harmoniyata-n197193", "text": "Първа покана за сцената на международния джаз фест Банско получи великолепната петорка \"Спектрум\". Те са Боряна Йорданова (сопран), Весела Морова (алт), Атанас Кулински (тенор), Янко Янков (баритон) и Константин Бейков (бас). За разговора ни се оказаха свободни само дамите. От създаването през 2012 г. \"Спектрум\" доказва, че е хармония от човешки гласове, която завладява всеки, емоция, показваща красотата на акапелното пеене. Мотото на квинтета споделя Весела: \"Заедно в хармонията\". Искрата в началото пуснал Янко, тогава били мъжки квартет. В един момент решили да експериментират и с женски гласове. Двете победили в прецизно прослушване и вече не броят на колко наши и чуждестранни сцени и фестивали са заедно. Единствената група за акапелно пеене са в България. Многоцветен ансамбъл от различни характери. Със заслужено самочувствие събеседничките ми споделят: \"Сравняваме се с най-добрите по света. Искаме да сме еталон.\" Постигат го с любов към посвещението, с много търсения, съмнения, репетиции. За публиката и критиката са \"артисти с ярко сценично присъствие\". От малки петимата избират да служат на музиката. Първите сценични стъпки на Боряна са с детския хор \"Бодра смяна\". Весела пък открила красотата на акапелното пеене в колеж в Америка. Категорични са и двете, и колегите им, че акапелното пеене, т.е. без музикален съпровод, е трудно изкуство, мерило за музикалността на изпълнителите. Усещане за качествена, красива хармония е. Петимата и по свой път се качват все нагоре и нагоре по музикалната стълбица. Боряна може да откриете в спектаклите на музикалния театър \"Ст. Македонски\" - \"Лелята на Чарли\", \"Принцесата и свинарят\", \"Ян Бибиян\" и др. Весела е от стар габровски род. Удивила с гласа си още в първи глас учителката си. След време майка й я завела при джазмена Манол Цоков, ръководител на прочутия габровски Суинг диксиленд бенд. С маестро Цоков прави първите опити в джаз пеенето. Посвещението на Атанас Кулински е и хоровото дирижиране. Янко също се занимава с дирижиране. Константин е син на известния оперен певец Пламен Бейков. \"Спектрум\" са благодарни и на тонрежисьорката Йорданка Янкова. На въпроса ми дали, подобно на други певци, биха участвали в хитов мюзикъл, момичетата спонтанно отвръщат: \"Разбира се, този музикално-сценичен жанр е друго предизвикателство.\" И продължават да споделят колко важно е за петимата приятелството - не само в групата, но и в живота. Уверени са, че приятелството е уважение към различните характери, обич, опит да гледат в една посока. С една дума, единомишленици са. Една обща е целта им - да дават всичко от себе си. Повтарят, че се стремят да бъдат еталон. Ясно е, не биха го постигали на всеки концерт, ако \"няма доверие, уважение, нали на сцената са зависими един от друг\" - категорична е Весела. Ще припомним, че \"Спектрум\" миналия ноември бе българската група, поканена да подгрява концерта в зала \"България\" на знаменитите \"Манхатън трансфър\". Очите на момичетата грейват, преживяват отново вълнението от срещата с легендарните американци. Благодарни са за получените ценни съвети. Може би е дар от съдбата, заслужен с талант, определен етап в развитието им. Гостите слушали българите с огромен интерес, възхищавали се на звука и общото балансиране на гласовете. И не скрили позитивното си отношение към младата българска група за акапелно пеене.  Високи оценки хармоничната петорка получава неведнъж и дваж. Обещават да я защитят и на джаз фест Банско. Весела най-точно определя каква чест, но и отговорност е да си сред светлините на този форум. Естествено, приели с благодарност поканата на основателя и организатор на фестивала д-р Емил Илиев. За петимата се случва в точния момент - като увертюра преди излизането наесен на първия им авторски диск. Романтичната неповторима атмосфера на Банско ще озвучат с акапелна музика. Събеседничките ми се възхищават на внимателно избраната фестивална стратегия, че форумът е отворен към различните жанрове. Което е и стратегия на \"Спектрум\". Музиката им в петгласната хармония съчетава джаз, поп, етно, госпъл, фънк, бийтбокс. На хубави представления като техните публиката неизменно поставя точна и висока оценка, помни празника. В Банско квинтетът ще покаже нов поглед към световни хитове. Почти всички аранжименти са техни, преведени на богатия, многобагрен език на акапелното изкуство. В предизвикателството им помагат виртуози като Теодосий Спасов, Орлин Павлов, Васил Петров, \"ФСБ\", Биг бенда и Симфоничния оркестър на БНР, Антони Дончев, Любо Денев и др. Работят ли върху пореден номер от репертоара, не минава без спорове. Побеждава точно премереното вътрешно чувство за красиво музициране, за баланс\" - обобщава Боряна. Допълва я Весела: \"Колкото и да сме различни, не правим големи компромиси с изкуството. Важното е все по-ярки и ярки да сме. А именно яркостта идва от различните ни характери. Всеки точно се вписва с оригинално вокално-артистично присъствие, всеки има много добре защитено отношение към общата ни работа, творчество.\" Затова и Весела, Боряна, Атанас, Янко, Константин не приемат непрофесионализма. Премълчаването на истината, нечистите отношения. На концертния подиум се стремят да показват най-доброто от себе си. Изкуството, което правят в безхаберното ни време, подобно на други наши изпълнители, \"налага да тъкат и на други станове\", да приемат и поотделно ангажименти, за да оцеляват. Любопитното е, че вечерта преди дебюта в Банско \"Спектрум\" дарява празнично настроение на софиянци от лятната сцена в Борисовата градина. В края на септември ги очакват в Хасково.  Питам дамите извън концертите, фестивалите, репетициите, търсенето на точното послание, звучене на песните кои са, с каква музика отмарят. Отговорът е едногласен - и за тях, и за колегите им музиката е безкрайна Вселена.", "date": "2019.08.05", "title": " \"Спектрум\" - заедно в хармонията"}
{"url": "https://duma.bg/priemat-kandidaturi-na-filmi-za-uchastie-v-24-iya-sff-n197189", "text": "\"София филм фест\" - най-големият български международен кинофестивал, акредитиран от FIAPF, включен в календара на FIPRESCI и в класацията на 50-те най-значими за киноиндустрията фестивали в света според сп. \"Варайъти\", отваря онлайн подаването на филми през системата на неговите партньори Eventival. Условията за кандидатстване и формуляр може да се видят след регистрация на https://vp.eventival.eu/siff/2020. Сроковете за кандидатстване на чуждестранни филми са: ранен - 15 септември, редовен - 1 ноември, срок за подаване на български пълнометражни филми - 1 декември, срок за подаване на български късометражни филми - 21 декември. 24-ият международен филмов фестивал СФФ ще се състои от 12 до 22 март 2020 г.", "date": "2019.08.05", "title": "Приемат кандидатури на филми за участие в 24-ия СФФ"}
{"url": "https://duma.bg/datata-n197194", "text": "1844 - РАЖДА СЕ ИЛЯ РЕПИН, РУСКИ ХУДОЖНИК (УМИРА 1930 Г.). В историческите си картини разкрива трагични конфликти (\"Иван Грозни и синът му Иван\"), създава ярки свободолюбиви образи (\"Запорожци пишат писмо на турския султан\"). Автор на запомнящи се портрети - на Лев Толстой (12 на брой), Н.И. Пирогов, М.П. Мусоргски и др. 1850 - РАЖДА СЕ ГИ ДЬО МОПАСАН, ФРЕНСКИ ПИСАТЕЛ И ДРАМАТЕРГ (УМИРА 1893 Г.). Смятан за най-големия френски майстор на късия разказ. През 80-те години на ХIХ в. под неговото перо излизат около 300 кратки разказа, шест романа, три пътеписа и един сборник с поезия. 1895 - УМИРА ФРИДРИХ ЕНГЕЛС, НЕМСКИ ФИЛОСОФ И ИКОНОМИСТ (Р. 1820 Г.). В съавторство с Карл Маркс написва \"Манифест на комунистическата партия\" (1848). Двамата участват в революцията в Германия през 1848 г. След неуспеха й емигрират в Англия, където Маркс създава основното си произведение \"Капиталът\". Двамата стават съоснователи на Първия интернационал. Енгелс редактира 2 и 3 том на \"Капиталът\" след смъртта на Маркс. Пише десетки статии и книги на философска и икономическа тематика. 1905 - РАЖДА СЕ АРТЬОМ МИКОЯН, СЪВЕТСКИ АВИОКОНСТРУКТОР (УМИРА 1970 Г.). В съдружие с Михаил Гуревич (бюро Микоян-Гуревич) създава първите съветски изтребители МиГ. От 1952 г. Микоян конструира и ракетни системи, подходящи за самолетите му, като известния МиГ-21. 1908 - РАЖДА СЕ РОЖЕ БЕРНАР, ФРЕНСКИ ЛИНГВИСТ (УМИРА 1997 Г.). Специалист по български език с международна репутация. След като изкарва едногодишен курс по български, прекарва лятото на 1930 г. в България. Влюбва се в държавата и в нейната култура. Проф. Роже Бернар е измежду първите, наградени с орден \"Кирил и Методий\". Превел е на френски много класически български автори. 1914 - В КЛИВЛЪНД (САЩ) СА ПОСТАВЕНИ ПЪРВИТЕ В СВЕТА ЕЛЕКТРИЧЕСКИ СВЕТОФАРИ. Уредби с червени и зелени сигнали са монтирани още в Ню Йорк и Чикаго, а през 1918 г. в Ню Йорк е инсталиран първият трицветен \"регулатор\". Първият автоматичен светофар тип семафор е създаден в Лондон. Поставен е на площада пред парламента през 1868 г. от машинния инж. Дж.П. Найт. Устройството представлявало две газови лампи с червени и зелени стъкла. 1946 - НАЧАЛО НА БРИГАДИРСКОТО ДВИЖЕНИЕ В БЪЛГАРИЯ. На прохода \"Хаинбоаз\" (дн. Проход на републиката) започват работа 2000 младежи от първата национална младежка строителна бригада \"Георги Димитров\" с командир Пенчо Кубадински. През 1947 г. в движението се включват над 18 000 души. На 11 август 1946 г. бригадири заминават със специални влакове на строежа на първата републиканска жп линия Самуил-Силистра. На 2 септември 1947 г. започва изграждането на Димитровград.", "date": "2019.08.05", "title": "Датата"}
{"url": "https://duma.bg/bortsite-ni-parvi-na-turnir-v-bukuresht-oryashkova-s-parvi-zlaten-medal-v-borbata-n197180", "text": "Отборите по женска борба и в класическия стил спечелиха първите места на турнира в Букурещ, а \"свободняците\" останаха трети. Надпреварата е маст от подготовка за световното през септември в Казахстан, което е и първа олимпийска квалификация за Токио 2020.  Жените оглавиха отборното класиране със 150 т., като изпревариха с 5 т. отбора на домакините, а трети остана тимът на Молдова със 75 т. Националките спечелиха 6 титли. На финала Тайбе Юсеин (62 кг), световна и европейска шампионка за 2018 г., пречупи молдовката Чердивара с 8:7. Евелина  Николова (53 кг) пък тушира в последните секунди друга молдовка - Леорда, след като губеше в резултата. При тежките Мария Оряшкова (76 кг) спечели първи медал в борбата, и то златен. Четирикратната световна и 9-кратна европейска шампионка по самбо записа 3 победи – срещу две румънки, едната с туш, а на финала се справи и с молдовка с 8:6. Злато взеха още София Георгиева (68 кг), Фатме Мандева (50) и Юлияна Янева (65). “Направиха качествени борби. И от Евелина и от Мария съм много доволен също”, каза старши треньорът Петър Касабов. От утре той качва състезателките си на високопланински лагер на Белмекендо 24 август. \"Класиците\" също се отчетоха с отборна титла и 7 златни медала. Момчетата, водени от Бисер Георгиев и Илиян Георгиев, събраха 185 т., следвани от Румъния 107, Турция 87, и Грузия 80. В български финал Дейвид Димитров (67 кг) надви Константин Стас с 3:1 т. Убедителен шампион стана бронзовият медалист от световното и европейското първенства през 2018 г. Айк Мнацаканян (72), който след три победи над грузинци на финала срази с технически туш 10:0 и турски борец. Световният и европейски вицешампион Кирил Милов (97 кг) записа 4 успеха и също ликува с титлата. Първи станаха още Иво Ангелов (60), който на финала победи с технически туш унгарец, Румен Савчев (63) след 3:1 над румънец, Даниел Александров (82) пък се справи с молдовец – 6:0, а в тежка категория Милослав Методиев (130 кг) също ликува. С бронз се окичиха Светослав Николов (82) и Делян Алишахи (130 кг). Еврошампионът от 2017 г. Тарек Абделслам (87) записа победа и загуба, а после не излезе в срещата за бронза. Натурализираният египтянин още не е на 100% възстановен след прекарани две операции и треньорският щаб реши да не рискува здравето му. „Доволни сме от момчетата, имаха силни срещи срещу класни съперници – заяви треньорът Бисер Георгиев. - Направихме си една сверка за моментното им състояние на подготовка и засега всичко върви по план.“ От 14 до 27 август тимът ще е лагер в Грузия. В свободния стил националите взеха 2 титли, 1 сребърен и 3 бронзови медали, като в отборното останаха трети след Румъния и Молдова. Злато взе Георги Вангелов (57) след 3 победи с технически туш, както и Али Умарпашаев (70) също с 3 успеха с технически туш. Ахмед Магамаев (86) победи трима съперници, но на финала срещу молдовеца Яноров получи травма в коляното и бе спрян от участие. Бронз взеха Михаил Георгиев (65), който направи дебют в новата олимпийска категория, Светослав Димитров (86) и юношата Божидар Тодоров (92). “Реално отборът ни е от шестима състезатели и за момента това са ни възможностите“, каза старши треньорът Валентин Ангелов. На 8 август той ще заведе Али Умарпашаев (70), Светослав Димитров (86) и Ахмед Магамаев (86) на турнира „Александър Медвед“ в Русия, а от 13 до 24 август \"свободняците\" ще се подготвят в Беларус.", "date": "2019.08.05", "title": "Борците ни първи на турнир в Букурещ,  Оряшкова с първи златен медал в борбата"}
{"url": "https://duma.bg/mark-markes-s-50-i-uspeh-v-moto-gp-n197179", "text": "Лидерът в генералното класиране на MotoGP Марк Маркес триумфира за Гран при на  Чехия в Бърно за трети път в своята кариера и записа шеста победа през сезона, и 50-а в \"кралския клас\". Така испанецът стана четвъртият пилот в елитния клас с 50 и повече победи след Валентино Роси (Ит) 89, Джакомо Агостини (Ит) 68 и Мик Дуън (Авл) 54. В квалификациите Маркес постигна 58-а победа и се изравни на върха с Мик Дуън. Испанецът води в генералното класиране с 210 т., пред Андреа Довициозо (Ит) 147, Данило Петручи (Ит) 129, Алекс Ринс (Исп) 114, Маверик Винялес (Исп) 91, Валентино Роси (Ит) 90 и др. Следващият старт е за Гран при на Австрия на писта \"А1\" в неделя.", "date": "2019.08.05", "title": "Марк Маркес с 50-и успех в Мото GP"}
{"url": "https://duma.bg/botev-pd-slozhi-rekordna-tsena-na-nedelev-n197181", "text": "Наставникът на Ботев Пд Желко Петрович обяви след мача с Етър, че ако клубът получи сериозна оферта от Левски за Неделев, то можело да се стигне и до продажба. Черногорският специалист обаче оцени звездата на \"жълто-черните\" на 50 млн. лв. и призна, че е готов да се раздели с нея, ако парите ще помогнат за изграждането на “Колежа”.  “Ако Левски ни предложи сума, на която не можем да откажем или дори по-висока, няма какво да направим. Ако ме питате колко струва Неделев, ще кажа - 50 млн. Клубът ще каже друго. Ако е в по-добър отбор, сигурно и той ще играе по-добре. Но ние се нуждаем от него. Въпреки това ако сумата ще помогне за построяването на стадиона, то трябва да го продадем, защото когато го пълним с 15 000 фенове, те ще бутат отбора напред”, каза Петрович. По-висока цена за български футболист е плащал само Манчестър Юнайтед, който през 2008 г. даде 30,75 млн. паунда (38 млн.  евро) на Тотнъм за Димитър Бербатов. Петрович поясни и раздялата с бившия национал Антон Карачанаков, който бе освободен през седмицата. “Казах му, че ще е трета или четвърта опция. Казах му: “Ако искаш да останеш, ще ти дам шанс. Няма да си титуляр, но ще получиш достатъчно шансове”. Това казвам на футболистите лице в лице. Всичко опира до разбирателство между ръководството и футболистите. В крайна сметка трябва да го уважаваме, защото има договор”, допълни Петрович.", "date": "2019.08.05", "title": " Ботев Пд сложи рекордна цена на Неделев"}
{"url": "https://duma.bg/balakov-leti-ot-mach-na-mach-n197182", "text": "Националният селекционер Красимир Балъков изгледа равенството на родния му отбор Етър с Ботев Пд (2:2) от IV кръг на шампионата на стадион \"Ивайло\" във Велико Търново. \"Самия мач няма да коментирам, аз съм тук, за да гледам състезателите – кой се представя добре и дали мога да го извикам в националния отбор. Мненията за мача нека дават треньорите. Не мога да ви отговоря дали Дани Младенов дава заявка с головете си за националния отбор. Няма как да давам в публичното пространство имена\", сподели Балъков, който миналия сезон водеше  тъкмо Етър. В петък той е изгледал мача Витоша – Арда  (1:3), а снощи предвиждаше да бъде и на мача на ЦСКА-Сф с Ботев Вр. \"Искам да изгледам всички отбори и да видя в какво състояние са футболистите. Никога не бих коментирал конкретни имена, за да няма после спекулации\", заяви Бала. \"Още сме в началото на първенството и отборите още не са влезли в добра форма. Но и в топ форма да са футболистите, срещу Англия ще ни бъде много трудно. Но има още доста време, ще се опитаме да направим всичко възможно, доколкото силите и възможностите ни позволяват, а само Господ може да каже какво ще стане\", каза още националният селекционер.", "date": "2019.08.05", "title": "Балъков лети от мач на мач"}
{"url": "https://duma.bg/parti-v-zhegata-zaradva-vienchani-n197184", "text": "Лятото в големия град може да бъде нещо много приятно - особено ако сте във Виена. Един от най-красивите площади в австрийската столица - Карлсплац, на 2 и 3 август, се превърна за втора поредна година в истински летен оазис. Прохлада и развлечения имаха възможност да намерят всички, които са избрали или просто трябваше да останат през почивните дни в града. Празникът, организиран от общинското транспортно предприятие \"Виенски линии\", премина под мотото \"Парти в жегата\". Гостите се насладиха на всевъзможни атракции като сърф родео, водна бомба \"Микадо\", свежи струи и др. На площада бяха разположени шезлонги за отмора, на които хората получиха шанса да се попекат през деня или да си починат вечерта с коктейл в ръка, на фона на спокойна музика, информира ДУМА Ойроком-ПР София, част от мрежата за международни връзки на община Виена. А за да няма изгорели от слънцето, организаторите раздаваха безплатно слънцезащитни кремове. \"Виенските линии\" правят много за жителите на града, които, от своя страна, много ценят транспортните услуги в австрийската столица. На специални щандове за фен артикули желаещите имаха възможност да си купят нови модели бански, плажни кърпи и чехли с логото на общинската фирма.", "date": "2019.08.05", "title": "\"Парти в жегата\" зарадва виенчани"}
{"url": "https://duma.bg/duet-s-magare-donese-slava-n197185", "text": "Мъж от Южна Каролина, САЩ, от няколко дни се радва на огромна популярност в интернет благодарение на дуетното си изпълнение с магаре. Травис Кинли сподели за \"Глоубъл нюз\", че всичко е започнало на шега. Мъжът искал да очарова приятелите си с изпълнение на заглавната песен Circle of Life от \"Цар Лъв\". Обаче настъпило объркване, когато към стопанина си на заден план се присъединило магарето му Нейтън. Резултатът надминал всички очаквания на 31-годишния американец. Откакто преди седмица е качено във фейсбук, 25-секундното клипче е гледано милиони пъти и продължава да се споделя в други социални медии и платформи. Травис Кинли не крие, че е бил изненадан от \"включването\" на Нейтън. Стопанинът на магарето отбелязва, че дългоухият му питомец е склонен да прави бели. Когато го купува за едва 100 долара, Травис не подозира, че е инвестирал в бъдещия си партньор в песента. Сред очарованите от изпълнението на Кинли и магарето му потребители не липсват и такива, които предлагат нестандартното дуо да получи не само слава, но и звукозаписен договор.", "date": "2019.08.05", "title": "Дует с магаре донесе слава"}
{"url": "https://duma.bg/terziyska-gubi-final-v-ispaniya-n197178", "text": "Джулия Терзийска загуби финала на турнира по тенис в Ел Еспинар, Испания, ($25 000). В мача за титлата тя отстъпи с 4:6, 1:6 пред поставената под №1 в схемата Аранча Рус (Хол) за 82 мин. 25-годишната софиянка спечели 12 т. за ранглистата, където ще заеме 307-а позиция днес. Шампионката заслужи 20 т. и ще скочи 61-ва.", "date": "2019.08.05", "title": "Терзийска губи финал в Испания"}
{"url": "https://duma.bg/frantsuzin-preletya-lamansha-s-flaybord-n197186", "text": "Френският изобретател Франки Запата успя да прелети Ламанша със създадената от него платформа \"Флайборд еър\", предадоха световните агенции. Това е вторият опит на куражлията. Първият бе направен на 25 юли - точно 90 години след като френският авиатор Луи Блерио става първият пилот, прелетял водната ивица между Франция и Великобритания. Запата излетя от френския град Сангат и преодоля разстоянието от 35 км за около 24 минути. \"Летящият човек\", както наричат изобретателя, кацна близо до британския град Сейнт Маргарет, след като по средата на маршрута презареди гориво на специална платформа, монтирана върху кораб.  Флайбордът има пет реактивни двигателя, а Запата носи керосин в раница на гърба си. Устройството развива скорост до 195 км/ч, когато пренася човек, а в режим на дистанционно управление - до 400 км/ч, като може да лети на височина до 3,5 километра.", "date": "2019.08.05", "title": "Французин прелетя Ламанша с флайборд"}
{"url": "https://duma.bg/balgarin-stana-hit-v-internet-n197187", "text": "Сцена с българския актьор Георги Николов стана една от най-гледаните интернет сензации в света. Участието на стенд ъп комедианта във филма с Хавиер Бардем и Пенелопе Крус \"Да обичаш Пабло\", забелязано от феновете на атрактивни кино моменти, постигна над 6 милиона гледания, 20 хиляди коментара и 12 хиляди споделяния във фейсбук. Моментът с Георги е публикуван и в инстаграм страницата  , която събира най-ефектните екшън сцени от света на седмото изкуство, като там нашето момче постига близо 600 хиляди преглеждания. Сцената се развива още в първите 20 минути на филма и показва как наказателният отряд на Пабло Ескобар по средата на оживена магистрала осигурява писта за кацане, за да може самолет с \"бял прах\" да се разтовари. Георги Николов е избран за участие в лентата на Фернандо Леон де Араноа след напрегнат кастинг, а снимките в световната продукция съвпадат с ролята му на адвокат в сериала \"Скъпи наследници\". Актьорът случайно разбира за интернет мема, в който се е превърнало неговото колоритно колумбийско приключение, и не се съмнява, че то съвсем скоро ще бъде повод за нов скеч. Георги Николов-Жорони е част от най-популярното стенд ъп трио \"Нема к`во\". Заедно с актьора и радиоводещ Калин Кирилов и илюзиониста и комедиант Венсан представят своята програма пред препълнени зали. По време на иберийското турне на формацията преди три месеца с атрактивните им скечове се забавляваха българите в Испания. През есента следва национална обиколка на \"Нема к`во\" заедно с Шкумбата, а в началото на 2020 г. момчетата планират да покорят и публиката отвъд Океана. https://www.instagram.com/p/BuEXl4Wnz_N/", "date": "2019.08.05", "title": "Българин стана хит в интернет"}
{"url": "https://duma.bg/albanski-politik-sazdal-armiya-v-holandiya-n197201", "text": "Албанският политик Фестим Лато, който наскоро бе намерен застрелян и хвърлен в канал в Амстердам, е разполагал със собствена армия в имота си в холандското село Герделанд, пише холандският в. \"Телеграф.\" Фермата прилича на военна казарма, а членовете на т. нар. Освободителна армия на Чемария обучават войници от Косово. 43-годишният Лато се бе обявил за президент на Чемария, район на гръцко-албанската граница, откъдето бяха прогонени хиляди албанци. Поддържал е добри отношения с Рамуш Харадинай, силната фигура в Прищина. На националния албански празник на 28 октомври той организира \"военен парад\" в имота си и по този повод каза: \"Това е армията, която създавам.\" Тя е наречена \"Армия за освобождение на Чемария\" с абревиатура като използваната в Косово, Македония и Южна Сърбия. Смята се, че убийството му е отмъщение, задето с измама е взел 7 млн. евро от бизнесмени уж за държавата Чемария. Властите в Холандия били наясно с деянията на Лато, но по неясни причини не са предприели никакви действия. ", "date": "2019.08.05", "title": "Албански политик създал армия в Холандия"}
{"url": "https://duma.bg/cherniyat-shokolad-pazi-ot-depresiya-n197183", "text": "Хората, консумиращи натурален шоколад, по-рядко страдат от депресия, тъй като психоактивната му съставка действа еуфорично като канабиса, пише \"Дейли мейл\". Вестникът цитира проучване на специалисти от лондонския \"Юнивърсити колидж\", обхванало 13 хиляди души. Те трябвало да попълнят въпросници, свързани с хапването на шоколад и депресивните им състояния. Изследването е установило, че често консумиралите всякакъв вид натурален шоколад участници не проявяват никакви клинични признаци на лошо настроение. Според учените това се дължи на веществото анандамин, съдържащо се в лакомството. В черния шоколад се съдържат също и антиоксиданти, които намаляват възпалителните процеси в човешкото тяло. А според редица експерти инфекциите са свързани по някакъв начин и с депресията. Проучването е проведено от екипа на д-р Кара Джаксън. От него проличало, че хората, консумиращи натурален шоколад, са със 70% по-нисък риск от депресия, в сравнение с останалите.", "date": "2019.08.05", "title": "Черният шоколад пази от депресия"}
{"url": "https://duma.bg/varnenskite-kuklenitsi-zakriha-i-teatri-del-mondo-n197188", "text": "Държавният куклен театър от Варна участва в 30-ото издание на Международния детски театрален фестивал \"И театри дел мондо\" в Порто Сан Елпидио, Италия. Участието стана възможно с финансовата подкрепата на програма \"Мобилност 2019\" на НФ \"Култура\", съобщава БНР. В тазгодишното издание взеха участие професионални трупи от Италия, Испания, Германия и България. Бяха представени над 20 спектакъла, а в паралелната програма бяха включени уъркшопове, литературни четения и изложби. ДКТ Варна участва за трети път във фестивала, през 2014 г. с \"Алегро виваче, или Когато куклите танцуват\" и през 2015-а с \"Малки вълшебници\". Тази година театърът имаше честта да закрие фестивала с \"Чудните готвачи\" - авторски спектакъл на Вера Стойкова, Диана Цолевска, Галин Гинев и Стоян Стоянов. Екипът на ДКТ Варна и през лятото работи по няколко нови спектакъла, които скоро ще имат премиери, разказва директорката Вера Стойкова. Подготвят се и приятни изненади за Деня на Варна - 15 август.", "date": "2019.08.05", "title": "Варненските кукленици закриха \"И театри дел мондо\""}
{"url": "https://duma.bg/kraev-geroy-v-portugaliya-n197177", "text": "Националът на България Божидар Краев направи страхотен дебют за новия си тим Жил Висенте в Португалия. Юношата на Левски, който е преотстъпен на португалците от датския Мидтиланд, донесе победата с 3:2 в 90-ата минута над Авеш в мач за Купата на Лигата. 22-годишният врачанин започна титуляр и подаде на Лима (61) за 1:1, а секунди преди края на мача с красив гол извън пеналтерията класира Жил Висенте за груповата фаза за Купата на Лигата в Португалия. Краев е само от 10 дни в Португалия, но се очаква да бъде титуляр срещу Порто на старта на сезона на 10 август.", "date": "2019.08.05", "title": "Краев герой в Португалия"}
{"url": "https://duma.bg/gadzhev-podsili-hebar-n197176", "text": "Бившият национал на България Владимир Гаджев вече е футболист на Хебър Пазарджик. Бившият капитан на Левски подписа договор до края на сезона, но с опция да бъде удължен за 1 година. Той е свободен агент, след като Берое не му предложи нов договор това лято. В момента той се възстановява от скъсан ахилес на левия крак от мача с ЦСКА-Сф в средата на април и след операция 2 месеца се придвижваше с патерици и кракът му бе обездвижен с шина. Халфът има 210 мача и 27 гола за Левски и 29 мача и 1 гол с националния тим.", "date": "2019.08.05", "title": "Гаджев подсили Хебър"}
{"url": "https://duma.bg/lavitsite-izpusnaha-sasht-n197168", "text": " Предстои им в началото на 2020 г. участие в европейската квалификация, но там ще са  всички класни състави от континента, които не успеят да спечелят интерконтиненталните турнири, а това очертава задачата им като още по-тежка. Волейболистките ни не са играли на Олимпиада от Москва 1980, когато се окичиха с бронзовите медали след успех над Унгария с 3:2 гейма в малкия финал.  Нощес се очакваше САЩ да документира официално олимпийската си виза срещу Аржентина, а нашите играха с аутсайдера Казахстан.  Срещу домакините българките започнаха отлично и поведоха с 5:2 и 8:4 след отлични атаки на капитанката Елица Василева, която принуди селекционера Карч Кирали да вземе таймаут. Легендарният волейболист е олимпийски шампион от Лос Анджелос 1984 и Сеул 1988 и първият олимпийски шампион по плажен волейбол (с Кент Стефес в Атланта 1996), а като треньор печели световната титла с жените на САЩ през 2014 г. и бронзов медал от Олимпиадата в Рио 2016. Домакините изравниха при 16:16, но \"лъвиците\" показаха характер и взеха гейма с 25:21 след блок-аут на разпределителката Лора Китипова. Те тръгнаха силно и във втората част и   дръпнаха с 9:6, но допуснаха спад и бяха задминати с убедителното 25:18. Третият гейм беше равностоен и съперничките постоянно си разменяха водачеството, но в края нашите съумяха да обърнат от 17:19 до 25:21 с атаки на Мирослава Паскова и Елица Василева. Четвъртата част премина отново под диктата на американките и те изравниха след 25:20. В тайбрека нашите поддържаха равновесие до 6:6, но САЩ поведе с 8:6, а на сервис линията застана капитанката Джордън Ларсън и доведе разликата до 13:9, което пречупи българките и те отстъпиха с 10:15, а бяха толкова близо да хвърлят бомбата. Най-резултатна в мача бе Елица Василева с 24 т. (2 блока и 43% ефективност в атака). Мирослава Паскова добави още 21 (1 ас и 53% ефективност). За САЩ Ларсън реализира 23 т. (3 блока, 2 аса и 49% ефективност), резервата Джордън Томпсън добави 19 (1 блок), а игралата само до третия гейм Кимбърли Хил завърши със 17 (2 аса и 41% ефективност). „Яд ме е. Бяхме много близо, но всичко стана заради наглед малки неща. Трябва да продължаваме да работим и да се усъвършенстваме. Бъдещето е пред момичетата, още са много млади. Благодаря им - играха много добър волейбол и в защита, и в нападение\", похвали ги  . \"Решаващ беше четвъртият гейм, след като водехме с 2:1. Опитът на съперничките ни в сравнение с нашия, беше основната разлика\", заяви капитанката  . „Трябва да дам заслуженото за силната игра на България. Българките изиграха страхотен мач. №16 (Елица Василева) беше над всички и ние опитахме да се справим с нея, но не ни се получаваше по най-добрия начин. Знаехме, че е много добра, а днес изигра и много силен мач. Отне ни известно време, за да й намерим противодействие, но Джордан Томпсън влезе в игра и ни вдигна, както и Келси Робинсън. Бяхме изтласкани до ръба на загубата. Много ми хареса отговорът на моите момичета, след като губехме с 1:2. Изравнихме играта в края на третата част. Трябваше ни малко искра. Това не се случва винаги, но Келси успя да го направи”, заяви  . „Беше невероятен, стресов мач! Все още се опитвам да си поема дъх. Срещнахме много трудности, но за нас беше важно да вземем победата“, допълни  .", "date": "2019.08.05", "title": "\"Лъвиците\" изпуснаха САЩ"}
