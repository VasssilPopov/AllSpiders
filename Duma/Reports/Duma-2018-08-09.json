{"url": "http://www.duma.bg/node/172766", "text": "Американката Макензи Ноланд, която е студентка в тексаския университет А & М, си направи снимка за завършването с най-добрия си приятел - близо 4,5-метровия алигатор Бег Текс. Красавицата ще завърши в петък. Тя е стажант в спасителния център \"Бомонт\", в който живеят около 450 алигатори, крокодили и други влечуги. \nГероят на фотосесията Биг Текс е гаргантански алигатор, който беше приет в организацията през 2016 г. Макензи и влечугото развиват специални отношения, откакто тя се присъединяват към \"Бомонт\" през май. \nХубавицата разкри, че страховитият алигатор отговаря на името си и реагира на сигналите й, когато тя редовно влиза в езерото, за да го храни. \"Той е един от най-добрите ми приятели\", разказа Макензи пред Би Би Си. \n21-годишната студентка е израснала в Белвю, Небраска, където да видиш алигатор в двора на къщата си не е обичайна случка от всекидневието. Макензи описва влечението си към природата още от ранно детство: \"От дете събирах змии, държах животни, разговарях с приятели и образовах обществеността.\"     \n \t\n", "date": "2018.08.09", "title": "Красавица се сприятели с алигатор"}
{"url": "http://www.duma.bg/node/172765", "text": "Със специален фотоконкурс, наречен \"Любимо място в София\", се търси най-добрата снимка на разноликия ни град. Инициативата е част от играта \"Опознай столицата, за да я обикнеш\". #downtownsofiaphoto ще приема фотографии за участие в надпреварата до 20 август, а наградите варират от уикенд за двама в Приморско, до забавления в \"Акваленд\" и билети за концерта на японските барабанисти \"Ямато\" през ноември в София. \nКрасив кадър от столицата може да бъде заснет във всяка част на деня и нощта - чар има в забързаната крачка на столичани в делниците, но особено красиви са централните ни улици по празниците, когато дрехите са по-пъстри и свободни, а лицата греят в усмивка. Не е за подценяване и залезът над емблематични за София сгради като кубетата на храм-паметника \"Св. Александър Невски\" и Руската църква, или през листата на дърветата в Борисовата и Докторската градина, в капките на фонтаните, в сенките на паметниците... \nЖурито държи кадрите да бъдат пряко обвързани с темата на конкурса, да въздействат емоционално, да са оригинални, позитивни, вдъхновяващи, да изразяват лично отношение, да носят елементи на спонтанност и естественост. Половината от оценката се формира от фотографските качества на предложените снимки. Най-голямата награда - на публиката, ще се присъди на фотографията, получила най-много гласове и най-висока оценка на страницата на конкурса. Десетте най-добри снимки според жури и публика ще участват в тематична изложба.   \n \t\n", "date": "2018.08.09", "title": "Търсят с фотоконкурс любимото място в София"}
{"url": "http://www.duma.bg/node/172769", "text": "Руската суперзвезда Григорий Лепс започна усилена работа по нов албум. Изпълнителят, който за първи път ще зарадва многобройните си фенове на 3 ноември в \"Арена Армеец\", подготвя уникален проект в чест на един от най-известните бардове на Съветския съюз - великия Владимир Висоцки. \nЧесто сравняван с незабравимия актьор и поет с китара, по известен като Говорителя на народа, Лепс не пропуска случай да почете и изрази възхищението си към таланта на един от най-големите любимци на Русия, останал завинаги в сърцата на хората. Сега, както самият той съобщи в социалните мрежи, по случай 80-годишнината от рождението на Великия мастър записва трети албум, посветен специално на него и легендарните му хитове. \n\"Опитвам се да пресъздам негови песни, просто глас под акомпанимента на китара - това е много сложно! Искам да успея да завърша албума преди да е приключила годината на юбилея му. Но никога не съм мислил, че това ще е толкова трудно - да уловиш интонацията, да го направиш по свой начин, без да изгубиш от уникалната енергия на тези произведения... - сложно\", признава Григорий Лепс. И допълва: \"Опитвам се да не бъде в прекия смисъл подражание, но и не искам да оригиналнича на всяка цена. Сложно е, но това е Владимир Симеонович Висоцки! Надявам се, че ще успея да пресъздам достойните произведения на Великия мастър. Искрено се надявам, че този албум ще се слуша от всички - от президента до таксиметровите шофьори.\" \nНякои от песните, посветени на Висоцки, ще бъдат изпълнени и на грандиозния концерт на Лепс у нас. Музикантът и композитор ще представи пред родната публика и най-големите си хитове: \"Я счастливый\", \"Зеркала\", \"Лондон\", \"Лабиринт\", \"Водопад\", \"Ну и что\", \"Плен\"... Билетите за шоуто са на цени от 40 до 70 лв. и се продават в мрежата на Eventim в цялата страна и онлайн. ВИП пакети за събитието има на bileti365.com, уточниха от екипа на организатора на събитието Moko Solution.   \n \t\n", "date": "2018.08.09", "title": "Григорий Лепс пуска нов албум за Висоцки  "}
{"url": "http://www.duma.bg/node/172768", "text": "Телевизионният кулинар Джейми Оливър планира да заснеме документална поредица, вдъхновена от \"Синята планета\" на видния естествоизпитател сър Дейвид Атънбъро, пише \"Дейли стар\". Новото шоу ще проследява хранителните навици на бебета и поведението им в процеса на растеж. Заснемането на продукцията обаче ще отнеме няколко години. \n\"По същество искам да снимам \"Синята планета\", но за хора, вместо за мравки\", сподели Джейми Оливър за \"Рейдио таймс\". Поредицата, наречена \"Хранителната планета\", ще проследи 10 семейства - от раждането на очакваните от тях бебета до навършването им на 12-годишна възраст. \nЦелта на Оливър, който \"проповядва\" здравословен начин на живот, е да проучи хранителните навици в най-ранна детска възраст и да установи дали те оказват влияние върху поведението на подрастващите.   \n \t\n", "date": "2018.08.09", "title": "Джейми Оливър ще снима \"Хранителната планета\""}
{"url": "http://www.duma.bg/node/172767", "text": "Звездата от Детска Евровизия Лидия Ганева представи своята най-нова песен и видеоклип с името \"Милиони причини\". Това е второто парче, което Графа подарява на младата изпълнителка, впечатлен от нейния талант и професионализъм. През 2016 г. Лидия представи успешно България в престижния европейския музикален конкурс с песента \"Вълшебен ден\", като класира страната ни на девето място. В новия видеоклип участва и изпълнителят VenZy. \nВ основата на новата музикална колаборация стои Веселин Ценов-Algoriddim, музикален продуцент в \"Монте мюзик\". Песента е по музика на Графа, в създаването на текста се включва и Илия Григоров, а съавтор на аранжимента е Веселин Ценов. Режисьор на видеото е Добромир Николов. \nВ новия си клип Лидия и VenZy подаряват \"Милиони причини\" за добро настроение със своята безгрижна разходка из улиците на родния град на младата изпълнителка - Пловдив. За броени часове песента спечели симпатията и позитивните коментари на феновете в интернет.     \n \t\n", "date": "2018.08.09", "title": "Лидия Ганева пусна \"Милиони причини\""}
{"url": "http://www.duma.bg/node/172800", "text": "Комисията за защита на конкуренцията (КЗК) се произнесе срещу претенция на частния газов доставчик \"Овергаз Инк\", че газовия оператор \"Булгартрансгаз\" злоупотребява с естествения си монопол. Според твърденията от \"Овергаз\", държавният доставчик не разпределя правилно доставките на суровина в пунктове с повече ползватели, не дава адекватна информация за статуса на заявките и използваните количества от \"Овергаз\" и така дружеството изпадало в дисбаланси, които го товарят финансово. Антимонополната комисия обаче не вижда нито едно от твърденията за нарушения на пазара и защити газовия оператор. Решението ще бъде обжалвано пред Върховния административен съд, съобщиха от \"Овергаз\". \nДружеството изрично заяви, че жалбата му не е срещу въведения през октомври 2017 г. нов входно-изходен модел за такси \"пренос\" и \"достъп\" до газопреносната мрежа на \"Булгартрансгаз\", каквато информация се появи в някои медии по спора пред КЗК. \n\"Овергаз\" посочва, че неговата жалба пред КЗК е срещу поведението на държавния оператор на газопреносната мрежа в контекста на конкретни събития от месеците януари и февруари 2017 г. \n\"Студеното време в първите два месеца на 2017 година и рекордната консумация на електрическа енергия бяха причината \"Електроенергийният системен оператор\" (ЕСО) да активира студения резерв на \"Топлофикация -Русе\". Заради проблем с разпалването на въглищата обаче русенската топлофикация, с която \"Овергаз\" няма никакви договорни отношения, преминава на газ. Преносният оператор \"Булгартрансгаз\" разпределя част от потребените от \"Топлофикация-Русе\" количества природен газ, на стойност над 2 милиона лева, като отрицателен дисбаланс на \"Овергаз\" и очаква дружеството да ги заплати. С това \"Булгартрансгаз\" нарушава редица договори и правила\", обясниха от частното газово дружество. Според антимонополната комисия обаче \"Булгартрансгаз\" е действал според правилата в сектора, определени от Комисията за енергийно и водно регулиране.      \n \t\n", "date": "2018.08.09", "title": "КЗК защити \"Булгартрансгаз\""}
{"url": "http://www.duma.bg/node/172801", "text": "Токът в България продължава да е най-евтин в Европейския съюз, сочат актуализирани данни на Евростат за 2017 година. За първи път статистическата агенция сравнява средните цени в отделните държави, за които има налични данни, което прави изследването по-представително. 0,097 евро е средната стойност на електроенергията за киловатчас в България след данъци и такси. Втората най-ниска цена е в Литва - 0,1103 евро, следват Унгария, Хърватия и Румъния, където тя е почти идентична. Най-скъп е токът в Белгия, където се плащат 0,2845 евро. Сред хората с най-високи сметки са и датчаните, португалците и ирландците. Евростат обобщава, че в повечето държави цената варира между 10 и 20 цента за киловатчас. Все пак има държави, в които токът е по-евтин от нашия, но те са извън ЕС. Това са Косово, Сърбия, Македония и Турция. В класацията не са включени данни за Германия, Испания, Италия и Кипър, които не са подали данни за потреблението си. Газът в България също е много евтин - 0,0355 евро за киловатчас - втората най-ниска цена в ЕС. Преди нас е само Румъния, където се плаща по 0,0302 евро. В Унгария и Хърватия стойността на газа е почти същата като у нас. Най-скъп е Швеция - 0,1197 евро. Преди това в класацията отново са Ирландия, Португалия и Дания. В повечето от 21 страни газът е под 8 цента за киловатчас. Извън ЕС по-малко за газ и от румънците плащат единствено турците - 0,0244 евро за киловатчас. \n    \n \t\n", "date": "2018.08.09", "title": "Токът у нас е най-евтин в ЕС"}
{"url": "http://www.duma.bg/node/172803", "text": "Контрабандата на цигари е на рекордно ниско равнище  през първото тримесечие на 2018 г. след отбелязания ръст в края на 2017 г.. Заловени са 77 трафиканти, след които обаче вече има и деца. Това отчете вчера премиерът Бойко Борисов при представянето на поредните данни от проучването на Инициатива срещу незаконната търговия. То се прави чрез преброяване на изхвърлените цигарени опаковки. \nВ момента делът на незаконно внасяните или произвеждани контрабандно цигари е 5,8%, което е спад от 0,8%  спрямо отчетените в края на миналата година 6,6%.  Основните нелегално продавани марки остават същите, от време на време се появяват нови, които изместват бързо някой от другите играчи, но като цяло няма промяна в предлагания на черно асортимент, сочи проучването. Според него обаче по-голяма част от нелегалната търговия става през интернет. Естествено премиерът  не пропусна да отбележи как събраните в повече пари в резултат на борбата с контрабандата позволили на правителството да направи много неща в социалната сфера, за учителите, за въоръжение и техника, за коледните добавки за пенсионерите. За тази година минимумът, който трябва да се събере от контрабандата, е поне 200-300 млн. лв., каза Борисов.  \nТой декларира също така, че правителството няма намерение да отстъпва в борбата с нелегалната търговия на цигари и \"в горивата с новите промени също ще изсветлее още\", макар съпротивата да не е била малка. Вътрешният министър Валентин Радев изнесе данни, според които близо 20 тона нарязан тютюн и над 10 милиона тона къса цигари са били заловени като контрабандни от органите на МВР през последните шест месеца. За същия период са образувани 553 досъдебни производства за нелегално разпространение на цигари. Най-много незаконни цигари са заловени в Плевен и в Стара Загора, съответно над 2 млн. къса цигари и над 1,6 млн. къса. Според представените данни обаче незаконната търговия расте в някои региони, като най-голямото увеличение е в Асеновград.   \n \t\n", "date": "2018.08.09", "title": " Контрабандата на цигари се мести в интернет  "}
{"url": "http://www.duma.bg/node/172804", "text": "По предварителни данни на Националния статистически институт през юни индексът на продукцията в сектор \"Строителство\", изчислен въз основа на сезонни данни, е с 0.7 на сто под равнището от предходния месец. Календарни данни показват намаление от 2.9 на сто на строителната продукция през юни 2018 г. в сравнение със същия месец на 2017 година. През юни индексът на произведената строителна продукция, изчислен от сезонни данни, е под равнището от предходния месец, като продукцията от гражданското/инженерното строителство намалява с 0.8 на сто, а от сградното строителство - с 0.6 на сто. \nНа годишна база понижението на строителната продукция през юни 2018 г., изчислено от календарни данни, се определя от отрицателния темп при гражданското/инженерното строителство, където спадът е с 4 на сто, а при сградното строителство - с 2.1 на сто. \n    \n \t\n", "date": "2018.08.09", "title": " Статистиката отчита спад в строителството "}
{"url": "http://www.duma.bg/node/172805", "text": "България отбелязва видим напредък в защитата на правото на собственост придвижвайки се с 22 места напред в международния индекс \"Право на собственост\" за 2018 година. Въпреки това страната ни остава далеч от развитите държави и е изпреварена от страни като Колумбия, Гана, Мароко и Тринидад и Тобаго. Международният индекс \"Право на собственост\" оценява защитата на физическата и интелектуалната собственост по света. В изданието за 2018 г. са включени 125 държави, в които живее 93% от населението по света и произвеждат 98% от световния брутен вътрешен продукт. В България индексът се представя от Института за пазарна икономика (ИПИ) и е разработен от Алианс \"Право на собственост\". Резултатите в индекса са формирани въз основа на представянето на държавите в три различни области - правна и политическа среда, право на физическа собственост и право на интелектуална собственост. Средният резултат в света леко се повишава спрямо предходната година до 5.7 точки от максималните 10 точки. На първо място в тазгодишната класация е Финландия (с 8.692 точки), която измества с минимална разлика миналогодишния първенец Нова Зеландия (8.632 точки). Топ пет се допълва от Швейцария, Норвегия и Сингапур. В тазгодишното издание на индекса България отбелязва значително подобрение спрямо миналата година, когато се срина надолу. Все още обаче страната ни е далеч от първенците с резултат от 5.4 точки от 10 възможни. Това й отрежда 63-то място от 125 страни. Миналата година България заемаше 85-та позиция с 4.8 точки. \nВъпреки забележимото покачване в резултата, страната ни все още е далеч от първенците в класацията - 26-те най-развити държави в света. Пред България са Кувейт (62 позиция), Колумбия (61), Гана (60), Индия (59), Мароко (58) и Тринидад и Тобаго (57). Освен това вече близо десет години страната ни все още не може да подобри и най-добрия си резултат от 2009 г., когато постигна 5.6 точки. \nОт съседите ни в тазгодишния доклад България е изпреварена единствено от Румъния (54 позиция) в защита правото на собственост, докато Турция (66), Гърция (67), Черна гора (98) и Сърбия (101) са след нас. \n    \n \t\n", "date": "2018.08.09", "title": "Гана и Мароко преди нас в защитата правото на собственост "}
{"url": "http://www.duma.bg/node/172802", "text": "По предварителни данни през юни индексът на промишленото производство, изчислен от сезонни данни, нараства с 1 на сто в сравнение с май 2018 година. През юни 2018 г. при календарния индекс е регистриран ръст от 3,6 на сто спрямо съответния месец на 2017 година. През юни увеличение спрямо предходния месец е регистрирано в добивната промишленост - с 18,4 на сто, и в преработващата промишленост - с 0,5 на сто, а намаление е отчетено в производството и разпределението на електрическа и топлоенергия и газ - с 0,3 на сто. По-значителен ръст в преработващата промишленост се наблюдава при производството на превозни средства, без автомобили - с 9,3 на сто, производството на тютюневи изделия - със 7,9 на сто, производството на химични продукти - със 7,7 на сто, производството на компютърна и комуникационна техника, електронни и оптични продукти - с 6,2 на сто. Спад е регистриран при ремонта и инсталирането на машини и оборудване - с 8,1 на сто, производството на метални изделия, без машини и оборудване - с 5,6 на сто, производството на дървен материал и изделия от него, без мебели - с 4,5 на сто, производството на мебели - с 3,9 на сто. На годишна база ръст на промишленото производство, изчислен от календарни данни, е отчетен в добивната промишленост - с 8,3 на сто, и в преработващата промишленост - с 3,8 на сто, а спад е регистриран в производството и разпределението на електрическа и топлоенергия и газ - с 4,6 на сто. \n    \n \t\n", "date": "2018.08.09", "title": " НСИ отчете ръст от 1% в промишлеността през юни"}
{"url": "http://www.duma.bg/node/172806", "text": "Компанията ЧЕЗ също е подала жалба срещу КЗК заради отказа българските активи на чешкото дружество да бъдат придобити от \"Инерком\". В края на юли административно дело срещу регулаторния орган беше заведено и от фирмата купувач. За жалбата е съобщил главният финансов директор на ЧЕЗ Мартин Новак в интервю за чешката информационна агенция СТК. От ВАС също потвърдиха информацията. \nСпоред Новак съображенията на КЗК, че сделката ще допринесе за доминантна позиция на \"Инерком\" на българския пазар, което ще доведе до негативни последствия за конкуренцията, са неоснователни. Той подчертава, че \"Инерком\" е завела жалба отделно и действията им не са общи. Ситуацията в България ще бъде допълнително анализирана от ЧЕЗ през есента, допълва още Новак. От думите му се разбира и че преговори с втория кандидат в класацията - \"Индия пауър\", все още не са започнати. \"Засега сме се спрели на \"Инерком\", това е основният кандидат, победителят в надпреварата. Ако нещата се променят, разбира се, имаме и друг кандидат. Но да се говори за това днес, е твърде прибързано\", заявява Новак. Все още тече и арбитражното дело, което ЧЕЗ заведе срещу България през 2016 г. Искът е за стотици милиони евро затова, че държавата ни не защитавала дейността на чешката фирма у нас. \n    \n \t\n", "date": "2018.08.09", "title": " ЧЕЗ също ще обжалва отказаната сделка"}
{"url": "http://www.duma.bg/node/172807", "text": "Само преди дни с 38 гласа \"за\" общинските съветници в Пловдив подкрепиха искането летище Пловдив да бъде предоставено от държавата на община Пловдив. Предложението бе изненадващо, след като търг за летището бе обявен от Министерството на транспорта и при участието общината подкрепи пловдивските участници - консорциум \"Тракия икономическа зона\" и фирма \"ПИМК\", които бяха класирани на второ място след китайската компания HNA. \nКитайският консорциум се ангажира да инвестира 79 млн. евро за концесията със срок 35 години, а по-късно обяви намерение да удвои инвестицията до 150 млн. Само месеци след спечелването на търга, обаче, китайският милиардер и председател на конгломерата-победител в търга Ван Цзян загина нелепо при падане от стена. Малко по-късно китайците съобщиха, че няма да подпишат договора за концесията. Това, което последва, предизвика становище на сдружението \"Бизнесът за Пловдив\", изпратено до председателя на Народното събрание, министър-председателя, министъра на транспорта и председателя на Общинския съвет в Пловдив. \n\"Спечелилата търга китайска фирма се отказа и съгласно закона за концесиите и тръжните условия се очаква да бъде поканен за подписване на договор класирания на второ място в търга консорциум между \"Тракия икономическа зона \" и фирма ДПИМК\", които са стабилни икономически субекти, ползващи се с добро име в Пловдив и страната. Това не се случва, а междувременно вместо да се изпълнят законовите разпоредби, документите по тръжната процедура са свалени от сайта на Министерство на транспорта\", се казва в становището. \nОт \"Бизнес за Пловдив\" твърдят, че прокараното като извънредна точка на сесията на ОбС Пловдив на 2 август решение за отдаване на летище Пловдив за управление от общината говори за външен натиск, обслужва неясни за обществеността интереси и няма икономическа обосновка относно финансиране и развитие на летището с общинския бюджет. \n\"Бизнесът за Пловдив\" оценява действията на общинското ръководство по казуса с летището като необмислени, необосновани и опасни за града\", се казва още в становището, с което сдружението призовава Министерството на транспорта да спазва регламента и законовите разпоредби, а Общинският съвет да преразгледа своето решение в интерес на града.   \n \t\n", "date": "2018.08.09", "title": "Бизнесът в Пловдив иска летището"}
{"url": "http://www.duma.bg/node/172770", "text": "Многожанровата изложба \"ArtExtreme стража\" на \"Андари\" - Анатолий Радев и Дария Василева, може да се разгледа в Морското казино на Варна. Темата на експозицията е пресъздадена чрез 16 художествени творби; археометрирана мелодия на името на изложбата и буквите от Глаголицата ведно с български ритми; видеофилми с преживявания, вплетени в танцови изпълнения. \"ArtExtreme\" модели са световни балетни изпълнители и хореографи от различни страни. Национален етнографски музей участва с накити, отличителен знак в облеклото на \"стража\", куратор е гл. ас. д-р Андрей Тонев. Програмата на изложбата завършва на 25 август от 10 ч. с пешеходна обиколка с урбаниста Здравко Петров от historicalroutes.bg, \"Андари\" и темата за градските стражи. Сборно място е градският часовник на Варна.   \n \t\n", "date": "2018.08.09", "title": "Многожанрова изложба показва образа на стража във Варна"}
{"url": "http://www.duma.bg/node/172771", "text": "С разпродадени концерти по цял свят, Питър Бенс безспорно е новият световен феномен на пианото. Кросоувър пътешествията му - от класиката до поп музиката, му гарантират над 250 млн. гледания онлайн и разпродадени концерти навсякъде, където отиде да свири. Българската публика ще може да види Питър Бенс в акция на 29 октомври в зала \"България\". Гостуването му е по покана на Loud Concerts, както ДУМА писа. Билетите за шоутовече са в продажба в мрежата на Eventim и партньори в цялата страна. Всеки фен може да използва и опцията на Eventim Print at Home, която дава възможност да се отпечатва закупеният електронен билет вкъщи.   \n \t\n", "date": "2018.08.09", "title": "Билети от вкъщи за концерта на Питър Бенс"}
{"url": "http://www.duma.bg/node/172773", "text": "Поради големия интерес към Best Of концерта на Горан Брегович и неговия легендарен \"Оркестър за сватби и погребения\" в Пловдив, организаторите на събитието от Moko Solution обявиха още едно извънредно шоу. Датата на втория лайв с неостаряващия гений на балканската музика е 26 септември от 20 ч., а мястото отново е Античен театър. Билетите за събитието са вече в продажба и може да бъдат закупени от мрежата на Eventim на цени от 40 до 60 лв. \nТака рок звездата на бивша Югославия ще успее да зарадва многобройните си почитатели в града под тепетата с два концерта на две дати. Брегович ще излезе на сцената под отрито небе на 26 и 28 септември както с най-добрите балкански музиканти от \"Оркестър за сватби и погребения\", така и с българските певици с неповторими гласове Людмила и Даниела Радкови. \nСпециално за публиката в Пловдив гениалният музикант ще изпълни най-големите си и емблематични хитове от началото на кариерата си до днес като \"Аризонска мечта\", \"Месечина\", \"Калашников\", \"Буба Мара\" и мн. др.   \n \t\n", "date": "2018.08.09", "title": " Обявиха извънреден концерт на Горан Брегович в Пловдив"}
{"url": "http://www.duma.bg/node/172772", "text": "\"Зелената библиотека\" на Столичната библиотека ще бъде на 11 август, събота, от 10 до 14 ч., в столичния парк \"Света Троица\". Поетите и музиканти Петър Чухов и Иван Христов ще четат свои стихове и ще свирят композиции на етнорок групата \"Гологан\". За малките читатели сме подготвили арт работилница с куклената актриса Таня Гигова от Сдружение \"ГлухАРТчета\", в която ще могат да си направят \"сладолед на клечка\" от подръчни материали, разкриха организаторите. Любознателните посетители ще се запознаят с интересни факти за квартал \"Илинден\". В парка ще бъде и мобилната библиотека - Библиобус, от която всички желаещи могат да получат безплатна едногодишна читателска карта и да заемат книги.   \n \t\n", "date": "2018.08.09", "title": "Музика, книги и сладолед в парка \"Света Троица\""}
{"url": "http://www.duma.bg/node/172776", "text": "В изложбата \"Синтез на изкуствата\", открита в Дома на изкуствата в Банско в първия ден на XXI международен джаз фестивал, са подредени произведения на художниците Румен Манев, Радослав Нейчев, Цветанка Грънчарова, Иван Димитров, Елисавета Вакавлиева. Български творци са представяни за пета поредна година в рамките на програмата \"Произведено в България\". Румен Манев е утвърден автор, участвал в множество изложби у нас и в чужбина. Той е атрактивен, ексцентричен и експанзивен творец, който вижда действителността по неповторим и провокативен начин, влага дълбока философия във всяка своя работа. Радослав Нейчев е млад художник, бързо наложил се в артистичните среди заради характерния си почерк. Член е на СБХ от 2010 г., активно участва в изложби в България и чужбина. Иван Димитров също е разпознаваем със своя живописен език, който открива нови светове. Член е на СБХ, творческата му биография включва представяне в множество общи художествени изложби. Цветанка Грънчарова, която също е член на СБХ, показва майсторско и умело използване на колорита, спокойна и стабилна композиционна техника. Живописният й език е ясен, неусложнен и съвременен. Елисавета Вакавлиева е архитектка и художничка от Кърджали, понастоящем е главен архитект на Стария град в Пловдив и един от големите специалисти в областта на опазване паметниците на културата. Привлича посетители и калиграфската експозиция на Маргарита Иванова, която е специализирала старобългарско уставно писмо. По технология на древни монаси с туш и перо тя изписва текстове от Евангелия върху пергамент.   \n \t\n", "date": "2018.08.09", "title": " \"Произведено в България\" представя художници в Банско"}
{"url": "http://www.duma.bg/node/172808", "text": "Третата атомна електроцентрала на Турция ще бъде построена от китайски инвеститори, като тя ще бъде в регион Тракия, вероятно в близост до границата с България. Това каза пред CNN Turk министърът на енергетиката и природните ресурси на югоизточната ни съседка Фатих Дьонмез. Точното място още не е определено, но при предишни проучвания експертите се бяха насочили към район на Черноморското крайбрежие. Възможността китайски компании да строят атомна централа бе обсъдена от президента Ердоган и китайския лидер Си Цзинпин по време на срещата на върха на страните от БРИКС в ЮАР. \nВ момента Турция строи първата си АЕЦ \"Акую\" в Мерсин, на брега на Средиземно море. Инвеститор и изпълнител на строежа е руската \"Росатом\". По план първият блок на тази централа трябва да заработи през 2023 година. Втората АЕЦ Турция ще построи край Синоп, на крайбрежието на Черно море. Изпълнител е френско-японски консорциум, а прогнозната цена е 22-25 милиарда долара. За трета атомна електроцентрала в страната в района на Тракия говори наскоро предишният турски министър на енергетиката и природните ресурси Берат Албайрак. През 2015 г. неговият предшественик на държавния пост също допусна възможността за нова централа на около 10 км от България. Тракийският регион в Турция обхваща Одрин, Къркларели, Текирдаг, Истанбул и Чанаккале. При Одрин се събират българските реки Марица, Арда и Тунджа. \nКрай Къркларели (Лозенград) се намира малкото градче Инеада, което стана известно още през 2012 г. с протестите си срещу проекта за строителството на АЕЦ, предвиден да се реализира на 10-ина километра от България и границата при Резово. \nПрез 2015 г., ден след визитата на премиера Бойко Борисов в Истанбул, турският министър на енергетиката и природните ресурси в служебното тогава правителство Али Ръза Алабоюн обяви, че Турция е готова с плана за АЕЦ на километри от границата си с България. Беше налице и меморандум за разбирателство с китайски компании и с американската Westinghouse, интерес прояви и Япония. Районът на Инеада е природен парк заради уникалните лонгозни гори, а поминъкът на местните е основно риболовът. Гражданските протести, пикът на които бе през есента на 2015 г., забавиха старта на проекта, отпаднаха и опасенията на България за възможна екокатастрофа на брега на Черно море и в Странджа.   \n \t\n", "date": "2018.08.09", "title": " Турция ще строи  третата си АЕЦ на 10 км от  България"}
{"url": "http://www.duma.bg/node/172777", "text": "Това лято посетителите на държавните зали в Бъкингамския дворец ще видят специален подбор от над 100 произведения на изкуството, избрани лично от принца на Уелс - Чарлз, за да отбележат 70-годишнината на Негово кралско величие. \"Принц и патрон\" в Бъкингамския дворец представлява богата изложба от картини, произведения на декоративните изкуства, рисунки, мебели и текстил от Кралската колекция и творби на художници от три благотворителни организации, подкрепени от принц Чарлз - Кралското училище за рисуване, фондация \"Принцът и традиционните изкуства\" и \"Тюркоазената планина\". Както се казва в официалното съобщение, \"Принцът на Уелс се радва на жива страст към изкуството и като председател на Кралската колекция и патрон на няколко художествени благотворителни организации насърчава създаването и разбирането на изкуството по целия свят.\" \nВ съобщение, записано за посетителите на Бъкингамския дворец, той казва: \"Тези благотворителни организации постигнаха повече, отколкото можех да се надявам, често по начин, който никога не бих очаквал. Радвам се, че сега имат възможност да покажат работата си в Бъкингамския дворец и заедно с някои от любимите ми произведения от Кралската колекция.\" \nИнтересът на принца към изкуството се развива, докато расте, заобиколен от Кралската колекция. От произведенията, събрани от предците на Чарлз, подборът на принца включва портретни рисунки от XVI век от Ханс Холбейн-младши, които принадлежат на Хенри VIII, картината на Жорж де ла Тур, Свети Джером, 1621-1623 г., придобита от Чарлз II; и глава на тигър в златен и скален кристал (1785-1793) от трона на Типу Султан, владетел на Мисор в Индия, подарена на Уилям IV. \nДве маслени скици на \"Принцът и дукесата на Корнуол\" от Ейлийн Хоган от личната колекция на Негово Височество се показват публично за първи път. Поръчани от Чарлз съответно през 2016 и 2017 г., и двете изобразяват своите модели, седнали на бюра в Биркхол, тяхната частна резиденция в Шотландия, информира АrtPrice.   \n \t\n", "date": "2018.08.09", "title": " 100 творби, избрани от принца на Уелс"}
{"url": "http://www.duma.bg/node/172775", "text": "\nПредпремиерните спектакли на \"Магьосническо езеро\" - сценична редакция на Стоян Радев Ге. К. по превода на комедията \"Чайка\" от Чехов на краеведа Немил-Недраг (псевдоним на Христо Герчев), издаден от собственик на книжарница във Варна в началото на миналия век, ще се състоят на 10, 11 и 12 август от 19 ч. на сцена Филиал. Премиерата е планирана за новия театрален сезон през есента. Това е един подчертано авторски спектакъл на Стоян Радев Ге. К., чието дело са постановката и средата в тази най-нова среща на Варненския драматичен театър с именития руски класик. Действащите лица и изпълнители са Аркадина - Веселина Михалкова, Тригорин - Ивайло Иванов, Нина - Цветина Петрова, Костя - Ненчо Костов, Маша - Полина Недкова, Семьон - Станислав Кондов, Полина - Даниела Викторова, Дорн - Николай Божков, Сорин - Пламен Димитров, Шамраев - Свилен Стоянов, Дуня - Гергана Арнаудова, Яков - Константин Соколов. Фотография и дизайн на плаката са на Симеон Лютаков. \nЕто и режисьорските пристрастия на Стоян Радев Ге. К: \n- Защо Чехов? \n- Чехов, Шекспир, Брехт - това е самият театър, всеки би искал да се докосне до тях. Недоумявам защо героите в \"Чайка\" се поставят в категорията \"нещастници\". Винаги съм бил убеден, че те са на върха на своето земно щастие, за което обаче не си дават сметка, и по някаква причина започват да го преобразуват в нещастие. Големите текстове са големи, защото позволяват различни интерпретации и все пак - какво е имал предвид Чехов, когато определя \"Чайка\" като комедия? А може би ни се подиграва, че не сме в състояние напълно да разберем героите... Те живеят около самотно езеро, в което сякаш искат да изхвърлят цялата вина за своите неудачи. Инфантилен изглежда този стремеж да вменят вината на нещо или някого извън тях. \"За всичко е виновно магьосническото езеро\" - тази реплика стана отправна точка за разсъжденията ни върху Чехов, оттам и смяната на заглавието \"Чайка\" с \"Магьосническо езеро\". \n- Кое най-силно вълнение раздвижва твоето \"Магьосническо езеро\"? \n- В тази пиеса има много любов - чудовищна, объркана, възторжена, копнежна, смешна. Тези теми са ни любопитни и ние вървим след тях, съзнавайки непрекъснато каква бездна е Чехов. Би било прекалено амбициозно и дори глупаво да смятаме, че ще стигнем дъното. Единственото, което може да направим, е чистосърдечно и упорито да се гмуркаме надълбоко, доколкото ни стигат силите, и да бъдем честни в онова, което откриваме. Другото би било самоубийствен атентат. \n- Какво очакваш от представленията? \n- Да бъдат любовни и вдъхновени, каквито са репетициите. Искаме да бъдат нежни, красиви, топли, любовни. Съвременният човек копнее за чистота, за чиста любов, чиста нежност, чиста топлота. Ние продължаваме да бъдем Адам и Ева, макар и в глобалния свят. И кой друг, ако не театърът, най-вече камерният театър, ще ни даде тези извечни усещания. Именно затова избрах \"Магьосническо езеро\" да бъде камерно представление.   \n \t\n", "date": "2018.08.09", "title": "Стоян Радев поставя \"Магьосническо езеро\" във Варна  "}
{"url": "http://www.duma.bg/node/172789", "text": "Разрешаването на либийската криза изисква намеса от страна на Русия и лично на руския президент Владимир Путин. Това заяви в интервю за РИА \"Новости\" официалният представител на либийската национална армия бригаден генерал Ахмед ал Мисмари. \nЗа да се реши либийският проблем, трябва да бъдат премахнати чуждите играчи. \"Например Турция, Катар, Италия. Руската дипломация трябва да играе тук важна роля\", казва Мисмари.   \n \t\n", "date": "2018.08.09", "title": " Либия моли Путин за помощ"}
{"url": "http://www.duma.bg/node/172788", "text": "Много жители на бедните балкански страни мечтаят да работят в Германия. Посолствата на Федералната република много бавно разглеждат молбите за получаване на визи. Не всички работодатели са готови да чакат. \nГерманският пазар на труда изпитва остър недостиг на работници. Експертите твърдят: за да не колабира икономиката, Германия незабавно се нуждае от кадри. Става дума не само за висококвалифицирани специалисти като лекари, инженери и програмисти. \nНе достигат и представители на работническите професии, строители, фармацевти и например хора, грижещи се за болни и възрастни хора. Без привличането на мигранти от така наречените трети страни не може да се мине, убедени са експертите. \nГермания активно привлича жителите на западнобалканските страни: от ноември 2015 година гражданите на Албания, Македония, Черна гора, Сърбия, Косово и Босна и Херцеговина могат да започнат работа във ФРГ по опростена схема. Единственото условие: желаещите трябва да имат покана от работодателя. Такива желаещи има много. За първите девет месеца на миналата година германските посолства в този регион са издали 19 294 визи. \nНо още повече хора все още чакат своите визи - посолствата на Германия са се сблъскали с масов наплив на просители. От германското външно министерство потвърдиха \"колосалния ръст\" на броя на молбите за издаване на работни визи от Западните Балкани. \"Броят на молбите ще продължава да расте и занапред\", отбелязаха от външното министерство. Над година чакане в Косово \nЗаради наплива на желаещи да получат виза рязко се увеличи и времето за очакване на записване в посолствата, отбеляза в интервю за \"Дойче веле\" Карола Буркерт, експерт по миграцията в Института за изследване на пазара на труда и кариерите (IAB). Списъкът на страните с най-голям срок за чакане се оглавява от Косово (година), Босна и Херцеговина (година), Сърбия (7 месеца) и Албания (6 месеца). \nОсвен това се налага да се чака и за оформянето на самата виза. \"Представете си, че вие имате покана от работодателя. Това означава, че вие сте му нужни сега. И ако потенциалният служител не пристигне, защото не може да получи виза, аз като работодател ще съм принудена да търся други варианти\", отбелязва Буркерт. \nИменно това се е случило и с Беким Имери. Шофьорът на камион от македонския град Гостивар е сключил договор с фирма от германския Падерборн. Но тъй като в продължение на няколко месеца той така и не е получил, работодателят отказал договора.  \n\"Толкова дълго никой няма да те чака в Германия\", сподели Имери. \n46-годишният мъж отново е започнал да търси работа в Германия и е намерил във фирмата \"Eraslan GmbH\" в Щутгарт. Той е донесъл работния си договор и молбата за виза в германското посолство в Скопие, където е приет след 7-часово чакане. Сега Бекир Имери брои дните и се надява, че неговият втори шанс да получи работа в Германия няма да бъде изпуснат отново. \nВ своето изследване \"Правила за Западните Балкани: работа вместо убежище?\" Институтът за изследване на пазара на труда и кариерата е установил, че има голяма разлика между броя на издадените визи и броя на одобренията от Федералната агенция за труда, които са необходими за издаването на работна виза. Броят на тези одобрения от ноември 2015-а до септември 2017 година възлиза на 128 хиляди, но за същото време са издадени само 38 хиляди визи. Защо оформянето на работна виза се бави толкова дълго? \"Времето за очакването на записване в посолството винаги зависи от търсенето и пропускателната способност на съответния визов отдел\", заявиха за \"Дойче веле\" от външното министерство в Берлин. Германските представителства в страните от Западните Балкани са \"максимално усилени\", а работното пространство в посолствата е \"изчерпано\", добавиха от външнополитическото ведомство. \nГерманското посолство в косовската столица Прищина е обработило през 2017 година 50 хиляди молби за издаването на визи от всички видове: от краткосрочни туристически и бизнес до дългосрочни за обучение, събиране на семейства и работа. Капацитетът на визовия отдел вече е бил значително увеличен през тази година и въпреки това търсенето значително надхвърля възможностите на посолството. \n\"За съжаление продължителното очакване няма да бъде избегнато и занапред\", добавиха от германското МВнР. \nСходна е и ситуацията в посолството в сръбската столица Белград. \"Изнурителен\" процес Не е учудващо, че недоволството сред просителите расте. \"В Косово е по-лесно да спечелиш на тото, отколкото да получиш германска виза. Това е изнурителен процес\", разочаровано отбеляза в интервю за медията ни Згим Бериша от Прищина, който в момента завършва обучението си по хирургия в университетската клиника в косовската столица. \n\"Познавам няколко добре образовани лекари и санитари с познания по немски, които биха работили с желание в Германия. Единствената пречка е визата\", добави той. \n\"През юни тази година чакането за записване в германското посолство отнема от 4 до 5 месеца, днес трябва да чакате цели 7 месеца\", заяви за \"Дойче веле\" Деян М. от Сърбия. През февруари тази година Деян е получил покана за работа от берлинска IT фирма и оттогава очаква записване. \nСъщо така и Клейс Хацици от Албания, който е получил безсрочен договор за експедитор във фирма в Тюрингия, вече пет месеца очаква записване в посолството. Той отдавна е събрал всички необходими документи. Проблемът е и за работодателите Проблемите с визите водят до разочарования от много страни, отбелязва Карола Буркерт. \"Беше заявена необходимостта от икономическа миграция от западнобалканските страни. Следователно трябваше да бъде създаден законен път за тази миграция при определени условия. Обаче бюрократичните структури не бяха преустроени бързо за целта\", каза тя. \nРазочаровани са не само потенциалните работници от Западните Балкани. Също така и техните германски работодатели очакват, кога в германското посолство ще извадят от огромната купчина папката с документите на техния кандидат. \nВ Германия има над 50 различни вида разрешителни, даващи право на престой в страната - например визи за хора на изкуството, временни разрешителни за престой, неограничени по време разрешителни за предприемачи, съществува също и \"Синята карта\" на ЕС за висококвалифицирани специалисти и т.н., и т.н. И това далеч не е всичко. Има още безброй правила и разпоредби, засягащи престоя в страната, които са пръснати из различни други закони. Досега обаче Германия няма имиграционен закон. \nОт години в програмата на ГСДП е залегнало искането за подобен закон. И години наред това искане се проваля поради съпротивата на консервативните коалиционни партньори от ХДС и ХСС. Двете партии-посестрими постоянно повтарят, че Германия не е имиграционна страна и твърдят, че има предостатъчно законови разпоредби, уреждащи тази тематика. Социалдемократите не споделят това мнение. \nМеждувременно ХДС и ХСС са готови да разговарят за нов закон, но той не трябвало да се нарича \"имиграционен\".  Вътрешният министър Хорст Зеехофер иска още през октомври да представи проект за текст. Какво точно ще съдържа той засега не е ясно.   \n \t\n", "date": "2018.08.09", "title": "Германия търси кадри  "}
{"url": "http://www.duma.bg/node/172790", "text": "Иранските служби за сигурност са успели да обезвредят две терористични групи, които са планирали да извършат атентати в редица градове на страната, предаде агенция Мехр. От Министерството на информацията и националната сигурност на Иран съобщиха, че службите за сигурност са разкрили и обезвредили терористи, планирали да извършат атентати в провинциите Кюрдистан и Хузестан. В рамките на операцията са арестувани шестима терористи; иззето е голямо количество оръжие, специализирано оборудване и боеприпаси. В град Сакез, провинция Кюрдистан, терорист е хвърлил ръчна граната в сградата на полицейски участък, но до жертви не се е стигнало. \nСпоред иранските власти задържаните са свързани с джихадистки и сепаратистки групировки. От намерените в хода на операцията документи е станало известно, че е била в ход подготовката на още няколко терористични нападения в редица градове на Иран.   \n \t\n", "date": "2018.08.09", "title": " Иран предотвратил серия от атентати"}
{"url": "http://www.duma.bg/node/172793", "text": "Естонската армия съобщи, че издирва останки от ракета, която е била изстреляна по непредпазливост от испански изтребител при тренировъчна мисия във въздушното пространство на балтийската страна. Това предаде Асошиейтед прес. \nИзтребителят \"Юрофайтър\" погрешка изстрелял ракета въздух-въздух \"АМРААМ\" в южната част на Естония. Той бил част от натовска мисия за охрана на въздушното пространство на балтийската страна. \nРакетата е с обхват 100 км и носи до 10 кг взрив. Тя има вградена система за самоунищожаване за такива случаи, но е възможно да е паднала на земята. \nЕстонският премиер Юри Ратас заяви във Facebook, че за щастие няма човешки жертви и определи инцидента като изключително неприятен. \nИспанското министерство на отбраната заяви, че е започнало разследване на случая, предаде Франс прес. То потвърди, че ракетата не е улучила друг самолет, нито е нанесла някакви други щети.   \n \t\n", "date": "2018.08.09", "title": " Испански изтребител изстреля ракета в Естония"}
{"url": "http://www.duma.bg/node/172792", "text": "Мнозинството граждани на Република Македония ще гласуват на референдума за договора с Гърция на 30 септември. Това показват цитирани от македонските медии резултати от проучване на общественото мнение. \nНа въпроса \"Дали сте за членство в ЕС и НАТО с приемане на договора между Република Македония и Република Гърция\" положително биха отговорили 41,5%, а против биха гласували 35,1 процента.   \n \t\n", "date": "2018.08.09", "title": "Македонците подкрепят договора"}
{"url": "http://www.duma.bg/node/172791", "text": "САЩ ще започнат от 23 август да събират по 25% мито върху още китайски стоки за 16 млрд. долара, съобщи офисът на търговския представител на САЩ, цитиран от световните агенции. \nТези нови мита се прибавят към вече въведени на 6 юли 25-процентни мита върху китайски стоки за 34 млрд. долара. Китай реагира с налагане на същите мита върху американски стоки на същата стойност. Окончателният списък за мита върху китайски стоки за общо 50 млрд. долара съдържа 279 артикула. \nДвете най-големи световни икономики са в търговски спор след обвиненията на САЩ, че Китай използва агресивни тактики, включително киберкражби. Администрацията на Тръмп обвинява Китай, че лишава американските фирми от възможността да експлоатират лицензи, както и че прониква в американски търговски компютърни мрежи за получаване на неразрешен достъп до важна търговска информация. \nНа 1 август търговският представител на САЩ Робърт Лайтхайзър съобщи, че президентът Тръмп му е възложил да проучи възможността да увеличи митата от 10 на 25% върху китайски вносни стоки за 200 млрд. долара.     \n \t\n", "date": "2018.08.09", "title": " САЩ налагат още мита върху китайски стоки"}
{"url": "http://www.duma.bg/node/172813", "text": "Месечните лимити за юли и август на областните болници в Бургас, Смолян и Стара Загора и на \"Пирогов\" се увеличават, реши на последното си заседание Надзорният съвет на НЗОК. \nЗа двата месеца \"Порогов\" ще получи допълнително по 150 хил. лв., Университетската МБАЛ в Бургас - по 70 хил. лв. Лимитът на смолянската МБАЛ \"Д-р Братан Шукеров\" се увеличава с 200 хил. лв. месечно. Старозагорската УМБАЛ \"Проф. Стоян Киркович\" получава за юли още 68,3 хил. лв. над определения й лимит. \nОт стенограмата от заседанието става ясно, че най-голям проблем в плащанията се очертава недостигът на средства в лекарствата - и за домашно лечение, и за онколекарствата в сравнение с предходната година и достигнатите равнища от предходната година. Една 15-дневка да бъде платена през следващата година в размер на средства около 37 млн. лв., казва Жени Начева.  \"При онкологичните лекарства, ако предположим, че в останалите направления на дейност очакваното изпълнение е в рамките на бюджета, каквото се стремим да бъде с преразпределение на средствата от резерва, се очаква на този етап недостиг от 17 млн. лв. Обаче с допускането, че 160 млн. лв. ще бъдат събрани от отстъпки и 40 млн. лв. преизпълнение на приходите също ще бъдат \nнасочени за този вид лекарства. Тепърва ще направим оценка дали ще навлязат нови молекули и дейности\".   \n \t\n", "date": "2018.08.09", "title": "Касата увеличи парите на 4 големи болници"}
{"url": "http://www.duma.bg/node/172815", "text": "Шест момичета са били блъснати вчера в Китен от 31-годишен шофьор. Мъжът загубил контрол над автомобила си, когато е правил десен завой. Той се е движел с превишена скорост, а по-късно станало ясно, че в кръвта му има 0,92 промила алкохол. Дал и положителна проба за амфетамини. Мъжът е излязъл от пътя, блъснал е пешеходците и се е преобърнал по таван. При катастрофата са пострадали момичета на 15, 17 и 18 години от Лом. Те са без опасност за живота.  \nМомче на 6-годишна възраст беше блъснато от водач на АТВ на паркинга до плаж \"Силистар\" край Синеморец. Детето е пострадало сериозно и е настанено в здравно заведение с опасност за живота. Инцидентът станал заради несъобразената скорост, с която се движел водачът на АТВ-то, и релефа на пътя. Шофьорът загубил контрол върху управлението и помел две леки коли, паркирани на паркинга на плажа. Детето изпаднало от едната кола и получило сериозни наранявания. Водачът на АТВ-то е избягал, но по-късно било открит от полицията.   \n \t\n", "date": "2018.08.09", "title": " Пиян и дрогиран шофьор блъсна 6 момичета "}
{"url": "http://www.duma.bg/node/172814", "text": "Още няколко души са се присъединили към десетимата служители на \"Български пощи\", които от няколко дни провеждат гладна стачка. Протестиращите твърдят, че проблемите в дружеството са системни и не са ограничени единствено в разменно-сортировъчния център. Исканията им са синдикални, а проблемите, както заявиха на пресконференция, са много - ниски заплати, лоши условия на труд, помещения, в които температурата е висока през лятото, липса на работно облекло. Протестиращите искат среща с премиера, обяви първата гладуваща служителка от \"Български разменно-сортировъчен център\" и лидер на Националния синдикат \"Защита\" в предприятието Златка Младенова. Тя гладува от 30 юли заради спрени пари за клас прослужено време и ваучери за храна. И до момента тя ходи на работа, но прогнозира, че след неделя вероятно няма да може да се труди, ако продължи гладната си стачка. Младенова заяви, че макар парите да са изплатени след намесата на ГИТ, не може да вярва на думи, тъй като никой не гарантира, че през следващите месеци няма да се случи същото. Младенова е категорична, че е необходима и пълна финансова ревизия за последните 5 години. \nЗам.-председателката на \"Защита\" Милена Атанасова заяви, че е нарушено трудовото законодателство и посочи, че полагаеми трудови възнаграждения са отнети на служители, които имат и без това ниски заплати. Мотивът на ръководството бил, че не са се присъединили навреме към колективния трудов договор. Атанасова е категорична че, този мотив е неоснователен, защото КТД няма нищо общо с получаването на полагаемите възнаграждения, което е регламентирано в Кодекса на труда. Според нея в абсолютно нарушение на трудовия закон ръководителят си е позволил да отнеме полагаеми възнаграждения, а и се посяга на основни трудови и граждански права, включително и правото на свободно синдикално сдружаване. Атанасова уточни, че плащанията са възстановени, след като била сезирана и се намесила ГИТ. \nГладната стачка е крайна мярка на протест, за да бъде чут гласът на работещите и исканията им за свободно сдружаване, увеличение на заплатата, по-добри условия на труд, закупуване на лични предпазни средства и работно облекло, каза председателят на \"Защита\" Красимир Митов. Получихме устни гаранции, на които служителите не вярват, искаме да видим това под някаква форма и някой да носи отговорност и да бъде гарант, обясни той и припомни, че омбудсманът Мая Манолова организирала среща на протестиращите с ръководството на пощите, но попита къде е министър Ивайло Московски. Ще отнесем проблема до премиера, защото може да се стигне да гладуват не 13, а 1300 души, предупреди синдикалистът.     \n \t\n", "date": "2018.08.09", "title": "Нови пощенци на гладна стачка  "}
{"url": "http://www.duma.bg/node/172812", "text": "Бюджетът на НЗОК най-вероятно ще бъде актуализиран през октомври или ноември. Това прогнозира за БГНЕС здравният икономист от Експертния клуб за икономика и политика (ЕКИП) Аркади Шарков. Причина за прогнозата му е, че бе отчетен преразход през март, предимно за онколекарства. \"Проблемът с медикаментите е по-сериозен, тъй като ще рефлектира върху държавния бюджет през октомври. При втория проблем - за лечението в чужбина, може да бъде отложен във времето, но въпреки това е необходима цялостна стратегия за разплащанията с тези лечебни заведения\", коментира експертът. Той припомня, че само за последната година разходите за медикаменти и медицински изделия достигнаха 1 млрд. лв. Според Шарков час по-скоро трябва да се направи анализ и последваща оптимизация на разходите. Обещаваната от всяко правителство, все едно от коя партия е, прогенерична политика, не се провежда, тъй като има твърде много заинтересовани страни, има и едни хора, които са в системата и не позволяват намаляване на разходите, казва анализаторът. Той е категоричен, че нищо не се прави по въпроса за афиширания план за Единен здравен финансов стандарт на болниците. Според него лечебните заведения ще са задължени на всеки 3 месеца да се отчитат пред МЗ. Шарков припомня, че преди седмица НЗОК одобри финансова помощ за няколко болници, което не беше част от този план.  \nОсновният проблем е, че МЗ не си изпълнява задълженията на принципал, не предприема никакви стъпки и остава проблемите да се задълбочат. Друг е въпросът, че когато назрее проблем на местно ниво, не съобщават навреме. Шарков е убеден, че истинска прозрачност би имало при въвеждането на Националната здравна информационна система - единна платформа, която събира всички данни от цялата система в здравеопазването, предоставя ги в суров вид на МЗ, а то преценява коя част да остави публична за анализи.      \n \t\n", "date": "2018.08.09", "title": " Бюджетът на НЗОК може да бъде актуализиран"}
{"url": "http://www.duma.bg/node/172817", "text": "Близо 200 000 лева е изразходвало столичното общинско предприятие \"Екоравновесие\" през юли. Основната сума е отишла за персонал, купуване на техника и външни услуги. За храна и лекарства на кучетата са отделени едва 25 000 лева от целия разход. 337 лв. пък са били изплатени за обезщетения за ухапвания. \nОт отчета на директор Веселин Асенов стана ясно още, че през месеца 317 кучета са били заловени от служители на предприятието, като от тях 243 са кастрирани и почти всички са върнати на местата на залавянето им. 46 животни от приютите са намерили нов дом. Собственици са предали доброволно 8 кучета на приютите, защото не могат да се грижат за тях.  \nОт началото на годината 24 собственици на животни са глобени за изоставяне.    \n \t\n", "date": "2018.08.09", "title": "\"Екоравновесие\" изразходвало 200 000 лева през юли"}
{"url": "http://www.duma.bg/node/172816", "text": "Отменено е частичното бедствено положение в общините Садово и Родопи, където след проливните дъждове река Чая скъса дига, а в района на Катуница бяха наводнени за втори път в рамките на месец земеделски земи. Дигата е укрепена, но за трайно решаване на проблемите е необходимо тя да бъде обновена в този участък и да се почисти реката, каза областният управител Здравко Димитров. Той уточни, че остава в сила частичното бедствено положение в община Куклен заради пораженията в село Добралък. Там продължава разчистването на основните улици. Пътят за селото е проходим, но остава опасността при влошаване на времето да има нови пропадания и свлачища. Предстои да се изготви проект за финансиране, който ще бъде изпратен до междуведoмствената комисия за бедствия и аварии. \n    \n \t\n", "date": "2018.08.09", "title": "Отмениха бедственото положение в Садово и Родопи"}
{"url": "http://www.duma.bg/node/172818", "text": "Момче на 14 години се удави в язовира край село Добролево. То отишло с по-малки деца да се къпе на мястото, което сред местните е известно като \"Водопада\". Свидетели твърдят, че момчето скочило във водата и след това не изплувало повече. На мястото дълбочината достига 4-5 метра. \nЗа злополуката има две версии. Едната е, че момчето си е ударило главата при скока. Според другата рязката температурна смяна при досега с ледената вода го е убила.   \n \t\n", "date": "2018.08.09", "title": "Момче се удави в язовир край Добролево"}
{"url": "http://www.duma.bg/node/172779", "text": "СВЕТОВЕН ДЕН НА КОРЕННОТО НАСЕЛЕНИЕ (ТУЗЕМНИТЕ НАРОДИ). Отбелязва се от 1995 г. с резолюция 49/214 на Общото събрание на ООН от 23 декември 1994 г., за да се подобри икономическото, социалното и културното положение на коренното население по света при пълно зачитане на неговата самобитност и традиции. На 13 септември 2007 г. Общото събрание на ООН приема Декларация за правата на коренното население. Близо 370 милиона са коренните жители на Земята, които живеят в над 70 държави. ДЕН НА НАГАСАКИ. Отбелязва се годишнината от атомната бомбардировка над града през 1945 г. Бомбата с кодовото име \"Дебелака\" е пусната с парашут от американски бомбардировач B-29 в 11,02 ч. местно време. Над 73 000 са жертвите непосредствено след взрива (на 500 м над земята), а до края на 1945 г. броят им достига 140 000 души. Втората атомна бомба има еквивалент на 22 килотона тринитротолуол, в нея е заложен плутоний за разлика от първата, разрушила Хирошима, в която е имало уран. 1913 - В ПЛЕВЕН СЕ РАЖДА РАДОЙ ПОПИВАНОВ, БИОЛОГ (УМИРА 2010 Г.). Дългогодишен ръководител на Катедрата по обща биология при Медицинска академия, от 1953 г. е професор, от 1974 г. - академик. Научните му интереси и разработки се отнасят към имунологията на репродукцията. Публикувал над 200 труда. Бил е член на Международния координационен комитет по имунология на репродукцията при Световната здравна организация, директор на Централната лаборатория по генетика при БАН, депутат, министър на народното здраве. 1962 - УМИРА ХЕРМАН ХЕСЕ, НЕМСКИ И ШВЕЙЦАРСКИ ПИСАТЕЛ (Р. 1877 Г.). В началото на творческия си път е повлиян от романтизма. Наблюдава със загриженост вземането на властта в Германия от националсоциалистите. През 1933 г. помага на Бертолт Брехт и Томас Ман да напуснат страната, обявява се публично в защита на известни евреи, преследвани от нацистите. Обвиняван е в подкрепа за режима, но от края на 30-те години издаването на произведенията му в Германия е забранено. През 1946 г. получава Нобелова награда за литература. 1975 - УМИРА ДМИТРИЙ ШОСТАКОВИЧ, РУСКИ КОМПОЗИТОР (Р. 1906 Г.). Автор на 15 симфонии и шест концерта, две опери, филмова музика и пр. Седмата симфония (1941), започната в блокирания Ленинград и посветена на този град, изразява героизма на руския народ през годините на Втората световна война. Произведението има широк отзвук по целия свят. 1988 - БЪЛГАРИЯ УСТАНОВЯВА ДИПЛОМАТИЧЕСКИ ОТНОШЕНИЯ С ЕВРОПЕЙСКАТА ИКОНОМИЧЕСКА ОБЩНОСТ (ЕИО). Европейската общност е създадена на 25 март 1957 г. с Римския договор (на снимката - подписването му), наричана e ЕИО до 1992 г. Нейни основателки са Белгия, ФРГ, Франция, Италия, Люксембург и Нидерландия.   \n \t\n", "date": "2018.08.09", "title": "Датата"}
{"url": "http://www.duma.bg/node/172809", "text": "Недопустимо е да се правят промени в първоначалния план за ремонта на ул. \"Граф Игнатиев\", без да бъдат предварително обявени и съгласувани със заинтересованите страни, коментира вчера лидерът на БСП в София и председател на групата на социалистите в СОС Калоян Паргов по повод сигнал от граждани, живеещи на ул. \"Луи Леже\" в частта й, която граничи с ул. \"Граф Игнатиев\". Те алармираха, че в хода на строителните работи, мястото за контейнерите за боклук е преместено непосредствено пред входа на кооперацията и в момента там се изграждат бетонни ями. \nСпоред гражданите мястото е крайно неподходящо от санитарно-хигиенна гледна точка и по отношение на безопасността на хората. Поставянето на контейнерите точно пред входа на кооперацията, под прозорците на апартамента на партерния етаж и пред входа на магазина ще влоши изключително много качеството на живот на обитателите на жилищата и работещите в магазина. Близостта на контейнерите до задния вход и двора на 6 ОУ \"Граф Н. П. Игнатиев\" пък ще създаде опасност и за здравето и хигиената на децата. В тази си част ул. \"Луи Леже\" е без изход и освен, че ще бъде затруднено извозването на боклука, ще бъде проблемно влизането на линейки и пожарни коли, което е от особено значение, предвид близостта на училището, смятат хората.  \nОбщинските съветници от БСП призовават Столичната община и кметът Фандъкова да изпълнят задълженията си, като стриктно проследят дали точно се изпълнява проектът и качествено се извършват строително-ремонтните дейности.   \n \t\n", "date": "2018.08.09", "title": " Монтираха контейнери за боклук пред входа на сграда"}
{"url": "http://www.duma.bg/node/172780", "text": "Много са тукашните хора, пък и не само те, които твърдят, че Мездра е един от най-процъфтяващите сред осемте градове във Врачанска област. Някогашното малко и старинно село има вече богата десетилетна история на будно развиващо се, особено през втората половина на ХХ век, селище. От 1897 г. е железопътна гара по линията София - Роман. Тържественото откриване е било от цар Фердинанд, който заедно с княгиня Мария Луиза идва в третия вагон от столицата. Присъствал на това голямо събитие и гостуващият у нас сръбски крал Александър. Участие е взел и министър-председателят Константин Стоилов. \nПреди повече от 100 години тук е преминал прочутият унгарски пътешественик Феликс Каниц. Той описва малкото селце, с наброяващите двадесетина къщи със \"сиви покриви от тънки варовикови плочи\". При първото преброяване Мездра е имала 86 жители и е била едно от трите най-малки села в този край. През 1992 г. градът е наброявал 12 990 жители. Мездра и общината с 27-те села днес е изпъстрена с очарователни хубости и природни красоти. Общината се е разпростряла на 554 квадратни километра площ. Населението й достигна 29 026 души. Мездра се е разроила край левия бряг на пълноводния Искър. Надморската й височина е 270 метра. Намира се на около 90 км от София и е в близост с градовете Враца и Ботевград.  \nЧудни легенди се разказват за преживения живот. За град днешното селище е обявено на 31 август 1950 г. Едни от първите туристи-пътешественици, са Иван Вазов и Алеко Константинов. Те останали възхитени от видяното - живописната красота и европейския вид на района. \nСелището е датирано в старите книги и в летописите от ІІ и ІІІ век от новата ера. Сред най-забележителните неща от онова време е археологическият комплекс \"Калето\". Това е най-привлекателното и оживено място в днешно време. Тук може да научите много неща и да се нарадвате на един шедьовър от римско време. От приблизително цяло столетие функционира оживена железопътна гара. Оформена е живописна алея, която има съвременен модерен вид. Мястото, където преди години бе старата железопътна линия от Мездра за Враца, сега е приказна архитектурна алея несрещана другаде в този край. Сред цветни градинки и зелени полянки се издигат уникални скулптури. Сред най-привлекателните и интересни места са площадът край железопътната гара и в центъра на града. Привличащи вниманието още са църквата, читалището с богата библиотека, градската художествена галерия, музейната сбирка, както и няколко впечатляващи с архитектурата и мащабите си училищни сгради. Има голям спортен комплекс със съвременно футболно игрище и спортни площадки. От години Мездра се слави с именити обществени и литературни творци. Към читалището функционира един от най-прочутите в страната танцови състави, различни фолклорни групи. Местните литературни творци и краеведи са едни от най-проспериращите и с оригинални изяви и творби. \nМездра се слави с уникални дарения от прочутите врачански дарители и родолюбци Иван Балабанов и баща му Тодор Иванов Балабанов. Даренията им са разнообразни - текстилната фабрика \"Бахава\", след национализацията превърната в един от проспериращите заводи за производство на прочутата бира \"Леденика\". От стари времена е открита и работи фабриката за каменно-скулптурни фигури, превърната в модерен съвременен завод. С прочутия врачански бял камък са украсени най-забележителните и оживени места в столицата, във Варна и в курортите по цялото Черноморие. \nКато прелистваме старите книги и говорим за летописите, узнаваме, че до днес Мездра са я управлявали 44 кметове. Доайен е роденият в прославеното село Типченица инж. Любен Генов. Той остави ползотворни неща в новостроящия се град през изминалото време. Цели десет години и малко повече управлява кметството и общината и като доайен бе обявен за почетен гражданин на Мездра. Много интересни и любопитни неща може да се разказват за най-дългото кметуване на Иван Аспарухов. Възходът на днешна Мездра се дължи на патриотичната му и ползотворна родолюбива дейност в управлението на това оживено и процъфтяващо селище. \nМного книги и творби са написани за развитието на Мездра. Сред тях е богатата по съдържание и емоционална творба \"Мездра - кратък исторически очерк\". Рядко хубава и четивна книга, излязла от печат през 2009 г. Нейни автори-създатели са популярните дейци на културата в този район Георги Апостолов, Кирил Радовенски, Сергей Торбатов, Георги Ганецовски, Кирил Йорданов и Илия Илиев. В гъсто изписаните 235 страници с увлекателни четива е представена историята на града от древността до наши дни. \nСлед като през 1897 г. профучава влакът от София до гара Роман, а по-късно и до Русе и Варна, до Враца, Брусарци, Лом и Видин, започва бурното и шеметно развитие на това кръстопътно селище, превърнало се във \"Врата към Северозапада\". \nОт общо 122 селища в областта - 8 градове и 114 села, на Мездренскага община принадлежат 28 селища. Тя е с най-много населени места в областта. А иначе името на града произлиза от турската дума \"мездрея\", която в превод означава \"запустяло населено място\".   \n \t\n", "date": "2018.08.09", "title": "Мездра - врата на Северозапада"}
{"url": "http://www.duma.bg/node/172782", "text": "Каква би била ситуацията в света при положение, че на 1 юли 1968 г. не беше открит за подписване Договорът за неразпространение на ядреното оръжие, едновременно в столиците на трите държави - депозитари на договора - Москва, Вашингтон и Лондон? \nАко в 1958 г. на единствената по това време в света атомна електростанция мощността е 5 мегавата, то към края на 1966 г. тази цифра на всички построени дотогава атомни електростанции нараства до 8 хиляди мегавата. В 1967 г., освен петте ядрени държави, със силови или изследователски реактори разполагат още над 40 страни. В някои държави продължава строителството на атомни реактори. Разбира се, не във всички от тях е налице необходимата индустриална и технологична база за създаване на собствено ядрено оръжие. Въпреки това, каквото е мнението на сътрудника в лондонския Институт за стратегически изследвания Л. Битън, ако процесът за разпространение на ядреното оръжие не е бил спрян, то към края на ХХ в. в света е могло да се окаже, че над 30 държави притежават ядрено оръжие. Със сигурност този брой към 1 юли 2018 г., когато се навършва половин век от влизането в сила на Договора за неразпространение на ядреното оръжие, би бил значително по-голям от 30, при неговото отсъствие. Това споразумение е изгодно \nза всички държави - ядрени и неядрени. Първо, опасността от възникване на война с употреба на ядрено оръжие би се увеличила в геометрична прогресия при просто (аритметично) увеличаване на броя на държавите, притежаващи ядрено оръжие. \nВторо, разпространението на това средство за масово унищожение би могло да създаде такова положение, при което всеки конфликт, даже локален, крие опасност да се превърне във война с използване на ядрено оръжие, тъй като само по себе си то представлява силна съблазън за лесно достигане до \"окончателно решение\" при наличие на остри междудържавни конфликти. Освен това неизбежно възниква рискът от ядрена катастрофа вследствие на грешка. \nТрето, надпреварата в ядрените въоръжавания чрез разпростирането си върху все по-голям брой държави, би представлявала много тежко бреме върху икономиката на тези страни, тя би означавала отклоняването на огромни материални и финансови ресурси не по посока на повишаване на благосъстоянието на техните народи. \nСъгласно пресмятанията на специалистите Англия и Франция само на първоначалния етап от създаването на своя ядрен арсенал, тоест до извършването на успешен ядрен опит, а после и производството на неголям брой ядрени заряди, заедно със съответните пускови установки, са изразходвали всяка по 8 млрд. щат. долара. В Съединените американски щати за ядрени програми (без да бъдат включени разходите за носителите им), през периода 1940-1965 г., са изразходвани 33 млрд. щат. долара. \nЧетвърто, решаването на проблема с неразпространението на ядреното оръжие би оказало положително въздействие върху цялостния международен климат. \nПето, съответното споразумение би включвало като неотменна част положението за отказ на неядрените държави от производство на ядрено оръжие. Това би открило нови хоризонти за развитието на международното сътрудничество в областта на мирното използване на ядрената енергия. Накрая, шестото преимущество на Договора за неразпространение на ядреното оръжие способства за общите усилия на прогресивното обществено мнение по света в борбата му за пълна забрана на ядреното оръжие и поставянето му извън закона като варварско средство за масово унищожение. \nНо хронологията на събитията, свързани с проблема за изготвянето и подписването на споразумение за неразпространение на ядреното оръжие, е изпълнена с трудности и много перипетии до знаменателната дата 1 юли 1968 г., когато той е открит за подписване в столиците на трите държави-депозитари - Москва, Вашингтон и Лондон. \nРазбирането на опасността  която е скрита в по-нататъшното разпространение на ядреното оръжие, намира своето отражение в редица решения на Общото събрание на ООН, които призовават към скорошно сключване на международен договор, който би затворил окончателно всички шлюзове за евентуалното разпространение на ядреното оръжие. Жалони по трасето за решаване на проблема се явяват резолюциите на Общото събрание на ООН, приети през 1961 г. и в периода 1965-1967 г. На прогреса в преговорите по този въпрос съдейства и разпространеният през 1964 г. призив на състоялата се в Кайро конференция на държавните глави и на ръководителите на правителствата на неприсъединилите се държави за въздържане от всякаква политика, способстваща за разпространението на ядреното оръжие, както и да бъде сключено съответно международно споразумение. Заедно с това Втората конференция на държавните глави и министър-председателите на африканските държави през 1964 г. тържествено провъзгласява готовността на страните в Африка да поемат задължение по международно споразумение, сключено под егидата на ООН, да не произвеждат ядрени оръжия и да не се сдобиват с контрол върху този вид средство за масово поразяване. През 1967-1968 г. специалният орган, чрез който се водят международните преговори за разоръжаване - Комитетът на 18-те държави - отдава приоритет на въпроса за неразпространението на ядреното оръжие. \nВ подкрепа на предприемането на активни мерки, насочени към предотвратяване на разпространението на ядреното оръжие, издигат своя глас много национални и международни обществени организации, както и борците за мир, участници в известното Пъгуошко движение на учените. \nСъветският съюз, другите държави от социалистическото съдружество не само многократно изразяват своята  решимост да предотвратят \nразпространението на ядреното оръжие, но и активно действат в това направление. През 1965 г. по инициатива на СССР въпросът за неразпространението е разглеждан от Общото събрание на ООН в качеството на отделен срочен и важен пункт в дневния ред на този форум. На съвещанията във Варшава (1965 г.), в Букурещ (1966 г.) и в София (1968 г.) социалистическите държави участнички във Варшавския договор посочват необходимостта от най-скорошно решаване на задачата за неразпространение на ядреното оръжие, за да бъде осигурена европейската и всеобщата сигурност. \nНо дълго време на целия процес за достигане на споразумение Съединените американски щати и техните съюзници от Северноатлантическия пакт създават огромна пречка. \nНа сесията на Съвета на НАТО през 1954 г. е прокламирано намерението на държавите членки на този военен съюз да екипират своите войски с най-съвременно оръжие и занапред да ориентират цялото военно планиране на НАТО в тази посока. Значението на това решение, както се признава в официалните публикации на тази организация, се състои в преразглеждането на военната стратегия на НАТО на основание на предположението за постепенно въвеждане във войските на НАТО на     \n\"разнообразни видове ядрено оръжие\" Като цяло Съединените американски щати, Великобритания и някои други участници в НАТО се придържат по това време към курс, водещ към разпространението на ядреното оръжие. Освен това западните държави предприемат даже опити да узаконят тази своя линия на преговорите относно договора за неразпространение на ядреното оръжие. За това нагледно свидетелства работният документ на западните държави, представен в Подкомитета на Комисията за разоръжаване на ООН на 29 август 1957 г. В един от разделите на този документ се казва, че държавите участнички в споразумението, могат да предават изпод своя контрол ядрено оръжие в тези случаи, \"когато, съгласно договореността между страната производител и приемащата \"пратката\" страна, то ще бъде използвано в съответствие с раздел ІІІ\" (в този раздел се допуска употребата на ядрено оръжие с цел за \"индивидуална или колективна самоотбрана\". \nЗакономерно след това предложение следва решение на Съвета на НАТО на неговата сесия в декември 1957 г., което предвижда създаването в рамките на блока на ядрени бойни глави, готови за употреба в случай на нужда. Сътрудникът на Държавния департамент Б. Бенхофър, дълги години занимавал се именно с въпроса за разоръжаването, написва книгата \"Послевоенните преговори (става въпрос за периода след Втората световна война - бел. авт.) за контрола над въоръженията\", в която авторът като цяло апологетизира американската политика в областта на разоръжаването, но откровено признава, че упоменатото предложение на работния документ на западните държави от 29 август 1957 г. \"в действителност би разрешил на САЩ и Великобритания да предоставят ядрено оръжие на държавите в НАТО, включително Германия\". \nВ противоположност на това съветското правителство издига в своята програма за разоръжаване както задачата за предотвратяване на по-нататъшното разпространение чрез разширяване на \"клуба на ядрените държави\", така и задачата за недопускане на разполагането от страна на ядрените държави на тяхното атомно и водородно оръжие извън границите на техните национални територии. Освен това от самото начало СССР поставя въпроса за това, че е необходимо да бъде сложен край на разпространението на ядреното оръжие в каквато и да е форма, независимо дали предаването се извършва директно на дадена държава или посредством военен блок. * Авторът е председател на УС на Асоциацията за борба против корупцията в България \n    \n \t\n", "date": "2018.08.09", "title": "Хронология в тротилов еквивалент "}
{"url": "http://www.duma.bg/node/172785", "text": "\nВ нашата история има невероятни българи, за които почти никой вече не знае нищо. Толкова е интересен животът на Коста Тодоров например - дядо на известната ни певица Камелия Тодорова, че по него биха могли да се сътворят поне десетина уестърна. Участвал е в твърде важни за страната ни събития и е играл в тях немаловажна роля. В царска Русия, Турция и България Коста Тодоров (1889, Москва - 1947, Париж) се сдобива с четири смъртни присъди. Четник е в Македония, с арменски революционери участва в атентат срещу султан Абдул Хамид II. Макар и формално да е воювал срещу родината си в Чуждестранния легион на Франция през Първата световна война, той обича с цялото си сърце само нея. А му лепват толкова незаслужено прозвището предател. \nПолиглот, приеман радушно в аристократичните и богаташки кръгове на Европа, той оцелява в ада на битките по македонските планини и в Чуждестранния легион. Смъртността в него е толкова голяма, че малцина в батальона му оцеляват. Много от епизодите от живота му през Първата световна война заслужават да бъдат разказани, но за това друг път. В крайна сметка Коста Тодоров е награден с орден за храброст и с най-високото френско отличие - Ордена на почетния легион, който Франция присъжда за изключителни военни или граждански заслуги към нея. Но... той го връща на френското правителство в знак на протест, защото заедно с британците французите сключват през 1938 г. позорното Мюнхенско споразумение, с което подаряват на Хитлер Чехословакия. Невиждан и нечуван акт на доблест, след който Тодоров заминава за САЩ и се занимава няколко години със сладкарство.  \nВ годините на Втората световна война Тодоров прави коментари по Би Би Си на български език, в които нарича българския монарх Борис III Последни, за което е декориран от него с поредната си смъртна присъда. Заради коментари - смъртна присъда! Има над какво да се замислят днешните медийни цензори. Какви перспективи им се подсказват, нали нашият най-демократичен цар ги е вършил, без да му мигне окото.  \nДнес ви предлагаме любопитна страница от новата ни история - как през 20-те години на миналия век се отлага плащането на репарациите по убийствения за България Ньойски договор. И още нещо - как са спасени от италианските и английските бичкии величествените рилски гори. Това се дължи на Стамболийски, но идеята как да се избегне грабежът е изцяло на Коста Тодоров. И понеже концесия днес става все по-мръсна дума, нека се поучат някои хора що значи защита на националния интерес и на националното богатство. Пък и добре, че се е разминало опустошаването на \"рилската пустиня\", та да може днес бившият ни цар Симеон Втори да им хвърля постоянно мераци, както се пише и говори. Ама може ли да се вярва на журналистиката ни, що пък да не е обратното - може пък той да иска не да реже, а да залесява пооголялата Рила... Зловещият призрак на икономическата криза взе застрашителни размери в Европа през 1922 г. Инфлацията, която бушуваше в Германия, Австрия и Унгария, разстрои международната търговия и валута. В стремежа си да постигне общоевропейско споразумение Лойд Джордж свика през април международна конференция в Генуа, на която бяха поканени почти всички европейски нации. Именно тук се появи за пръв път на европейската дипломатическа сцена плахата, но всъщност решителна Съветска Русия. \nНашата делегация, оглавена от Стамболийски и министъра на финансите Турлаков, в която участвах като шеф на пропагандата, беше настанена в хотел Савоя в градчето Нерви на италианската Ривиера. Германските делегати, оглавявани от канцлера Вирт и високоинтелигентния външен министър Валтер Ратенау, бяха също в Нерви. Съветската делегация, ръководена от Чичерин, Раковски и Красни, беше в Санта Маргарита. \nЛойд Джордж беше подбрал подходящ град. Не мога да си представя нещо по-привлекателно от пролетната Генуа. Преговорите обаче не напредваха по простата причина, че всяка делегация бе дошла не за да търси общо разрешение на европейските икономически проблеми, а на своите собствени. Победените страни, включително България, присъстваха главно, за да поставят въпроса за репарациите. Неутралните държави през войната не се интересуваха от този въпрос. Заинтересованите от него и особено Франция имаха една едничка цел - да избегнат неговото разискване.  \nРаковски твърдеше, че България може да подобри международното си положение само с помощта на Русия, която, каза той, закрепва и поема защитата на онеправданите от мирните договори страни. После попита: \"Кога България възнамерява да признае съветското правителство?\" \n- След като великите сили го направят - отговори Стамболийски. \nГеоргий Чичерин, съветският комисар на външните работи и глава на делегацията, беше около петдесетгодишен, средно висок, леко прегърбен. Малката му брада не прикриваше неговата бегла, иронична усмивка. Този болшевишки дипломат произхождаше от един от най-старите руски родове. \nПосетих със Стамболийски Лойд Джордж, Луи Барту, който оглавяваше френската делегация, и главните италиански делегати - министър-председателя Факта и външния министър Шанцер. Нашият мораториум изтичаше след два месеца и ние се стремяхме да подготвим почвата за ново отлагане. Лойд Джордж ни посъветва да се срещнем с финансовия експерт на британската делегация сър Базил Блакет. \n- Между другото - прибави той - не мисля, че репарациите ще бъдат някога изплатени, но за съжаление французите ще попречат на конференцията да разгледа въпроса. И все пак - сините му очи блеснаха - за това именно служат кулисите. Там може да се разговаря за всичко. \nЛойд Джордж беше прав. Цялата работа на конференцията се вършеше зад кулисите. Речите върху нуждата от международна икономическа солидарност, които се произнасяха на сцената в хола на Палацо Сан Джорджо, възбуждаха интерес, само когато бяха държани от политически звезди като Лойд Джордж, Барту, Ратенау или руснаците. Повечето делегати скоро престанаха да посещават общите събрания - там се губеше ценно време. В хотелите по средиземноморския бряг се водеха тайни разговори между руснаците и германците и между италианците и югославяните. В това време французите се опитваха да организират с поляците и членовете на Малката Антанта общ фронт за съпротива срещу всички опити за ревизия на договорите или намаляване на репарациите. \nПоследвах съвета на Лойд Джордж и посетих сър Базил Блакет с нашия финансов експерт. Той разучи документите и се съгласи принципно да се намалят българските репарации от два и четвърт на един милиард златни франка, прие също така, че е необходим нов мораториум, но ни предупреди, че това зависи толкова от французите и италианците колкото от него. \nБарту ни каза благосклонно, но недвусмислено: \"Не съм упълномощен от г-н Поанкаре да разговарям по въпроса за репарациите.\" \nИталианският външен министър Шанцер обеща да ни изпрати втория си помощник-секретар, граф Тости ди Валминута, за разговори по въпроса. Неговият първи помощник, г-н Контарини, преговаряше в този момент с югославската делегация в Раняло по уреждането на основната пречка за италиано-югославското приятелство - адриатическия проблем. \nСтамболийски ми възложи да се оправям с граф Гости ди Валминута. Големите, тъмни очи на пълния възрастен граф изразяваха такова чистосърдечие, когато ми каза: \"Аз съм обикновен човек, моряк, който случайно попадна в политиката като заместник-секретар по външните работи. Добре съм разположен към България и вие сам знаете, че всички италианци обичат вашата страна.\" \nБлагодарих му и отбелязах: \"Това улеснява разговора по въпроса, който ни интересува.\" \n- Репарациите? Вие знаете, че Италия играе главната роля в тази област. В корпорацията, позната под името \"Съглашенските сили\", ние притежаваме 40 процента от българските репарации и заедно с британците - 60 процента, тоест по-голямата част от дяловете. \n- С британците? - попитах предпазливо. \nГраф Тости се усмихна: \"Нашите връзки с Англия ми позволяват да го твърдя.\" \nВсеки в Генуа знаеше, че Великобритания и Италия бяха действително много близки. Лойд Джордж заседаваше непрестанно с Шанцер; Великобритания и Италия действаха единно по всеки спорен въпрос, който възникваше на конференцията. \n- Граф Тости, означава ли това, че вие говорите и от името на Англия? \n- Точно така - потвърди той. - При тези обстоятелства съдбата на българските репарации зависи изцяло от Италия и ние сме готови да ви помогнем. \n- При какви условия? - запитах, очаквайки нови политически изисквания. \n- Условията са чисто икономически. Интересуваме се от Балканите, за да разширим нашата търговия и да получим концесии... в горската област например. \n- А как стои въпросът за нашите отношения с Югославия? - запитах направо. Той махна с ръка. \n- Вие сте свободни да водите всякаква политика. Всъщност България няма да представлява интерес за Югославия, след като ние уреждаме сега нашите спорове с нея. \nСлед това той изложи своите претенции. В рилската област има обширни, но слабо използвани гори. През войната някой си Балабанов беше получил от българското правителство концесията върху тях. Правителството на Стамболийски отказа да я признае, защото бе получена чрез подкупи, и Балабанов я бе продал в Рим на една италианска банка. Италианският посланик в София поиска от българското правителство да утвърди концесията, но Стамболийски отказа. Сега граф Тости предлагаше спогодба: горите на Рила срещу репарациите. Поисках да ми остави няколко дни, за да обсъдя въпроса сьс Стамболийски и Турлаков, преди да му дам окончателен отговор. \n- Кажете им, че съдбата на българските репарации зависи от рилските гори - каза графът. \nНаучих по-късно, че Италианската търговска банка, която бе откупила концесията, беше създала корпорация за използване на горите и разпределила дяловете между влиятелни италиански депутати и други политици. Между тях бяха истинският шеф на външното министерство Контарини и самият граф Тости. \nСтамболийски отхвърли категорично италианското предложение. \n- Горите на Рила са едно от най-скъпите природни богатства на българския народ. Не мога да ги отстъпя никому. Неколкократно отказах вече да обсъждам този въпрос с италианския пълномощен министър в София. \nПредложих на Стамболийски да подпише споразумение, с което признава концесионното право срещу италианския отказ от репарациите, а то да е в сила след утвърждаването му от Министерския съвет в София. \n- А после? - попита Стамболийски. \n- После няма да утвърдим споразумението. Ще кажем, че съветът го е отхвърлил. \n- И какво, по дяволите, печелим от това? \n- Печелим документ, който доказва, че италианците използват репарациите като средство за шантаж. Ще ги обезсилим чрез заплахата от обнародване. Всъщност разчитам на нещо по-добро. Граф Тости, който се представя за изявен моряк, но се смята за много ловък, говореше не само от своето, но и от името на Великобритания. Ще се опитам да склоня италианците да подпишат документ, който обвързва Великобритания с Италия. Тъй като англичаните не знаят нищо за това, заплахата от скандал ще бъде двустранна. Можем да бъдем уверени, че след това италианците никога няма да се осмелят да повдигнат въпроса за репарациите. \nРазхождахме се бавно със Стамболийски на терасата между червените камъни и цветята. Той спря рязко, погледна ме сащисано и попита: \"Къде научихте такива дяволски фокуси? Идеята е чудесна, но не мога да повярвам, че италианците биха подписали някога такова споразумение.\" \nА те все пак го сториха. В кабинета на Стамболийски в хотел Савоя Шанцер и граф Тости подписаха за Италия, а Стамболийски и аз за България. Упълномощените представители на Кралство Италия ангажираха в този забележителен документ не само себе си, но и Великобритания. Сметките им бяха прости. Атмосферата в Генуа не предразполагаше към вярата, че репарациите ще бъдат някога изплатени. В замяна на твърде съмнителните претенции на италианското правителство италианските спекуланти щяха да получават действителни богатства на стойност от няколкостотин милиона златни франка. \nДокументът, който според италианците потегляше право към София за утвърждаване, остана при мен. След седмица граф Тости ме запита по телефона: \"Е, утвърден ли е?\" Обадих му се след два дни: \"За съжаление българският кабинет е отказал да потвърди споразумението.\" \n- Ще мина веднага да ви видя - отговори той. Беше престанал да бъде веселият \"обикновен човек\", когато пристигна. \n- Ще изискаме незабавно изплащане на репарациите! - развихри се той. \n- А ние ще обнародваме незабавно отхвърленото споразумение във всички европейски вестници - отговорих хладно. \nТой мигновено стана любезен: \"Е, добре, работата не се осъществи. Върнете документа, моля.\" \n- Документът е на съхранение в София - отвърнах. Граф Тости напусна разярен и повече не ми проговори...    \n \t\n", "date": "2018.08.09", "title": " Хитрият номер за спасяването на рилските гори от италианците и англичаните "}
{"url": "http://www.duma.bg/node/172784", "text": "Очаквах, че поредното разпределяне на сериозни суми към общини без предварително съгласуване, в момент, в който НС е в отпуск, без ясни критерии за тези трансфери и най-вече, че е насочено главно към общини на ГЕРБ и ДПС, ще докосне струната на справедливостта. Не би! В някоя нормална държава - да, но тук - не, убедих се. \nЗа какво става въпрос? На 1 август МС разпределя 111 млн. лв. към общини с обосновка \"За рехабилитация на уличната мрежа в община...\" Това означава, че средствата се насочват по преценка на кмета. Той определя населеното място, улицата, участъка от нея за ремонт и т.н. По-същественото е, че за тези дейности не се изискват проекти, няма независим надзор върху проекта и изпълнението. В повечето общини са определени фирмите, които изпълняват тази дейност през годината, и те директно ще усвоят отпуснатите средства. \nФрапиращи са примерите за няколко общини, които ще получат стотици хиляди левове за села с по 200 жители, за да ремонтират пътища. Пътят ще излезе по 3000 лв. на човек. Каква богата държава! Село Крепча (община Опака) с 1200 жители ще получи 1,2 млн. лв. асфалтиране на улици. Редица областни градове обаче отсъстват от това постановление на МС. Между другото, не можете да го намерите на правителствения сайт. Защо ли? \nСамо за една година кметовете от ГЕРБ са получили близо 250 млн. лв. с постановления на МС, кметовете на ДПС - 70 млн. лв., на други партии, инициативни комитети, независими и пр. - 33 млн. лв., на БСП - 8 млн. лв. Важно е да подчертаем, че средствата за общини, управлявани от кметове на БСП, са изрично насочени към села, които не са с кмет от левицата.  \nНай-трагичното не е, че общини, управлявани от БСП, няма да получат средства. Те са свикнали. Лошото и опасното е, че финансовата децентрализация, т.е. независимостта на местното самоуправление я няма. Няма и да я има скоро. Какъв управленец е един кмет, след като трябва да се \"помоли\" на местния политически феодал, за да отпусне правителството някакви средства? \nОбществото обаче не реагира. Медиите не реагират, ние за обществото говорим. Медиите се вълнуват от Бенчо Бенчев, забележете, дори не от Митьо Очите. БСП повдигна темата за парите за общините, но гладът за жълтини надделя над реалните проблеми на хората. Докато ни управляват жълтини, така ще е. \nФактът, че милиони левове за пореден път през последната година се разпределят в противовес с принципите на местното самоуправление, на ръба на закона, не вълнува гражданското общество, доколкото го има. Това, че няколко общини получават милиони с всички постановления (Доспат, Харманли и др.), докато други, които са в тежко финансово положение и задлъжняват допълнително с облигационни заеми (като Перник) ги няма на картата, явно не представлява проблем.  \nА хората си казват: \"Ако кметът не е от управляващите държавата, общината ни няма да види и лев.\" Така вече не избираме мажоритарно личности. Избираме този, на когото евентуално ще се отпускат средства. \nЕто го страха на хората. И той е най-големият шанс за ГЕРБ. Но да кажа за този страх. Това, че кметът е от ГЕРБ, не означава, че моят град (Перник) получава нещо. Напротив, няма го на картата.   \n \t\n", "date": "2018.08.09", "title": "Моят град го няма на картата на ГЕРБ"}
{"url": "http://www.duma.bg/node/172787", "text": "\"Здравеопазването, което е синоним на хуманност, се превръща в изпитание, в някои случаи дори в ад за най-страдащите\" - Д-р Тасков, идеите на БСП за по-нататъшно развитие на здравеопазването във \"Визия за България\" алтернатива ли са на действащата в момента система? \n- В момента системата на здравеопазване в България има крещяща нужда от промяна. Виждаме, че вече нито пациентът е доволен от услугата, която получава, нито лекарите, чийто труд, в голямата си част, не е остойностен. Като резултат, не само, че 85% от българите не са удовлетворени, но и средната продължителност на живота у нас е много по-ниска, в сравнение с останалите страни от ЕС. Сред първенците сме по смъртност от коронарни исхемични инциденти, от ракови заболявания, висок е процентът на детската смъртност, на недоносеност на плода. В същото време се увеличава невъзможността за достъп до здравеопазване, налице е тежко социално разслоение, което вече достига до невъзможност за лечение от най-бедните хора в страната. Сега над половината от парите за здравни услуги хората вадят от джоба си за доплащания. А според стандарта на СЗО, доплащанията от осигурените граждани не бива да са над 20%. Затова предложенията на БСП са насочени именно към промяна на системата. \n- Но идеята на новия управител на НЗОК, както сигналите от страна на МЗ и управляващите, сякаш вървят в посока на регламентиране на доплащането, независимо, че все още Кирил Ананиев не е представил официално идеите си. \n- Все още не знаем какъв е планът на министър Ананиев, но това ще доведе в още по-голяма степен до разслоение и невъзможност за лечение на бедните. Това не е решение и смятам, че преди да се мисли за смяна на модела, е нужно да се затегне контролът в системата, включително и на лекарския труд, и на медицинските дейности, да видим откъде изтичат парите. Нека да използваме пълноценно и медицинския одит. Но да се узакони доплащане, което и в момента е 50%, е абсолютно немислимо. \n- Твърди се, че алтернативата на доплащането е увеличаването на здравната вноска. \n- И това не е решение. Пак казвам, преди всичко трябва контролът да стане стриктен. \n- Във \"Визията\" се предлага изграждане на национална здравна система на регионален принцип, както и въвеждане на здравна карта. В момента имаме поредната такава, но как работи тя и как трябва да изглежда здравната система на регионален принцип? \n- Всички отлично знаем, че сегашната здравна карта не се различава кой знае колко от онази на министър Петър Москов, която бе отменена от ВАС. Необходима ни е здравна карта, която, от една страна, да е съобразена с медицинската компетентност, от друга, да регламентира равномерно разпределение на медицинските услуги в страната и възможност за достъп на населението от всички региони до медицинска помощ, отговаряща на съответния стандарт. \n- Какъв е той? \n- 30 минути в рамките на \"златния\" час, отстояние на 50 км, непрекъснато покритие 24 часа 7 дни в седмицата. Става въпрос не само за медицинска помощ, но и за аптечна мрежа. Така трябва да бъде направена картата. А какво имаме предвид с тази национална здравна система на регионален принцип? Добро покритие за получаване на здравна помощ във всички региони. Във всеки  лечебните заведения може да бъдат събрани в единна структура, в която да се включват областните и общинските болници, областните центрове и изнесените центрове за спешна медицинска помощ, като администрирането да се извършва на ниво на регион и бъдат финансово обезпечени. В момента има крайно противопоставяне - населението в цели региони на страната няма достъп до медицинска помощ, а на места не говорим дори за \"златен\" час или 50-километрово покритие. Човек с инфаркт или инсулт не може да стигне до болница нито до 30 мин., нито на 50 км. Търсим комплексност и по-лесно вземане на решения. \n- А Москов нямаше ли подобна идея преди 2-3 години? \n- Приложена на практика, неговата идея задълбочи регионалните различия и районите със слабо покритие от медицински услуги, останаха почти без никаква помощ. Резултатът от неговия опит за реформа доведе до почти пълно обезличаване на общественото здравеопазване в България. \n- \"Визията\" предлага и недопускане на  демонополизация на НЗОК. Какво означава това? \n- Нашето становище е много да се внимава с демонополизацията на НЗОК, за да не се стигне до пълна комерсиализация на здравеопазването, както на практика е в момента, и напълно е забравен моделът на солидарност, който трябва да гарантира основния стълб на здравеопазването и достъпа до здравеопазване на всеки гражданин. Една промяна в модела не става от днес за утре, необходим е широк дебат и консенсус - обществен, политически, съсловен. За да се въведат такива промени, трябват поне 3-4 години, а резултатите ще се видят в следващите 10-15. Всички са на ясно, че моделът на клиничните пътеки и на търговските дружества пречи на развитието на медицината и на здравето на хората, като се дава превес на търговията, на печалбата. Но за каква търговия може да се говори, щам става въпрос за финансиране от публични средства, от НЗОК, която в дълбоката си същност е обществена институция? А и здравеопазването не е търговия, то е по-скоро социална дейност. В момента, от една страна, правим търговия, от друга - от медицинските специалисти се иска да работят едва ли не даром. Затова БСП иска повече държава в здравеопазването, в управлението и регулацията на процесите и в контрола. \n- Обяснете идеята за държавно гарантиран базов пакет от медицински услуги, заплащани с публични финансови ресурси за здравно неосигурените. \n- Това пак е функция на солидарността в здравното осигуряване и равнопоставеността в ползването на медицинските услуги. Здравнонеосигурените граждани също трябва да имат достъп до основни медицински услуги, включително и спешно обслужване. \n- Ако не са търговски дружества, лечебните заведения какво да са? По специален ред ли да се регистрират, кой да ги финансира? \n- Предложението на БСП е болниците, които работят с ресурса на НЗОК, да не бъдат търговски дружества, а със статут, който да отговаря на социалния характер, същност и насоченост на здравеопазването. Как ще бъдат регистрирани е въпрос, който ще се решава. Навремето бяха регистрирани като търговски дружества, за да се намалят дълговете им. \n- Та те продължават в една или друга степен да трупат дългове. \n- И те едва ли са по-малко отпреди. Принципната ни обосновка е, че ако искаш да работиш с обществения ресурс, няма да бъдеш търговско дружество. Само така може да се мисли не за количеството, а за качеството на свършената работа - като сме лекували 100 души примерно, колко са се излекували, колко и кога са се върнали на работа, с колко време сме продължили живота на пациентите си... \n- Как ще бъде намалено ДДС на лекарствата? \n- Идеята е да се намали ставката не само за лекарствата, но и за медицинските изделия. Освен това да има ежегодно държавно определяне на цените на лекарствата от реимбурсния списък и медицинските изделия както за болниците, така и за аптеките. По този начин да се премахнат обществените поръчки за лекарства и медицински изделия, които вдигат цената. Как ще се дефинира ДДС, ще кажат икономистите. \n- Вие ръководите общинска болница. Какво е състоянието на общинските болници към момента, след протестите през зимата? \n- Протестирахме и не бяхме чути. Не бяхме чути и загиването на общинското здравеопазване продължава. Основната причина е, че не се намери решение за общинското здравеопазване. А това е най-важното от социална гледна точка, защото на него разчитат близо 2 млн. души, по здравни, но и по социални и икономически причини. В момента цените на клиничните пътеки се увеличиха с 10-15%, но реално това не доведе до подобряване на състоянието им, защото лимитите, наложени от държавата, останаха същите. И сега цинизмът е, че в момента те работят с малко по-завишени цени на клиничните пътеки, които 15-16 години не бяха пипани, а в същото време лимитите им останаха същите и те могат да работят по-малко, отколкото досега. В момента една общинска болница няма реален стопанин. От една страна, държавата не може да ги финансира, защото те се водят общински, от друга - по закон общините също не могат да бъдат свързани с пряко финансиране на дейността им. Няма ли ги общинските болници, обезлюдяването на цели региони в страната ще стане факт. Наличието им е последната възможност да се задържи както населението, така да има и някакъв бизнес, да има работодатели в съответната област, което за държавата е от изключително значение. Може би по-малките общински болници в отдалечените и гранични региони трябва да имат статут на защитени. \nДруг важен момент е, че държавата няма адекватна национална профилактична програма. Особено в областта на социално значимите заболявания. Там да бъдат обхванати не само големите университетски и областни лечебни заведения, а и общинските, за да се гарантира наистина достигане до здравна помощ на максимален брой хора. А като няма профилактика, българинът гине от карцином на простатата, на шийка на матката, рак на гърдата, на дебелото черво... Парадоксът на нашата българска действителност е, че здравеопазването, което е синоним на хуманност, се превръща в изпитание, в някои случаи дори в ад за най-страдащите, за нуждаещите се и болните хора. Лекарите се сблъскваме с абсурдите на здравната ни система и това не може вече да продължава по този начин. Говорим за недофинансиране, но не всичко зависи от парите. Днешното състояние на здравеопазването ни се дължи на бездушие, честа незаинтересованост и грешни решения. \nЛекарите бягат. Затова БСП иска да обвърже обучението в сферата на здравеопазването със стипендии от държавата и съответно с пряк ангажимент след това завършилите лекари да работят в България. Искаме специализации в области на медицината, където сме се оголили \"кадрово\", които да бъдат финансирани от държавата и отново с пряк дългогодишен ангажимент за работа в държавното здравеопазване. Искаме пациентът да е във фокуса на системата.      \n \t\n", "date": "2018.08.09", "title": "Доплащането не може да бъде повече от 20 на сто"}
{"url": "http://www.duma.bg/node/172786", "text": "Темата за съдбата на българския тютюнев монопол \"Булгартабак холдинг\" не губи актуалност вече двадесет години. Това е естествено и логично, защото тютюнопроизводството е, или по-скоро беше, стратегически отрасъл за България както в икономически, така и в социален аспект, защото даваше поминък на много хора. Освен това, холдингът бе сред монополните фирми, определяни като перлите на българската икономика наред с АЕЦ \"Козлодуй\", БТК и електроразпределителните дружества. На този свят случайни явления и събития има, но безпричинни - не. Доказа го и незавидната съдба на \"Булгартабак\". В началото на юли досегашният мажоритарен акционер -  австрийското дружество \"БТ Инвест\", продаде всичките си акции и вече не притежава нищо там. Купувачи сa двете лихтенщайнски дружества, съакционери в \"БТ Инвест\" - \"Уудфорд Естаблишмънт\" и \"Стига Анщалт\". Възможно обяснение за изчезването на компанията, подписала приватизационния договор за \"Булгартабак\", е избягване на неустойки към българската държава. Втората хипотеза е ликвидация на останките от тютюневия холдинг.  Сделки Според обявените сделки \"БТ Инвест\" е продал 33% на \"Уудфорд Естаблишмънт\". Това е прагът, над който, ако нов акционер придобие дял, е длъжен по закон да отправи търгово предложение и вероятно затова и пакетът е разбит. Така останалите близо 14,75% са прехвърлени на \"Стига Анщалт\". Сделките не са минавали през фондовата борса, което означава, че са сключени чрез инвестиционен посредник, а това оставя цената в тайна. За самите дружества-купувачи няма данни чия собственост са, но според информации в медиите се предполага, че са контролирани от депутата от ДПС Делян Пеевски. От приватизацията на 79,8% от капитала на \"Булгартабак\" до края на м.г. \"БТ Инвест\" не беше променял дела си. Промяната може да се е наложила, за да се избягнат неустойки за неизпълнени следприватизационни ангажименти, срокът на някои от които е до 2021 г. Това е по-малко логичният вариант, защото в момента парламентът е на път да приеме скандални промени  в Закона за приватизация и следприватизационен контрол, които освобождават от плащането на неустойки новите собственици на раздържавените предприятия. Така, освободен от глоба, ще бъде и купувачът на \"Булгартабак холдинг\", който е длъжен да запази предмета на дейност дълго, а реално производството на цигари напоследък почти изчезна. \nДруга, по-реална възможност е подготовката за ликвидация на холдинга, чиито основни активи са съсредоточени в дъщерното \"Благоевград БТ\". То  през м.г. стана собственик на веригата \"Техномаркет\", мандри и друг несвойствен бизнес, а загуби мажоритарния си дял във фабриката за опаковки \"Юрий Гагарин\". \nОпити През годините ред правителства заявяваха намеренията си да раздържавят тютюневия отрасъл. За пръв път \"Булгартабак\" бе обявен за приватизация от правителството на Иван Костов през 1998 г. Две години по късно Агенцията за приватизация отмени търга и обяви нова процедура за събиране на оферти. През март 2001 г. тя пак бе закрита, без да се стигне до избора на купувач.  \nСлед това правителството на Симеон Сакскобургготски направи два нови неуспешни опита. През 2002 г. бе обявена нова процедура за  холдинга. Тогава той за малко да бъде продаден на  консорциума между \"Тобако кепитъл партнърс\" и холандската \"Клар Инис БВ\", които предложиха за 80% от \"Булгартабак\" 110 млн. долара. Резултатите от конкурса бяха обжалвани от фирмата на Майкъл Чорни, която бе класирана втора в надпреварата. ВАС не разреши финализирането на сделката и я върна обратно в Агенцията за приватизация. \nПрез 2005 г. втората по големина в света цигарена компания \"Бритиш американ табако\" (БАТ) беше предложила 200 млн. евро за дяловете на \"Булгартабак холдинг\" във фабриките в Пловдив, София и Благоевград. Освен това обеща да използва 30% български тютюни в продукцията си. БАТ обаче се отказа заради \"усложнената политическа обстановка в страната\". След избухналия скандал с постовете се разделиха тогавашният икономически министър Лидия Шулева и министърът на земеделието Мехмед Дикме. \nКато дойде на власт, първото правителство на ГЕРБ обяви поредната процедура за продажба на тютюневия холдинг. Първоначално интерес към \"Булгартабак\" заяви злополучният банкер Цветан Василев, който чрез фалиралата вече Корпоративна банка държеше в него малко над 8%. Впоследствие Василев обяви, че няма интерес за приватизация, но посочи, че новите собственици няма как да не се съобразяват с него като най-големия миноритарен акционер. Документи за приватизация купи и пловдивската \"Кингс табако\", контролирана от собствениците на \"Винпром Пещера\", но впоследствие се отказа. \nВ крайна сметка през 2011 г., при първото правителство на ГЕРБ, тютюневият холдинг бе продаден на \"БТ Инвест\" - офшорно дружество на държавната руска банка ВТБ, регистрирано в Австрия. Кандидат-купувачът предложи 100,1 млн. евро. В офертата бе вписано задължението австрийското дружество да изкупува по 5000 т български тютюн през следващите пет години. Освен това, то трябваше да инвестира 7 млн. лв. през 2012 и 2013 г. Така и обаче официално не се разбра кой е истинският купувач на холдинга, зад когото стои руската банка. Това вече сякаш няма и толкова голямо значение, защото \"Булгартабак\" за последните 6-7 години буквално бе разгромен.    Активи Холдингът вече не притежава най-ценния си актив - търговските марки на цигарите. През 2017-а те бяха продадени на \"Бритиш Американ тобако\" за повече пари от тези, които бяха платени при приватизацията. Според малкото информация, която се появи, БАТ е сключил договор за производство на ишлеме на купените марки в \"Благоевград БТ\"  за до две години, т.е. най-късно до април 2019 г. За първото тримесечие на т.г. холдингът отчете 3,1 млн. лв. загуба и спад на продажбите с около една четвърт. \nТака в момента на приватизация той все още беше лидер на вътрешния пазар, а три години по-късно известните марки цигари не са негова собственост, а фабриките една по една пускат кепенците. По Коледа м.г. близо 400 служители на \"Благоевград БТ\" бяха подканени от работодателя си да напуснат по негова вина и да получат обезщетение. Повече от половината се съгласиха. От началото на т.г. в тютюневата фабрика в плевенското с. Ясен работят само 12 души. Софийската фабрика отдавна не работи и в момента теренът й се превръща в имотен проект. Намаление на персонала няма само във фабриката за производство на опаковки и филтри \"Юрий Гагарин\", която има и други клиенти извън \"Булгарбатак\".  \nСъстоянието на холдинга сега може да се сравни с нарязването на скрап на другите  емблематични за индустрията ни предприятия - малките блокове на АЕЦ \"Козлодуй\" и \"Кремиковци\". Но ситуацията само на пръв поглед е аналогична. Оставяме настрана лобистките поправки в Закона за приватизация и следприватизационен контрол, за които вече стана дума.  \nПодкрепа Пазарът на цигари у нас се изчислява на над 3,5 млрд. лв. и растеше през последните десет години. Освен това, управляващите периодично подпираха \"Булгартабак\" със специално законодателство, данъчни преференции и кредити от държавната Българска банка за развитие. Комисията за защита на конкуренцията си затваряше очите за лупингите около собствеността на компанията, а прокуратурата и службите за сигурност останаха глухи за непрекъснатите протести на Турция през последните години, че контрабандата с марките на \"Булгартабак\" процъфтява и с тях се финансира тероризъм. \nАгенцията за приватизация и следприватизационен контрол не поглежда явно неизпълнения ангажимент в договора за запазване на дейността на фабриките най-малко десет години.  Въпреки всичко това, от продажбата до момента пазарният дял на тютюневия холдинг в България постепенно се стопи до 25,8% през 2017 г. А \"Виктори\" - най-продаваната марка на \"Булгартабак\" в България, загуби лидерското си място още през 2011 г. в конкуренция с гръцката \"Карелия\" и не успя да си го върне, като през 2017 г. вече падна на трето място и след \"Марлборо\". Всичко това се случи въпреки акцизните лупинги на управляващото мнозинство, които целяха \"Булгартабак\" да се пребори с чуждестранните играчи на пазара. Властта направи и още една скъпа услуга на местните производители, след като не въведе броячи за произведени цигари във фабриките. \nВъпреки всичко това, шест години след като беше продаден, \"Булгатбак холдинг\" е разгромен. Той крачи безвъзвратно към пантеона на геройски падналите в борбата за пазарна икономика. Там го чакат авиокомпания \"Балкан\", \"Кремиковци\", \"Видахим\", \"Химко\"-Враца, \"Плама\"-Плевен, ДЗУ-Стара Загора, и още хиляди знайни и незнайни унищожени предприятия.     \n \t\n", "date": "2018.08.09", "title": "Логичният край на \"Булгартабак\"   "}
{"url": "http://www.duma.bg/node/172781", "text": "Пиша тези кратки редове за един позабравен талантлив поетичен творец - Светозар Димитров, популярен с литературния псевдоним Змей Горянин. Когато преди години за първи път дойдох да видя уникалния манастир \"Седемте престола\", раздиплен високо сред дивно хубавите скали на Ржана планина, на десет километра от железопътната гара Елисейна, останах възхитен и възрадван от това райско кътче на земята. Чух какви ли не трогателни разкази и чудновати легенди за светата обител и за историята й, несрещани другаде у нас като в този забележителен манастир. Насладих се на видяното сред омайните върхари на забравената планина. Тук са съхранени спомените за идването на Васил Левски, за двуседмичното пребиваване и за песнопенията на светеца Софрони Врачански. Народният поет дядо Вазов на това място е сътворил емоционалната си творба \"Клепалото бие\". \nНай-силно ме впечатли каменната канара на гроба на Змей Горянин, забулен в двора на манастира. Паметни са изписаните върху скалистия отломък негови думи: \"Душата ми копней за тишина, сърцето ми трепти безспир за мир, зове ме горда Стара планина и сгушения в нея манастир.\" \nЛюбопитни неща е написала в отпечатаната през 1998 г. книга съпругата на Змей Горянин Соня Димитрова \"Спомените на една Змеица\". За този голям и незабравим човек на духа тя разказва с възхитителни човеколюбиви думи. В книгата се говори за богатия духовен живот и за емоционалните срещи на Светозар Димитров с писателите Елин Пелин, Йордан Йовков, Мария Грубешлиева, Александър Балабанов, Трифон Кунев. За запознанството му с художниците Кирил Буюклийски и Васил Стоилов, много прочути актьори, между които е легендарният Константин Кисимов.  \nАвторката е цитирала в книгата си думите на Васил Стоилов: \"Змей Горянин е поет на сърдечното, човешкото, героичното и неговият патос е облечен в съвършен стих, наситен с голямо езиково богатство и стил, негов и неповторим.\" \nВ книгата се чувства духът на прочутата кръчма \"Дивите петли\" в София, в което са се срещали писателите, организирали си и провеждали поетични вечери и чествания по време на големи празници. Говори се, че в това кафене Змей Горянин е написал първата си епиграма, посветена на куплетиста Стоян Миленков. Била превърната в песен и развеселявала насъбралите се творци: \"Животът ни е глупава лотария. И ти си взел фаталния билет: да веселиш печалната България, а сам да имаш български късмет.\" \nПомнят се много от стотиците му епиграми, както и книгите \"Дунавът тече\" - в три тома, написаното за подвизите на Баба Тонка, Ангел Кънчев, Ангел Хаджиоглу и за други именити възрожденци. Много хора са разлиствали страниците на богато съдържателните му пиеси: \"Ний умряхме - да живей народа!\", \"Велчовата завера\", \"Княз Иван Кулин\", \"Звезда караджейка\" и др. През 2000 г. бе отпечатана книгата на Вихрен Чернокожев и Росица Чернокожева с негови епиграми. \nСветозар Димитров - Змей Горянин, е роден през 1905 г. в Русе. По време на драматичните събития през 1943 г. е бил цензор по печата. Народният съд през 1945 г. го осъжда на една година затвор и забранява отпечатването на книгите му. Изпратен е на заточение в Ржана планина. Няколко месеца прекарва в манастира \"Седемте престола\". Остава завещание да го погребат в тази планина. Отива си от този свят през 1958 г.                                                               \n \t\n", "date": "2018.08.09", "title": " \"Ний умряхме - да живей народа!\"  "}
{"url": "http://www.duma.bg/node/172811", "text": "Министерството на образованието е готово да предприеме действия за изваждането на Националния институт по метеорология и хидрология от БАН, ако не се постигне съгласие между института и Общото събрание. Това заяви вчера министърът на образованието Красимир Вълчев по повод искането на института да мине към МОН. Той добави, че е разговарял с ръководствата на института и БАН и се надява в кратък период да намерят решение. \n Министър Вълчев изрази съжаление, че от последната среща преди месец и половина отношенията не са се подобрили, а са се влошили. Договореността тогава е била да се помогне в краткосрочен план дейността на института - както от министерството, така и от БАН. В дългосрочен план е трябвало да се отдели бюджетната субсидия за Националния институт по хидрология и метеорология. Самият институт не е типична научна организация, като основната част от работата е хидрометеорологичното обслужване и това трябва да бъде отчетено от страна на БАН, поясни министър Вълчев. \nРъководството на БАН междувременно заяви, че принадлежността на НИМХ към структурата на академията никога не е била поставяна под въпрос. Оттам припомнят, че на заседание на общото събрание на 2 юли е декларирано, че въпросът не е обсъждан. БАН винаги е отдавала голямо значение на оперативните дейности, извършвани от института и е правила максимално възможното за тяхното приоритетно финансиране, заявява ръководството.   \n \t\n", "date": "2018.08.09", "title": "МОН е готово и на изваждане на НИМХ от БАН"}
{"url": "http://www.duma.bg/node/172810", "text": "България ще открие почетно консулство в Република Косово. То ще бъде ръководено от почетно (нещатно) консулско длъжностно лице - косовския бизнесмен Абедин Хасани, който работи активно с български фирми. Седалището на почетния консул на България ще е в град Призрен, а консулският окръг обхваща територията на общините Призрен, Драгаш, Сухарека и Мамуша. Това реши кабинетът на вчерашното си заседание. \nЗа откриване на посолство на Република България в град Рияд, столица на Кралство Саудитска Арабия, кабинетът отпусна 1 612 510 лв. Желанието за откриването на посолство в Рияд бе изразено по време на визитата на министър-председателя Бойко Борисов в кралството през ноември 2017 г., уточняват от правителствената пресслужба. \nПосолството ни в саудитската столица ще се състои освен от политическа и консулска служба, и от служба по търговско-икономическите въпроси.   \n \t\n", "date": "2018.08.09", "title": "Ще имаме почетно консулство в Косово"}
{"url": "http://www.duma.bg/node/172820", "text": "Граждани в Димитровград, които протестират срещу промяната на предназначението на горската територия на парк \"Никола Вапцаров\" за изграждане на жилищни сгради, се срещнаха с омбудсмана Мая Манолова. Тя бе категорична, че ще настоява кметът на Димитровград Иво Димов да внесе ново предложение в Общинския съвет, с което да се спре изпълнението на решение за откриване на процедура за изработване на Подробен устройствен план за регулация и застрояване на 15 дка от парка.  \nИнициативен комитет вече е създал подписка, разписана до момента от 3 хил. граждани, в която настояват местната власт да преразгледа решението си и да се съобрази с волята на димитровградчани. \nИнституцията на омбудсмана вече е изпратила писма до кмета на града, областния управител и председателя на Общинския съвет, като следващата стъпка е да сезира и останалите отговорни институции.   \n \t\n", "date": "2018.08.09", "title": "Димитровградчани искат да спре застрояването в парк \"Вапцаров\""}
{"url": "http://www.duma.bg/node/172821", "text": "Бенчо Бенчев е настанен в интензивното отделение на частна болница в Бургас, съобщи синът му Георги вчера. По думите му нервната система на бизнесменът не е издържала на натоварването от миналия петък насам. \"Срина се напълно след вечерните новини. Затова извикахме линейката\", заявява Георги Бенчев пред Флагман.БГ. Според различни информации общинарят е получил остра сърдечна криза, кръвното му е скочило критично и е загубил говора си.  \nСинът му твърди, че Бенчев тръгнал миналия четвъртък на изследвания в истанбулската болница \"Джон Хопкинс Хоспитал\", не искал да се споменава напредналия стадий на болестта му \"Паркинсон\" и твърдял, че е по бизнесдела, за да гледат на него като на болен човек. \"Оскърблението в политически план за него е прекалено голямо. Току-що ми каза, че настоява контролните органи на държавата да ревизират бизнеса му, защото е спокоен – платил си е данъците и няма скрупули. Счетоводството му е изрядно\", твърди Георги Бенчев. \nМеждувременно стана ясно, че бургаските социалисти са изключили Бенчев от групата си общински съветници. Така представителите на БСП в Общинския съвет остават само четирима, а за наличието на група са необходими 5 съветници.     \n \t\n", "date": "2018.08.09", "title": " Приеха Бенчев в частна болница"}
{"url": "http://www.duma.bg/node/172826", "text": "Корнелия Нинова реагира остро на  , че \"Илинденското въстание е македонско и ако някой гражданин от България иска, нека го чества\". Тя е възмутена, че с дни властта у нас мълчи по проблема. Призовавам премиера Борисов да се откаже от политиката на мълчаливо съгласие с такива изявления, защото по-късно това може да се върне като бумеранг срещу България, настоя лидерът на БСП. \nИсторическата истина е една и не може да бъде пренебрегвана и преиначавана, коментира тя думите на Заев. Според лидера на БСП сложната вътрешнополитическа ситуация в Македония не бива да се решава за сметка на България, а крехките основи на добросъседство да се поставят на изпитание с подобни заявки.     \n \t\n", "date": "2018.08.09", "title": " Нинова пита Борисов кой вдигна Илинденското въстание  "}
{"url": "http://www.duma.bg/node/172823", "text": "Корнелия Нинова реагира остро на изказването на македонския премиер Зоран Заев, че Илинденското въстание е македонско, а българите, които искали да го честват, можело да се присъединят. Припомняме, че в телевизионно интервю, веднага след завръщането си от Благоевград, където заедно с Бойко Борисов отбелязаха 115 г. от Илинденско-Преображенското въстание, Заев изрече скандалното \"Илинденското въстание е македонско и ако някой гражданин от България иска, нека да го чества\". \n\"Личното ми приятелство с г-н Заев, общите идеи и съвместната работа между БСП и СДСМ, общото бъдеще на двете страни като част от Европейския съюз и НАТО са много важни и ние държим на тях, но историческата истина е една и не може да бъде пренебрегвана и преиначавана. С цялото разбиране за сложната вътрешнополитическа ситуация в Република Македония, предстоящия референдум и деликатните баланси, нека те не се решават за сметка на България и да не се поставят на изпитание крехките основи на добросъседството, градени с труд и надежда през последната година\", написа лидерът на БСП в социалните мрежи. \nНинова атакува и премиера Борисов, че вече няколко дни не реагира на изказването от макдеонския си колега. Тя се възмути, че Борисов продължава да мълчи по темата. Призовавам премиера Борисов да се откаже от политиката на мълчаливо съгласие с такива изявления, защото по-късно това може да се върне като бумеранг срещу България, настоя социалистката. \nБившият народен представител Велизар Енчев също се възмути от мълчанието по скандалната заявка. \"Нямам илюзията, че българското МВнР незабавно ще реагира и ще привика македонския посланик в София, за да протестира поне срещу изявлението на Зоран Заев. Но се надявам, че управляващите ни най-после ще прогледнат за една горчива истина: С написания на крак договор за приятелство с Република Македония на 1 август м.г. България направи щедър жест към македонистите в Скопие, без никакви гаранции, че те ще прекратят присвояването на българската история. Ако след изявлението на Заев не отговорим на Скопие по дипломатическите канали и отново си замълчим (както унизително сме мълчали стотици пъти в последните сто години), след влизането на Македония в НАТО ще получим нова порция исторически претенции\", предупреждава през фейсбук Енчев. \nВчера следобед външният министър Екатерина Захариева все пак коментира казуса пред \"Фокус\". Тя обаче така и не каза каква е позицията на МВнР и ще иска ли страната обяснение или извинение от Заев. \"Госпожо Нинова, бъдете спокойна, правителството се грижи за опазването на националните ни интереси. Благодарение на нашата работа Р. Македония ще стане член на НАТО и ще започне преговори с ЕС, а българското знаме може спокойно да се вее в Скопие, докато звучи българският химн, както се случи на фестивала One Love\", заявява Захариева. \nПрипомняме, че според споразумението между България и Македония от м.г. двете страни създават съвместна мултидисциплинарна експертна комисия на паритетен принцип по исторически и образователни въпроси. Целта й е да \"допринесе за обективното, основаващо се на автентични и основани на доказателства исторически извори за научно тълкуване на историческите събития\". Досега обаче конкретни резултати от дейността й няма. \n    \n \t\n", "date": "2018.08.09", "title": " Илинденското въстание не е македонско, Борисов да реагира  "}
{"url": "http://www.duma.bg/node/172822", "text": "Разходите за демографска политика не се оценяват като социални инвестиции, които имат възвращаемост в бъдеще чрез повишени качествени характеристики на човешкия капитал. Това коментира пред \"Фокус\" депутатът от БСП и член на Комисията по труда, социалната и демографската политика към Народното събрание Виолета Желева. Тя подчертава, че във \"Визия за България\" BСП предлага  стимулиране на отговорното родителство и подкрепа за работещи родители. Документът предвижда и диференциран подход за размера на детските добавки, който да бъде съобразен с посещението и успеха в училище. \nВъвеждането на семейно подоходно облагане е по-справедливо и дава облекчение както за семействата с деца, така и за тези, които се грижат за своите близки. Желева е категорична, че системата за социална защита осигурява слаба подкрепа за работещи родители, не поощрява отговорното родителство и семействата с най-ниски доходи. Желева е категорична, че се задълбочават вътрешнотериториалните диспропорции в демографската структура на населението, големи територии от държавата прогресивно се обезлюдяват. \"Затова трябва да бъдат спрени негативните демографски тенденции и на първо място да има закрила на семейството и децата и те да бъдат приоритет за държавата\", категорична е Желева. Тя припомня, че левицата предлага безплатни детски ясли и градини, както и пълна държавна издръжка на децата в задължителните предучилищни подготовки и най-вече гарантирани места. Един от основните проблеми е отпадането на децата от училище и за това трябва и сме длъжни да подкрепим родителите с безплатни форми на предучилищно образование, казва депутатът.      \n \t\n", "date": "2018.08.09", "title": " На разходите за демографска политика не се гледа като на социални инвестиции"}
{"url": "http://www.duma.bg/node/172825", "text": "Пресконференцията, на която от БСП за пореден път алармираха, че кабинетът разпределя държавни средства за \"свои\" общини през постановления на МС, вбеси ГЕРБ. Часове след като зам.-председателят на БСП Кирил Добрев разкри, че само за година от 360 млн. лв., отпуснати чрез постановления, 250 млн. са за гербаджийски общини, а едва осем за такива на левицата, министри и кметове, приближени до властта се впуснаха в хвалебствия към кабинета и Бойко Борисов. \nРегионалният министър Николай Ненков побърза да нападне кмета на Троян Донка Михайлова, като обяви, че не е очаквал тя да се включи в \"хора на манипулаторите\". По думите му за Троян този мандат кабинетът е дал 22 млн. лв. \"Вече очаквам да чуя от този формат и лъжа от сорта АМ \"Хемус\" е само за членове на ГЕРБ. Симпатизантите на БСП ще се движат само по горски пътеки на черен кон\", иронизира Ненков. \nКакто ДУМА вече писа, Михайлова настоя за спешно събиране на Националното сдружение на общините и позиция за механизмите по разпределение на средства към местната власт през постановления на МС. Тя настоя и финансирането да става по ясни правила. \nПредседателят на НСОРБ и кмет на Велико Търново от ГЕРБ Даниел Панов обаче се впусна да хвали направеното от кабинета за местната власт. Той омаловажи факта, че повече от 100 общини са пренебрегвани от щедростта на съпартийците му.  \nЗа добрия образ на правителството вчера се погрижиха и кметовете на Банско и Велико Търново. За \"десерт\" бе оставен и отлъченият от БСП кмет на Сопот Деян Дойнов. Само няколко месеца след като бе атакуван от ГЕРБ за злоупотреби, и дори бе даден на прокуратурата, Дойнов дойде на \"Дондуков\" 2 за среща с Бойко Борисов, след което публично му благодари \"за грижата на държавата към общината\". Бившият социалист заяви, че благодарение на безлихвен заем от държавата, 70% от който е опростен, община Сопот в момента има 1,8 млн. дългове при заварени 13 млн. задължения. По думите му управляващите не делели кметовете. Той определи като спекулации твърденията на БСП, че ГЕРБ се целят да купуват кметовете на други партии. Дойнов направи заявка за нов кметски мандат, но не посмя да се присламчи за ГЕРБ отсега. \nВ интервю обaче кметът на ловешката община Летница Красимир Джонев отбеляза, че ощетени от правителството са малките общини. Той дори обмисля да призове свои колеги да напуснат НСОРБ заради обидното отношение от страна на управляващите.   \n \t\n", "date": "2018.08.09", "title": "ГЕРБ се уплашиха от атаката на БСП за финансирането на общини  "}
{"url": "http://www.duma.bg/node/172794", "text": "Здравните власти в Румъния са регистрирали случай на прасе, заразено с антракс. Ветеринарната служба в северната ни съседка уточнява, че заразеното животно е намерено в малка ферма в градче край границата с Молдова. \nИмало съмнения, че може още 13 прасета да са се заразили. \nВирусът се среща най-често сред тревопасни домашни и диви животни, но има фатални последици и за хората, които може да се заразят с него. \nМеждувременно отприщилата се в Румъния африканска чума по свинете, която вече доведе до избиването на над 70 000 свине в югоизточни и северозападни региони на страната, доведе до голям скандал, информират местни медии. Местните власти са обвинени, че не са направили достатъчно, за да спрат разпространението на болестта след предупреждения от повече от година, че има опасност да засегне страната.     \n \t\n", "date": "2018.08.09", "title": "В Румъния намериха прасе, заразено с антракс"}
{"url": "http://www.duma.bg/node/172796", "text": "Пилотите в Хърватия стачкуват \nВ Хърватия започна стачка на пилотите, стюардесите, механиците и част от наземния летищен персонал. Исканията им са за сключване на колективен договор, след като срокът на действия на стария, който имаха, изтече преди 20 месеца, но въпреки това не бе подновен. \nВ Газа договарят примирие \nИзраел и ХАМАС се очаква да подпишат споразумение за прекратяване на огъня до края на август. Това съобщи представител на палестинската организация пред турската Анадолска агенция. Източникът е заявил, че първата фаза от споразумението ще включва двеседмичен пробен период. Сделката предвижда премахване на ограниченията за внос на продукти в Ивицата Газа. \nДемократите не успяха в Охайо \nРепубликанците, изглежда, спряха устрема на Демократическата партия в традиционно консервативен избирателен район в американския щат Охайо. Републиканецът Трой Болдерсън победи демократа Дани О'Конър с по-малко от 1% разлика (50,2% срещу 49,3 на сто) във вторник вечерта на предсрочни избори за Конгрес след оставката на дългогодишния конгресмен Пат Тайбъри, който започна работа в частния сектор. \nОсъдиха бивш вицепрезидент \nБившият вицепрезидент на Аржентина Амадо Буду беше осъден на 5 години и 10 месеца затвор за корупция. Бившият вицепрезидент използвал фиктивни компании и тайни посредници, за да придобие контрол върху компания, получила договори за печатане на аржентинска валута, както и материали за предизборната кампания на бившия президент на страната Кристина Фернандес (2007-2015 г.). \nТалибаните пак атакуват \nНай-малко 18 полицаи бяха убити в две провинции на Афганистан южно от столицата Кабул. Най-малко 14 от тях бяха убити в долината Киагх в провинция Газни, след като талибаните нападнаха няколко контролни пункта.   \n \t\n", "date": "2018.08.09", "title": "Кратки новини"}
{"url": "http://www.duma.bg/node/172795", "text": "Трите най-мощни огнища на пожарите в американския щат Калифорния няма да бъдат потушени до средата на август, признаха местните власти. Огънят ще бушува най-малко до първата седмица на септември, заявиха от тамошната пожарна служба.  \nЕдва в половината засегната територия огънят ще може да бъде локализиран - т.е. да се спре разпространението му, но не и да бъде потушен.  \nГорските пожари в Калифорния тази година станаха най-големите в историята на щата. Пожарните команди работят без почивка и са принудени да спят в автомобилите, а президентът Доналд Тръмп обяви извънредно положение. \nДесетки хора бяха ранени след пожар, който избухна в близост до железопътна линия в нападнатия от жегите град Зигбург в Германия, близо до Бон. \nПожарът е започнал в тревна местност близо до ключов железопътен маршрут и бързо се е разпространил до близките къщи, като е спрял железопътния трафик за часове. \nГорещините и сухият въздух са помогнали на пламъците да се разпространят бързо до къщите, принуждавайки пожарникарите да се изправят срещу \"огнена стена\". Стотици пожарникари са се борили с часове да потушат огъня. \nНай-малко 28 души са пострадали в пожара, трима от които са в критично състояние, според местните служители. Сред пострадалите са 20 местни жители, 3-ма пожарникари и 5 полицейски служители. Над 520 пожарникари са взели участие в операцията, а аварийните екипи са използвали полицейско водно оръжие и хеликоптер, за да потушат пожара. 9 къщи са тежко увредени. \nНяма пострадали българи при пожара в Зигбург, съобщи МВнР. \nБългарите, които живеят или пътуват през близкия до Бон град Зигбург, да проявяват особено внимание при придвижването си с влак заради избухналия вчера край гарата пожар, предупреждава консулството ни във Франкфурт на Майн. \nСънародниците ни, които ползват експресните влакове, обслужващи Зигбург, да следят местните медии, както и съобщенията на властите, за да се уверят, че влаковете се движат по разписание, съветват българските дипломати на място. \nПовече информация може да бъде получена на телефоните на консулството ни във Франкфурт: +49-69-509 278 1310 и +49-69-509 278 132. \nВ същото време пожарникарите в Гърция се борят с нов пожар в района на Агия Марина в Неа Макри в Източна Атика, избухнал рано сутринта. \n9 пожарникари, 3 помощни автомобила и хеликоптер са включени в операцията за гасене на стихията, която е обхванала ниската растителност в района. \nПрез последните 24 часа пожарната служба е заета с гасенето на 62 градски пожара и 15 горски и е призована за помощ в 41 инцидента. \nНеа Макри се намира много близо до селищата, обхванати от катастрофалните пожари на 23 юли, в които загинаха над 90 души. \nГенералният секретариат на гражданската защита на Гърция публикува карта за опасност от пожари, на която с оранжев цвят, тоест много висока опасност от поява на пожари, са областта Атика и островите Евия, Скирос, Лезбос, Хиос, Самос и Икария. \n     \n \t\n", "date": "2018.08.09", "title": "Огнен ад изпепелява Земята "}
{"url": "http://www.duma.bg/node/172819", "text": "Няколко заема и субсидии за ДКЦ-та в София, които са в лошо финансово състояние, отпусна на последното си заседание Столичният общински съвет. Целева субсидия ще получи Диагностично-консултативен център XVI. Тя е в размер на 25 000 лева, като парите ще отидат за погасяване на задължения към две фирми, които обслужват поликлиниката - \"Елтрейд Къмпани\" и \"АМС Имоти\". Центърът се намира в кв. \"Ботунец\" и още миналата година СОС взе решение да го ликвидира. През 2107 г. също се наложи да бъде отпусната субсидия от над 27 000 лева за погасяване на задължения към \"Елтрейд къмпани\". \nДруг медицински център, който ще получи пари от общината, е МЦ IХ. Заемът от 20 000 лв. ще трябва да се погасява до 60 месеца при едногодишен гратисен период. Средствата ще се ползват за неизплатени заплати на персонала на лечебното заведение. Медицинският център е единственото общинско лечебно заведение в кв. \"Орландовци\". Той също е в лошо финансово състояние, а освен това сградата му е в трагичен вид. Пациентите и персоналът от години се оплакват от наличието на течове, липсата на отопление и нормални условия за работа. Това е довело и до масово напускане на лекарите и отлив на пациенти. \nВременно финансиране ще получи Медицински център I в Банкя, който също е обявен в ликвидация през миналата година. Столичната община ще предостави заем до 15 000 лева, които трябва да бъдат върнати до края на годината. И в този случай сградата е стара и почти липсва персонал. През миналата година центърът излезе с текуща загуба от 26 000 лева и още 126 000 лв., натрупани стари дългове. \nС още шест месеца ще бъде удължен гратисният период по договор за предоставен заем от 346 000 лева на ДКЦ XXIX. Поликлиниката излезе със загуба от 55 000 лева през 2017 г. Тя се прочу преди две години, когато току що назначената директорка изчезна. Тя пое управлението на лечебното заведение със запорирани сметки и дълг от близо 800 000 лева. След това работи около седмица, изпрати молба за напускане и изчезна.   \n \t\n", "date": "2018.08.09", "title": "Столичната община опитва да спаси ДКЦ-та със заеми  "}
{"url": "http://www.duma.bg/node/172798", "text": "Президентът на Русия Владимир Путин е повдигнал темата за контрола над оръжията по време на срещата си с американския си колега Доналд Тръмп в Хелзинки в началото на юли. Информацията разкрива \"Политико\", позовавайки се на копие на документ, който Путин е предал на Тръмп. \nДокументът е озаглавен \"Диалог по въпроса за контрола над оръжията\" и включва предложения за удължаване на Договора за ограничаване на стратегическите настъпателни оръжия (СТАРТ) с още пет години, тъй като изтича през 2021 година. \nСпоред американски източник, участвал в последните преговори с Москва, разкритието показва, че Путин е заинтересован от удължаване на сътрудничеството с Вашингтон в областта на ядрените оръжия. \nВ документа Москва предлага да не се разполагат оръжия в Космоса, след като Тръмп нареди Пентагонът да започне процес по създаване на Космически сили. Двете държави участват в Договора за Космоса от 1967 г., който забранява разполагане на оръжия за масово унищожение в Космоса.   \n \t\n", "date": "2018.08.09", "title": "Путин предложил на Тръмп да удължат СТАРТ с 5 г."}
{"url": "http://www.duma.bg/node/172824", "text": "- Г-н Чакъров, БСП за пореден път алармира, че през постановления на МС правителството субсидира определени общини според политическата принадлежност на кметовете. Ясни ли са критериите, по които правителството финансира местната власт? \n- Тези действия на правителството са целенасочени и продължават вече няколко години. Критериите по никакъв начин не са ясни, но целта е ясна. Управляващите заобикалят ясните процедури, по които се съставят републиканските и общинските бюджети, кандидатстването за европейски средства и финансиране по проекти. Така определени общини получават многомилионни бонуси, с които да решават наболели инфраструктурни проекти. Лошото е, че тези общини са единствено и само такива, които са от тяхното политическо семейство, или са \"послушни\" общини и кметове. Всъщност според мен това са критериите за финансиране. \n- Дали това не е начин \"непослушни\" кметове да бъдат наказани? \n- Ясно е, че това е една от целите. Ударени и наказани обаче са не толкова кметовете, които не получават финансиране, а гражданите, които живеят в тези общини.  \n- Има ли начин тази практика да бъде прекратена и всички граждани да се радват на еднакво отношение от страна на управляващите? \n- Тази практика не само че не се прекратява, а през годините се разраства, защото е удобна за управляващите. Изготвят се неточни и некоректни републикански бюджети, за които още при съставянето им е ясно, че има различни буфери - намалени приходи, неотчетени показатели и т.н. Още в началото е заложено да има преизпълнение на бюджета. А тези пари могат да се разпределят не от НС, а от правителството. Това може да бъде прекратено, но е въпрос на ясна политическа воля. \nУправляващите твърдят, че са особено демократични, а в същото време създават двоен стандарт. В правителството на Пламен Орешарски имаше една програма \"Публично-инвестиционни проекти\". По нея към общини се разпределиха около 500 млн. Всичко обаче стана по определени правила - с кандидатстване и проекти. Тогава в нашата област 2/3 от средствата отидоха в общини, управлявани от ГЕРБ, но бе ясно защо ги получават. Парите се разпределиха с по-широко ветрило, а не както се получава през последните години - единствено и само към някои общини. Което е по-лошо, сега в немалко случаи се отпуска финансиране не по работни проекти, а за текущи ремонти и пътища. Ако някой си направи труда да види при какви цени се изразходват тези средства, би било интересно. За съжаление правителството се радва на медиен комфорт, малко са журналистите, които биха се осмелили да зададат тези въпроси.  \n- Управлявате Полски Тръмбеш от 2003 г. Все пак успявате да променяте общината, как финансирате проектите си? \n- За съжаление не успяваме по начина, по който е необходимо, и по който ни се иска. За последните 3 г. почти нямаме по-сериозни проекти. Опитвали сме да получим финансиране по тези постановления, последния път май дори отговор не получихме! Справяме се само и единствено със собствени средства, но само доколкото да закрепим това, което сме постигнали.  \nВсичко това не е случайно. Наближават изборите. Ако се случат добри неща в общината, те биха били актив на сегашното ръководство, което явно не устройва тези, които искат да ни сменят. \n- Т.е. има вероятност умишлено да бламират дейността на някои кметове? \n - Това е една от целите. Тактически е добре измислено. \n- Има ли вариант да се противостои на тази практика? \n- Единствено, ако обществото реши, че не бива това да продължава. Управляващите действат хитро. Насочват ресурс в големите градове, където е съсредоточено повече население. По този начин разчитат на по-малко недоволство, ако приемем, че то остава в малките общини. \nВече почти 20 г. държавата се развива в посока няколко индустриални центрове, всичко останало е със замиращи функции, особено селата в малките общини. Това, ако не е целенасочена политика, е липса на такава. При този начин на управление, разпределение на финансовия ресурс, диспропорции в начина на живот в различните населени места - ако продължава така, след 20 г. в селата няма да останат хора.  \n- От кого може да се търси помощ? \n- Преди бях оптимист, но започвам да мисля че перспективите са все по-лоши. Общини като нашата са оставени на самоизживяване. Всяка законова промяна, която вменява допълнителни задължения на общините и местната власт, задълбочава проблемите, включително и финансовите.  \nПромяна в управлението би могла да е едно от решенията. БСП допусна своите грешки и тепърва трябва да възвърне доверието в себе си. Въпросът е да направим достатъчно хората да ни повярват.     \n \t\n", "date": "2018.08.09", "title": "ГЕРБ дават пари само на големи общини и на „свои”"}
{"url": "http://www.duma.bg/node/172797", "text": "Министър-председателят на Косово Рамуш Харадинай подчерта категорично, че границите може да бъдат променяни само с война, като допълни, че се противопоставя на идеята за подялба на страната и \"корекция на границата\" със Сърбия. Това отбелязва електронното издание на сръбския в. \"Политика\". \n\"Границите са утвърдени във война и само война ще ги промени. Всички албанци биха искали Прешево да бъде присъединено към Косово, но вие знаете, че за границите, определени с влизането на НАТО, са загинали десетки хиляди души, не можете да си играе с тях\", коментира Харадинай след заседание на правителството в Прищина. \nВ същото време президентът на Косово Хашим Тачи заяви, че подкрепя \"корекция на границите\" със Сърбия, тъй като тази опция се смята за единствената възможност Прешево, Буяновац и Медведжа да бъдат присъединени към територията на най-младата държава на Балканите.   \n \t\n", "date": "2018.08.09", "title": " Харадинай заговори за война на Балканите"}
{"url": "http://www.duma.bg/node/172778", "text": "Изложбата, подготвена от ХГ Стара Загора, е посветена на 120-годишнината от рождението на Марио Жеков и е повод за поклон пред таланта на една от най-значимите личности в областта на морския пейзаж в българската живопис. Десетилетия наред името му е по-известно в чужбина, отколкото у нас. Ретроспективната експозиция се открива на 27 юли до 16 септември в Двореца, пл. \"Княз Александър I\". Почитателите ще видят 120 творби от фондовете на художествените галерии в Стара Загора, Пловдив, Бургас, Сливен, Варна, Казанлък, Добрич, Националната галерия, СГХГ и частни колекции. \nМарио Жеков (1898-1955) е роден на 16 октомври 1898 г. в Стара Загора. Тук прави първите си стъпки в света на изкуството. През 1917 г. е мобилизиран и изпратен на фронта. Край Дойран попада в плен. Случайността го изправя пред френски офицер, който го съветва да учи живопис във Франция. През есента на 1918 г. постъпва в Държавното художествено-индустриално училище в София (днешната Национална художествена академия), което през следващата година напуска. През лятото на 1921 г. е готов да изпълни парижката си мечта. Заминава за Цариград с намерение да се качи на кораб за Франция, но спестените пари се оказват твърде малко. Оставайки в Истанбул, създава десетки рисунки и акварели, които ще бъдат първите крачки към бъдещето му на маринист.  \nВ края на пролетта на 1924 г. Жеков пристига във Франция. През есента започва да посещава Рисувалното училище в Париж. За да се издържа, постъпва на работа в художествено студио, а в началото на 1925 г. е поканен в известната Централна компания за живопис и декорация. Година по-късно художникът се завръща в България. След кратък престой в родния си град заминава за Черноморието. Сред скалите и самотните плажове на Созопол и Несебър пресъздава безкрайните превъплъщения на морето, светлината и движението на водата. \nМежду 1933 и 1936 г. Марио Жеков работи епизодично като художник в Пловдивския театър. От тези години са пейзажите му от Стария град, а свободните месеци са отделени за Черноморието. Той е пленерист в буквалния смисъл на понятието. С част от тези произведения открива през 1934 г. изложба в София. Приета с възхита от критика, колеги и публика, тя го утвърждава сред безспорните майстори на морския пейзаж. През 1936 г. Жеков заминава за Далмация. В Дубровник рисува най-значимите си произведения. Негови картини се излагат в редица хърватски градове. Възторженият им прием провокира самостоятелни изложби в Белград, Загреб, Будапеща и Букурещ. След завръщането си в родината се установява в София и устройва малко ателие. Използва го рядко, между пътуванията си до морето, Рила и добруджанското крайбрежие.  \nОбществено-политическите промени в България след 1944 г. подлагат на изпитание свободолюбивия му характер. През тези години художникът намира усамотение отново над разбиващите се в скалите вълни на морето. През следващите години, паралелно с пейзажите от страната и Черноморието, той работи в областта на сценографията и пространственото оформление.   \n \t\n", "date": "2018.08.09", "title": " 120 картини на Марио Жеков "}
{"url": "http://www.duma.bg/node/172799", "text": "Вътрешният министър на Италия Матео Салвини обяви война на мафиотските мрежи, които експлоатират чуждестранни селскостопански работници, след като 16 души загинаха в две катастрофи в южната част на страната. \nДвете почти идентични катастрофи, които се случиха в рамките на 48 часа до град Фоджа в района на Пулия, поставиха в светлините на прожектора тежкото положение на чуждестранните берачи на домати по време на сезона на прибиране на реколтата. \n\"Това е проблем с мафията... Във Фоджа... има мафиотска престъпност, която възнамерявам да изкореня улица по улица, град по град, по всички възможни законни начини\", каза Салвини на пресконференция във Фоджа. \nСалвини, който също е и съпредседател, и лидер на крайнодясната Лига, заяви, че неговата антимигрантска кампания е настървила престъпните групи за експлоатация на хора. \nТой нападна също така \"нелоялната конкуренция\" заради това, което той нарече внос \"принуден\" от Европейския съюз – негова любима цел. \nПровинция Фоджа приютява хиляди африкански мигранти, които прекарват летния сезон в прибиране на реколтата на доматите при убийствени температури един до друг с работници от Източна Европа, обикновено румънци, българи и поляци. \nВъпреки че повечето от работещите в областта имат редовни документи, те рядко получават полагащите им се по закон обезщетения и заплати, а мнозина живеят в мизерни условия. \nЧесто те са оставени на милостта на работодателите – много от тях свързани с организираната престъпност, която работи като посредник и събира част от заплатите на работниците. \n14 работници - всички граждани на страни извън ЕС - бяха убити в понеделник, когато микробусът, който ги прибира от работа, се разби в камион, превозващ домати. \nВ събота четирима африкански земеделски работници бяха убити при друг сблъсък с камион с домати. Тази катастрофа предизвика десетки африкански работници, живеещи в един от градовете на провинцията да започнат стачка в сряда сутринта и да се отправят към Фоджа. \nСалвини заяви, че мафиотските мрежи се възползват от \"неконтролирана имиграция\". \"Ако не бяха хилядите отчаяни хора, които да експлоатират, те трудно биха се занимавали с такъв бизнес\", каза той. \n45-годишният политик обяви също намерението си да се заеме с \"вноса на роби\" от Европа, като поиска по-строги проверки от българските и румънските си колеги. Салвини съобщи, че италианската пътна полиция е заловила 300 автомобила в района през последните месеци, повечето от които са \"микробуси с българска регистрация и без застраховка\".  \nТой каза, че някои италиански фермери трябва да бъдат окачествени като \"престъпници, защото използват методите на мафията, за да забогатеят\". \nСалвини заяви още, че ЕС е спомогнал за създаването на ситуация, довела до въдворяването на това, което премиерът Джузепе Конте нарече \"робски труд\", след своето посещение във Фоджа. \"Ако Европа не ни принуждаваше да внасяме тунизийски домати, марокански портокали, бирмански ориз и канадска пшеница, може би щеше бъде по-лесно на нашите земеделци да живеят\", каза Салвини. \n    \n \t\n", "date": "2018.08.09", "title": " Салвини ни се скара за мигрантите  "}
{"url": "http://www.duma.bg/node/172774", "text": "Васил Петров и Ангел Заберски трио, Етно транс дуо - Максим Анухин и Симон Вирш, и една от най-добрите блу грас групи от САЩ - Франк Соливан и \"Дърти кичън\", изнесоха концерти на Банско джаз фест, който продължава до 11 август.   \n \t\n", "date": "2018.08.09", "title": "Банско джаз фест   "}
