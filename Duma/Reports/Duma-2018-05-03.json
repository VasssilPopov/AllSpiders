{"url": "http://www.duma.bg/node/166056", "text": "Правителството увеличи драстично таксите за регистрационните табели на автомобилите с номер по желание. Това стана с промени в Тарифа 4 за таксите, които се събират в системата на МВР по Закона за държавните такси, съобщиха вчера от Министерския съвет. Причината за увеличаването на таксата на табелите на регистрационен номер по избор било засиленото търсене на такива номера и техният ограничен брой, което би довело до невъзможност за изпълнение на тази услуга. \nТака таксата за ползване на табели с регистрационен номер с четири еднакви цифри се увеличава от 1000 на 1500 лв. За регистрационни номера с комбинация от цифри \"аа-вв\", \"ав-ва\" и \"ав-ав\", където \"а\" и \"в\" са различни цифри от 0 до 9, както и за регистрационен номер с комбинация от четири цифри по желание ще се плаща по 300 лв. вместо досегашните 30 лв. и 50 лв., е посочено в съобщението. Например номера \"55 22\", \"48 84\" или \"13 13\" вече ще струват 300 лв. От МС уточняват, че предлаганата услуга е специална и за нея не се прилага изискването за разходоориентиран размер на таксата. \nДруги промени в тарифата са свързани с определянето на единни такси за първоначална регистрация на пътни превозни средства (ППС), за промяна в регистрацията на ППС със смяна на табели при регистрационен номер и за възстановяване на регистрацията на ППС с прекратена регистрация. Утвърдена е и единна такса за промяна на регистрацията на ППС без смяна на табели с регистрационен номер. Размерът им не е посочен в правителственото съобщение. \nСпоред сега действащия ред се заплащат отделни такси за заявление за регистрация, за идентификация и проверка на техническата изправност, за издаване на свидетелство за регистрация, монтаж на табели и т. н. Въвеждането на единна такса за различните видове услуги по регистрация на пътно превозно средства ще облекчи гражданите. Това ще стимулира и заплащането на услугите чрез ПОС терминални устройства, с които са оборудвани всички пунктове за регистрация в звената \"Пътна полиция\" при СДВР и областните дирекции на МВР, е посочено в съобщението. \nВ Тарифа 4 се създава и разпоредба, с която се регламентират такси за съгласуване на проекти за сигнално-охранителни и известителни системи.     \n \t\n", "date": "2018.05.03", "title": " Драстично поскъпват регистрационни номера по избор"}
{"url": "http://www.duma.bg/node/166054", "text": "Референтната лихва по ипотечни и потребителски кредити на граждани, базирани върху индекса СОФИБОР, най-вероятно ще бъде променена от 1 юли. Това ще стане с изменения в три закона за кредитните институции, за кредитите на недвижими имоти и за потребителския кредит, които вече са внесени в Народното събрание от председателя на бюджетната комисия Менда Стоянова от ГЕРБ, предаде \"Медиапул\". \nПричината е нов еврорегламент, който влезе в сила от 1 януари 2018 г. Той изисква референтните индекси, като например ЮРИБОР (за лихвите в евро), ЛИБОР (в долари), СОФИБОР (в левове), които се ползват за база за смятане на лихвите в договорите с потребителите, да се изчисляват само от лицензирани администратори от Европейския съюз или трети държави, включени в регистър към Европейския орган за ценни книжа и пазари. В момента СОФИБОР се изчислява от БНБ, която не разполага с подобен лиценз и още през март взе решение, че от 1 юли 2018 г. преустановява изчисляването и публикуването на индекса. \nДоговорите, сключени след 2014 г., масово са върху СОФИБОР за кредитите в левове. Така към момента има стотици хиляди договори с клиенти, базирани върху СОФИБОР, твърдят банкери. По изчисления на в. \"Банкеръ\" от седемте най-големи банки у нас, които държат към 85% от пазара, само една финансова институция не изчислява лихвите чрез СОФИБОР - ПИБ. Ако се стигне до промяна в договорите с потребителите, това ще изисква много работа и финансов ресурс, с който ще трябва да бъдат натоварени клиентите, казаха банкери. \nВ проекта на Менда Стоянова се предвижда, че ако бенчмарк за лихвен процент спре да се изготвя, какъвто е рискът в случая със СОФИБОР, банката трябва да замени индекса с нов лихвен процент, който обаче не може да е по-висок от размера на лихвата преди замяната. Това означава, че промяната няма да доведе до поскъпване на кредитите. От проектозакона не става ясно дали корекцията в договорите с потребителите ще стане само чрез уведомление на клиентите, или ще се изисква подписване на анекси. Менда Стоянова е заложила още промените в трите закона да се отнасят и за заемите, сключени преди 1 юли 2018 г. \n    \n \t\n", "date": "2018.05.03", "title": "Лихвите върху повечето левови кредити ще се пресмятат по нов начин"}
{"url": "http://www.duma.bg/node/166049", "text": "Шотландия стана първата страна в света, въвела минимална цена на алкохола - инициатива, станала факт след години на юридически битки, предаде Франс прес. \"Шотландия е първата в света, достатъчно смела и решителна, за да въведе единна минимална цена\", заяви пред Франс прес Никола Стърджън, регионален премиер на Шотландия. \"Мисля, че страни в Европа и другаде по света ще се опитат да въведат това, което тук направи Шотландия\", допълни тя, отбелязвайки, че Ирландия и Уелс обмислят подобни планове. \nВече е определена минимална цена от 50 пенса (0,70 долара, или 57 евроцента) за единица алкохол - мярка, която отчита едновременно съдържанието на алкохол и обема на продукта. Така една бутилка от 700 милилитра уиски няма да може да се продава под 14 паунда, или 15,60 евро, а бутилка от 750 милилитра вино с 12,5 процента алкохол - за по-малко от 4,69 паунда, или 5,2 евро. \nТази инициатива, чиято цел е да се бори с вредите от алкохола, бе приветствана от лекарското съсловие като най-голям напредък в усилията за опазване на общественото здраве след забраната за пушене на публични места. \"Този закон ще спаси животи\", заяви Елисън Дъглас, главен директор на благотворителна организация, която прогнозира, че законът вероятно ще спаси живота на 58 души през първата година от въвеждането му в сила и до 121 живота \"до 20 години, когато тази политика ще е достигнала пълния си ефект\". През 2016 година 1265 смъртни случая са били свързани с алкохола в Шотландия, където живеят 5,3 милиона души. Това е увеличение с 10 на сто спрямо предходната година, припомня Франс прес.   \n \t\n", "date": "2018.05.03", "title": " Шотландия въведе минимална цена на алкохола"}
{"url": "http://www.duma.bg/node/166050", "text": "Текущите прогнози за производството на пшеница в света постепенно се подобряват и вече бъдещата реколта се оценява на 750 млн. т, само с 1% по-малко от 2017  г. Очакват се по-ниски добиви в Черноморския регион. В Русия спадът вероятно ще бъде с около 8-9%, но в останалите части на света се допуска увеличение спрямо година по-рано, съобщават от Центъра за икономически изследвания в селското стопанство (CAPA) към Института по аграрна икономика, цитиран от investor.bg. Преобладаващата част от анализаторите очакват между 3-5% по-ниски цени на зърнените и маслодайните култури в света за новата реколта. Има и песимистичен сценарий с очакване за 10-15% срив в цените. \nВ България по текущи оценки на САРА засетите площи с пшеница за новата реколта възлизат на 1,12 млн. ха  (по  оперативни данни на  МЗХГ - 1,13  млн. ха), ечемик - 138 хил. ха (МЗХГ - 116 хил. ха), рапица -  193 хил. ха (МЗХГ - 185 хил. ха). В  момента закъснява чувствително засяването на пролетните култури, като по първи оценки ще бъдат засети 755  хил. ха  слънчоглед и 424 хил. ха царевица. При слънчогледа ще се отбележи най-голямото свиване на площите, което ще бъде поне 6% спрямо миналата година.     \n \t\n", "date": "2018.05.03", "title": "Очакват спад в добива на пшеница в Черноморския регион"}
{"url": "http://www.duma.bg/node/166057", "text": "Съюзът на превозвачите в България готви мащабен протест в столицата. Вчера на заседание на парламентарната транспортна комисия браншовите организации на българските превозвачи съобщиха, че на 15 и 16 май обявяват генерална стачка. Представителите на бранша се заканиха дори да блокират граници, магистрали, летища с камиони и автобуси.  \nПричината за недоволството е новият пакет за мобилност, който Европейската комисия внесе в Европарламента и предстои да бъде гласуван от евродепутатите. Според превозвачите пакетът има за цел единствено да изхвърли от европейските превози компаниите от Източна Европа, категорични са всички в бранша. Четири промени на практика биха прекроили цялата досегашна дейност на шофьорите и фирмите. Пакетът предвижда шофьорите да се връщат на 3 седмици в държавите си или в база на фирмата превозвач, да прекарват дългата си почивка в хотели и да не спят в камионите, а след 3-ия ден на водачите да се плащат командировъчните на съответната държава. \nМинистърът на транспорта Ивайло Московски каза пред депутатите в комисията, че повечето предложения на големите държави са абсурдни. Кой може да задължи човек, който е в почивка, къде да я прекарва, това е нарушение на човешките права, каза той. Еврокомисарката Виолета Булц се била съгласила с аргументите му. Подготвената норма да се спи в хотели пък той коментира също като недомислена, защото превозвачите са вкарвали пари в камиони с модерни кабини, в които да може да се спи. Освен това застрахователите не плащат щета при кражба, ако шофьорът не е в камиона. В Европа нямало и достатъчно охраняеми паркинги. \nНовите промени са вкарани в контекст за защита на правата на шофьорите и тяхното по-добро заплащане и право на почивка. Според хора от бранша обаче промените са чиста доза протекционизъм за няколко държави, с което се цели големите страни в Европа да изхвърлят от пазара българските, полските, унгарските и румънските камиони. Всеки четвърти камион в Европа е полски. Българските шофьори в Европа са над 40 000, а шофьорите у нас са близо 70 000.  \n\"Над 120 хиляди семейства може да бъдат изправени пред дилемата да емигрират от страната или да сменят професията\", съобщиха от Съюза на българските превозвачи. По тази причина те подготвят национално съвещание в столицата на 15 май, а ден по-късно - на 16 май, национален протест пред Народното събрание.   \n    \n \t\n", "date": "2018.05.03", "title": "Превозвачите излизат на мащабен протест "}
{"url": "http://www.duma.bg/node/166052", "text": "Удостоверенията за вписаните в регистъра БУЛСТАТ да могат да се издават и по електронен път, предвижда одобрен от правителството проект за поправка в Закона за регистър БУЛСТАТ, който ще бъде предложен на Народното събрание за одобрение. Така заявлението за издаване на подобно удостоверение ще може да се подава онлайн и по същия начин за бъде получавано от гражданите, които не искат да чакат на гише. Предложените законови корекции създават и необходимите нормативни предпоставки за изпълнение на решението на правителството за премахване изискването за представяне на хартиен носител от гражданите и бизнеса на удостоверението за вписани в регистър БУЛСТАТ обстоятелства. Документът ще се изисква служебно по електронен път. С предлаганите промени в закона се осигурява също така възможност за регистрация в Централния регистър на особените залози на чуждестранните физически и юридически лица, които са залогодатели по смисъла на Закона за особените залози, съобщиха от правителствената информационна служба.     \n \t\n", "date": "2018.05.03", "title": "Удостоверения по БУЛСТАТ ще се издават и онлайн"}
{"url": "http://www.duma.bg/node/166053", "text": "Не сме готови за еврозоната, но и еврозоната не е готова за България. Това каза Илия Лингорски, главен икономист на Българската банка за развитие и бивш министър на финансите, пред \"Блумбърг тв България\". \"Системните проблеми и дисбаланси на архитектурата на еврозоната, известни от момента от създаването й дори, бяха много силно проявени през последните години на криза. Именно сега е моментът, в който тази еврозона ще се промени. Ние трябва да участваме поне в диалога за решенията и начина, по който тя ще се променя\", категоричен е той. \nЛингорски коментира, че България е все още доста далеч, може би години, от евентуално присъединяване към еврозоната. \"Не е вярно, че България е пред въвеждане на еврото или присъединяване към еврозоната. Напротив. Но когато целият дискурс бъде насочен към спекулации като \"ако утре въведем еврото, какво ще стане\", тогава ние пропускаме изключително ценното време в момента, което е за дискусия с какъв пакет от реформи, с какви ангажименти да преговаряме позицията си за присъединяване на българския лев към валутния механизъм ERM II\". Икономистът даде пример с Дания, която е член повече от 15 години на ERM II, и дори няма да въвежда никога еврото, защото с референдум това е било отхвърлено. \nСпоред него терминът \"чакалня на еврозоната\" е неверен. \"Аз предпочитам да го наричам \"подготвителния клас\". ERM II е механизъм на много интензивна подготовка. Той не е за чакане, нито е преддверие, в което просто така те посрещат с шампанско и после влизаш в балната зала. Този механизъм наистина гарантира и запечатва много амбициозна пътна карта от реформи, които ще трябва да преговаряме с институциите в Брюксел и Франкфурт както по отношение на банковия съюз, така и по отношение на макроикономическите ни дисбаланси, развитието на икономиката през следващите години, за да може тя да стигне едно задоволително ниво на кохерентност, на съзвучие с останалите в еврозоната\", коментира той. \nЛингорски смята, че е много позитивно посланието, което Пиер Московиси отправи, защото е различно от това, което самият той отправи едва година по-рано.   \n \t\n", "date": "2018.05.03", "title": " Илия Лингорски: Не сме готови за еврозоната  "}
{"url": "http://www.duma.bg/node/166051", "text": "По-добра реколта от череши очакват стопаните в Кюстендилско в сравнение с миналата година. Тогава обилните дъждове съсипаха 90% от продукцията. Очаква се в края на май да започне брането на първите череши, съобщи БНТ. Според проф. Димитър Домозетов, директор на Института по земеделие в Кюстендил, температурите са благоприятни и може да се очаква отлична реколта. \nПритесненията на производителите са, че в предстоящата черешова кампания изкупната цена отново ще бъде ниска. Най-качествените череши се изкупуват на цена от 70 ст., а на пазара вече се продават за 3,50 лева, казват Маргарита и Владимир Пурови, които отглеждат над 4 дка череши от различни сортове. \nМеждувременно за фермерския пазар в София, който всяка сряда се провежда пред сградата на земеделското министерство, фермерите вече са набрали от първите за сезона ягоди, съобщиха организаторите. По традиция фестивалът представя автентични фермерски и занаятчийски храни на малки производители от страната.   \n \t\n", "date": "2018.05.03", "title": "В Кюстендил очакват по-добра реколтата от череши"}
{"url": "http://www.duma.bg/node/166021", "text": "Химици от университета на Колорадо разработиха нов вид пластмаса, която на теория може да бъде рециклирана безкрайно, съобщи \"Индипендънт\". Съществуващият сега материал се смята за антиекологичен, въпреки че се използва много масово, доста замърсява околната среда. \nПластмасата, създадена от екипа на проф. Юджийн Чън, има много от характеристиките на обикновената като здравина, трайност и топлоустойчивост. За разлика от нея обаче лесно се преобразува в основните молекули. \n\"Многократната преработка не влошава качествата й. Процесът на \"химическо рециклиране\" на новата пластмаса протича без токсични химикали или интензивни процедури. Затова материалът е подходящ за индустриално производство на стоки. Полимерите може да бъдат химически рециклирани и използвани отново безкрайно много пъти\", уверява екипът, създал новия продукт.   \n \t\n", "date": "2018.05.03", "title": "Създадоха пластмаса с безкрайно рециклиране"}
{"url": "http://www.duma.bg/node/166019", "text": "Мъжете достигат върха на стила и елегантността си, когато навършат 30 години, установи британско проучване, поръчано от фирма за електрически самобръсначки, публикувано в \"Метро\". На тази възраст представителите на силния пол са най-уверени в своята външност и вече са утвърдили най-важните си модни предпочитания. \nДокато станат на 30 години, господата вече са изпробвали три вида лицево окосмяване, четири различни прически и пет модни тренда на обличане. Ако се вярва на предишни проучвания, дамите не отдават прекомерно значение на външния вид на партньора, като за тях най-секси са честността, интелигентността и успехът в службата. \nСпоред данните от анкетата, обхванала 2000 мъже, за най-модни се смятат футболистите на Острова. Това се отнася не само до техните прически и бради, но и до начина им на обличане. От проучването става ясно още, че средностатистическият британец харчи по 310 лири при всяка промяна на външния си вид.     \n \t\n", "date": "2018.05.03", "title": " Най-стилни са мъжете на 30"}
{"url": "http://www.duma.bg/node/166022", "text": "Безплатен празник на семейството, спорта и здравословния начин на живот ще се състои на 12 май. На Голямата поляна в Южния парк от 10 до 17 ч. над 40 клуба ще предоставят възможност на 4000 деца и родители да експериментират с нови преживявания и да изберат любимо занимание за свободното време. \nМалчугани, майки и татковци ще участват в рамките на \"Фамилатлон\" в скачане в чували, надуване на топки и дърпане на въже. Това са само част от изненадите, подготвени от организаторите. Под формата на игри и състезания децата ще научат повече за различните спортове, а родителите ще имат възможност да се запознаят с хората, които предлагат алтернативи за полезно и приятно прекарване на свободното време на подрастващите. \nЗа десета поредна година деца и семейства ще могат да обиколят някои столици, без да напускат София. Играта \"Малката Европа\" е абсолютен фаворит на малки и големи заради възможността малчугани и родители да изследват Южния парк и да намерят скритите на територията му столици на страните членки на ЕС. Участниците в надпреварата ще бъдат посрещнати от доброволци-домакини на столиците, които ще им покажат най-интересното от градовете. Всеки, включил се в състезанието, ще получи личен \"Паспорт на пътешественика\", в който ще може да събере печати от обиколката, а за най-запалените ще и има томбола с атрактивни награди. \nГолямото лятно бутане ще започне в 11 ч. от Площадката с гълъбите. Родители и деца ще бъдат предизвикани да изминат 5000 крачки заедно в парка - в слингове, колички, велосипеди, тротинетки, като всеки бута каквото може. \nСтартът на Голямото велошествие за малки колоездачи от 3 до 6-годишна възраст ще е от 11,30 ч. Всеки участник има шанса да спечели медал и незабравимо преживяване. \nДесетото издание на \"Фамилатлон\" се организира от \"Асоциация родители\" в партньорство със Столичната община и \"Академия за родители\", както и с институционалната подкрепа на Европейската комисия и Европейския парламент.   \n \t\n", "date": "2018.05.03", "title": "Безплатен празник за деца и родители "}
{"url": "http://www.duma.bg/node/166018", "text": "Харизматичната външност на Брад Пит продължава да му отваря врати за най-добрите снимачни площадки в Холивуд. Не така обаче стоят нещата в Малайзия. Властите в страната са забранили реклама с участието на 54-годишната звезда, тъй като смятат, че е прекалено красив за местните хора. А това било нечестно спрямо поне половината от мъжете в мюсюлманската страна, които не могат да се похвалят с неговата лъчезарна усмивка и други качества от външността му на секссимвол. Така Брад Пит вече няма да има възможност да рекламира продукта на японски автомобилен гигант в държава от югоизточната част на Азия.   \n \t\n", "date": "2018.05.03", "title": "Брад Пит е твърде красив за Малайзия"}
{"url": "http://www.duma.bg/node/166020", "text": "Фейсбук става мрежа за самотни сърца. Компанията обяви официално, че отваря възможност за онлайн запознанства. За целта потребителите ще си правят специални профили. Те ще са видими само за хората извън списъка с приятели - и то само тези, които също си търсят половинка. \nОгромното количество лична информация обаче ще помогне на фейсбук да свързва по-ефективно самотните сърца. Социалната мрежа ще даде възможност и за специални събития и групи именно с цел запознанства. Ако попаднете на някоя интересна за вас личност и чувствата са взаимни, комуникацията ще е в отделен канал, а не сред личните съобщения или чатовете. Ще можете да си пишете, но без да си пращате картинки или клипчета. \nТвърди се, че целта е изграждането на дългосрочни връзки. Но анализатори посочват очевидните рискове пред глобалната платформа: онлайн запознанствата не са лесен пазар и грешките при реализацията на този тип функционалности може да наранят сериозно реномето даже на онлайн гигант. \nАкциите на конкурентните сайтове в тази сфера обаче се сринаха веднага след обявяването на новата услуга, предоставяна от фейсбук.     \n \t\n", "date": "2018.05.03", "title": "Фейсбук става мрежа за самотни сърца"}
{"url": "http://www.duma.bg/node/166055", "text": "Европейската комисия предложи пакет от законодателни промени с цел по-добра защита на потребителите. \"Новата сделка за потребителите\", както я наричат в Брюксел, беше представена в представителството на ЕК в София. Предлага се и защита срещу нелоялни и агресивни търговски практики. Например вашето семейство е резервирало ваканция в спа хотел, но когато пристига, се оказва, че е затворен за ремонт. С новия механизъм ще имате право на финансова компенсация. Сега това е възможно в някои страни, но не във всички. Националните органи за защита на потребителите ще разполагат с правомощията да налагат ефективни, пропорционални и възпиращи санкции. За широко разпространени нарушения, които засягат потребителите в няколко държави в ЕС, максималната глоба ще бъде 4% от годишния оборот на търговеца във всяка съответна държава членка. ЕК дава право на страните да въвеждат и по-високи максимални глоби. \nНовият търговски механизъм за потребителите ще реши проблема и с разликите в качеството на стоките. Например една и съща марка кафе съдържа по-малко кофеин и повече захар или замразени рибени хапки съдържат различно количество риба в две различни страни, но продуктите са под един и същи бранд и в една и съща опаковка. ЕК приема това за \"заблуждаващо действие\" от страна на търговеца спрямо потребителите. Причината е, че те смятат, че купуват един и същи продукт, без това да е вярно на практика, което създава необосновани продуктови различия в единния пазар. По този повод в съвместния изследователски център на ЕК, с подкрепата на повече от половината страни членки, тече тестване на такива продукти, като първите резултати ще са ясни до края на годината. Очакванията са новите мерки да влязат в сила от 2020 г. \n    \n \t\n", "date": "2018.05.03", "title": "  Брюксел с нови мерки за защита на потребителите"}
{"url": "http://www.duma.bg/node/166023", "text": "Най-големите конкуренти на карикатуриста Чавдар Николов се оказаха хлапетата. Предизвикани от илюстрациите на художника към книгата \"Котаракът и Дяволът\" с две истории за деца от гения Джеймс Джойс, те рисуваха свои варианти на героите. Изявата им в столичното читалище \"Бъднина\" през миналия уикенд бе акцент във втората акция от поредицата \"РазЛИСТи София!\", осъществявана от издателство \"Лист\" с подкрепата на Столичната община по програма \"Култура\", за която ДУМА писа. \nКакто и в първата акция, актьорът Стефан Милков разигра историята. След това постави задача на хлапетата да нарисуват котарака. Някои смръщиха вежди, защото това не им било любимото занимание. След час и половина четене, смях, игри и рисунки обаче броят на мераклиите да станат художници безапелационно се увеличи. Децата даже измислиха име на писанкото от легендата за построяването на моста над река Лоара при селцето Божанси. В рисунките на 7-годишния Бобо котето се казва Томи, така го нарече и връстникът му Виктор, а третокласничката Владислава кръсти опашаткото Пиетро, информира Елена Кръстева.  \nОт издателството планират да покажат част от произведенията в някоя от бъдещите акции \"РазЛИСТи София!\". Най-скорошната проява е тази събота - 5 май, в Културния дом \"Красно село\". Тогава художничката Капка Кънева, чиито илюстрации я направиха съавторка на Марк Твен за книгата \"Съвет към малките момичета\", ще разкрие как създава произведенията си с ножица и хартия. \n    \n \t\n", "date": "2018.05.03", "title": "Художничката Капка Кънева разкрива как се става съавтор на Марк Твен"}
{"url": "http://www.duma.bg/node/166027", "text": "\"Точка БГ\" представя новия си албум \"Фонтан в дъжда\" на 20 май от 18.30 ч. в столичния клуб \"Студио 5\". Той съдържа 12 нови песни на групата. В записите участват като гост музиканти Венко Поромански (ударни инструменти), Цветина Панайотова (цигулка), Борис Таслев (контрабас), Иво Александров (виолончело), Михаил Йосифов (тромпет) и Любо Цанев (пиано). \"Точка БГ\" е акустичен проект за нови градски песни, основен от Тодор Янкулов, Зорница Попова, Красимир Първанов и Пламен Сивов. Групата има издадени 5 албума. С много концерти в България и чужбина, \"Точка БГ\" популяризира жанра \"изпята поезия\" - съчетание на текстове на съвременни български поети с естествения звук на акустичните китари.   \n \t\n", "date": "2018.05.03", "title": "\"Точка БГ\" с премиера на албума \"Фонтан в дъжда\""}
{"url": "http://www.duma.bg/node/166028", "text": "\"Агресията и насилието в училищата\" e темата за дискусия, която ще представи днес, 3 май, от 12.30 ч. фондация \"Слънчеви пътеки\" в столичното 125 СУ \"Боян Пенев\" пред ученици от пети клас. Лектор и водещ на събитието е психологът Христо Монов. От фондацията благодарят за оказаното съдействие от директорката на училището Венелина Николова, за безрезервната подкрепа от народните представители от ПГ на \"БСП за България\" Ирена Анастасова (бивша директорка на 125 СУ \"Боян Пенев\") и на Димитър Данчев, които ще присъстват на обучението. По време на дискусията ще бъде раздадена тематична книжка за учащите, научи ДУМА от инж. Миглена Китанова, управителка на фондация \"Слънчеви пътеки\".   \n \t\n", "date": "2018.05.03", "title": "Дискусия за агресията и насилието в училище "}
{"url": "http://www.duma.bg/node/166024", "text": "Живопис на Греди Асса и колажи на Елена Филипчева са представени до 14 май на общата им изложба в столичната галерия \"Контраст\" (ул. \"Самуил\" 49) под наслов \"Pollution\". \nPollution е обратната страна на екологията. Приемаме невъзмутимо натрупващите се лоши новини: почвата, въздухът, водата, растенията, животните понасят следствията на човешката намеса. Всяко действие, всяко движение, всяка работа оставя отпадък, боклук, нечистота. Кога ще бъде прехвърлена мярата, отвъд която настъпва антиутопията? Престъпен ли е прагът на необратимите процеси? Надхвърлен ли е пределът, който ще доведе до разпад на екосферата? \nPollution е парадоксално понятие. Наред с обичайните негативни конотации то има и едно малко известно измерение. Животът в познатите ни форми не би бил възможен без Pollution. Според британския биолог Джеймс Лавлок кислородът в атмосферата на земята е резултат от Pollution. Кислородът е токсичен, предизвиква мутации, вероятно е канцерогенен и ограничава дълголетието на организмите, но без него те не биха били живи. \nРомен Гари - автор на първия екологичен роман \"Корените на небето\" (1956), открива надеждата за съхранение на биосферата в общностите, заети с маргинални занимания: художници, отшелници, градинари, изследователи, екоактивисти... \nИзложбата е нашият отговор на тази покана, заявяват авторите. В епохата на трансхуманизма връзката на хората със света става хлабава. Изкуството увеличава зоната на чувствителност и превежда абстрактни научни постановки на езика на сетивата и емоциите. Колажите на Елена Филипчева превръщат еуфорията на консумацията в естетика на разхищението. Греди Асса се вглежда в плодове и зеленчуци и преобръща канона на натюрморта. Плодовете и зеленчуците са иронично кадрирани в жанра на \"официалния портрет\" - жест за компенсиране на вкоренения навик да не забелязваме растенията, известен като plant blindness. \nФренският социолог Бруно Латур е убеден, че екологията докарва до лудост. Единственият лек срещу нея е спешното преосмисляне на прогреса, като се пренастрои посоката му в \"ретрогрес\". Бихме казали: едно спиране върху картината. \nИзкуството изстрелва всекидневния прах от душата. Желаем ли \"Закуската на тревата\" да бъде на асфалта или на бетонна площадка? Изложбата \"Pollution\" е превръщането на вредната емисия в мисия на това, което не виждаме и не усещаме: природата в нашите вътрешни пейзажи. Тя е зов за завръщане на ентусиазма, като сменим нагласите във всекидневието.     \n \t\n", "date": "2018.05.03", "title": "Изкуството изстрелва всекидневния прах от душата"}
{"url": "http://www.duma.bg/node/166026", "text": "Проф. Радж Рагунатан ще представи пред българската публика своята книга \"Ти си умен, успешен, но дали си щастлив?\" на 11 май (петък) от 17.30 ч. в Американския център на Столичната библиотека, пл. \"Славейков\" 4А. Американският професор е преподавател по маркетинг в Училището Маккомбс по бизнес към Университета на Тексас в Остин и води един от най-успешните курсове в платформата за онлайн обучения Coursera. В рамките на своето първо гостуване в България Радж Рагунатан ще води и майсторски клас \"Щастие. Изкуството на щастието в работата\", еднодневен тренинг на 15 май от 10 ч. в Сатиричния театър в София. Книгата му е преведена на 13 езика.  \n    \n \t\n", "date": "2018.05.03", "title": "Проф. Радж Рагунатан гостува за първи път у нас"}
{"url": "http://www.duma.bg/node/166029", "text": "Нов симфоничен оркестър и гост оркестърът от Словакия Жилина симфониета представят една изцяло френска програма на 4 май от 19.30 ч. в зала \"България\". Жорж Бизе и неговата Симфония в до, Габриел Форе и поемата \"Пелеас и Мелизанда\" и Шосон - Поемата за цигулка и оркестър, ще звучат под диригентската палка на маестро Петко Димитров, ще солира словашката цигуларка Лиляна Дуланска. \nПрограмата е посветена на българското председателство на Европейския съюз и е под почетния патронаж на Екатерина Захариева, заместник министър-председател по правосъдната реформа и министър на външните работи.   \n \t\n", "date": "2018.05.03", "title": "Нов симфоничен оркестър и Жилина симфониета с френски концерт"}
{"url": "http://www.duma.bg/node/166030", "text": "Никола Райков, станал популярен с новаторските си приказки-игри, създаде нов тип игрова книга без еквивалент на световния детски пазар. Проектът предизвика огромен интерес в интернет пространството и събра предварителни поръчки за над 500 бройки само в рамките на първите 48 часа. \"Ще продължим с предварителните заявки на нашия сайт prikazka-igra.com до 7 май, посочва   Райков. Надяваме се, че ще се справим и ще успеем да доставим всичко на премиерната дата 9 май, както сме обещали.\" \nНеговата \"Приказка от два свята\" идва в игрова кутия и използва елементи от настолните игри, за да пренесе децата в свят на приключения и откривателство. Освен луксозната книга от 100 страници проектът съдържа \"карта на приключението\" с 10 начални и 10 скрити места. Децата ще могат да записват и променят числа върху самата карта, в зависимост от изборите, които правят, с помощта на изтриваем маркер. Проектът съдържа и кутийка с близо 30 картички с \"магически предмети\", които да се събират и използват в хода на историята. \nНикола Райков е роден на 21 юни 1981 г. в Стара Загора. Завършва информационни технологии в Чикаго, но, разочарован от американския начин на живот и светоглед, след дипломирането се завръща в България. Автор е на първите по рода си приказки-игри \"Голямото приключение на малкото таласъмче\", \"Още по-голямото приключение на малкото таласъмче\" и \"Добросъците\". С тях печели над 10 отличия и номинации, включително и наградата за детска литература \"Константин Константинов\". Електронните издания на книгите му се превеждат от доброволци по цял свят, а наскоро \"Голямото приключение на малкото таласъмче\" бе публикувана и в Латвия.   \n \t\n", "date": "2018.05.03", "title": "Българин създаде първа по рода си игрова книга"}
{"url": "http://www.duma.bg/node/166025", "text": "Изложба живопис на художника Иван Димов ще бъде открита на 10 май от 18 ч. в галерия \"Академия\" в София, ул. \"Шипка\" 1. Тя е посветена на паметта на съпругата му, известната юристка Цветана Каменова, и ще може да се разгледа до 1 юни. \nИван Димов не се нуждае от специално представяне. Той е достатъчно известен като един от най-изтъкнатите художници от своето поколение. Именно поради това всяка негова нова публична проява се следи с особен интерес, отбелязва проф. д. изк. Чавдар Попов. Този път той представя на вниманието на публиката прецизно подбрана колекция от малко познати или непоказвани картини, които дават добра представа за последните тенденции и насоки в живописното му творчество. \nНаред с портретите и фигуралните композиции, които е включил в експозицията, Иван Димов продължава да разработва \"вечната\" тема на своето изкуство - светът на детството и на родното място като извор на вдъхновение и като своеобразен, личностно обагрен микрокосмос, чрез който той общува с \"големия свят\". Авторът разкрива своите носталгии, асоциации и сложни емоционални състояния в една своеобразна \"археология на паметта\". Отломки от миналото, от детството, от спомените и сънищата сякаш плуват в някакво особено имагинерно пластическо пространство, пише изкуствоведът. \nВсичко това \"се излива\" в още по-богати отпреди, нюансирани и прелестни в своята привлекателна колористика цветосъчетания и тонални съзвучия, чрез които художникът изгражда и формите, и пространството на своите странни пластични видения. Тази общодостъпна поетичност на неговия образен свят е еднакво привлекателна и ценена както от специалистите, така и от значително по-широк кръг любители на изобразителното изкуство. Художникът е достигнал до степените на автентичната творческа зрялост и умъдреност. Верен на себе си и заедно с това обновен посвоему, Иван Димов и днес е все така значим със своите неповторими живописни опуси, обобщава проф. Попов. \nИван Димов е роден на 19 февруари 1943 г. в ямболското село Маломир. През 1970 г. завършва ВИИИ \"Николай Павлович\", в класа по илюстрация на проф. Петър Чуклев. Организира много самостоятелни изложби, като първата е в Париж през 1975 г. Следващите са във Виена, Берлин, Варшава, Москва, Люксембург, Хага, София, Бургас, Ямбол, Копривщица и в Швейцария. Представя графика на биеналетата в Краков, Баден-Баден, Любляна, Сао Пауло и Берлин. Участник е в общи художествени изложби и на изложби за съвременно българско изкуство в Германия, САЩ, Холандия, Япония и др. Носител е на национални и международни награди - Националната награда за живопис \"Захари Зограф\" (1979), Международната награда за графика \"Интерграфика\" (1984, Берлин), Националната награда за живопис \"Владимир Димитров-Майстора\" и др. Член е на СБХ. Преподава живопис и изкуствознание в НХА, професор.   \n \t\n", "date": "2018.05.03", "title": "Иван Димов  реди живопис в галерия \"Академия\""}
{"url": "http://www.duma.bg/node/166039", "text": "Преди четири години централноевропейците бяха принудени да обещаят да увеличат възобновяемите енергийни източници и енергийната ефективност, а сега като че отново са губещи, тъй като ЕС се опитва да направи тези стандарти още по-строги. \nБитката е позната. Европейският парламент, притискан от \"по-зелените\" северноевропейски страни, иска да увеличи до 2030 г. значително целите за количеството енергия, която трябва да дойде от възобновяемите енергийни източници. Но по-бедните и често зависими от въглищата държави, много от които са в Централна Европа,  смятат, че вече застрашават икономиките си \nсъгласявайки се със съществуващите цели, и не желаят да продължат. \nЗалозите са огромни, тъй като комисията, парламентът и държавите членки се разминават тази година с пакета за чиста енергия на комисията. \nНо за държави като Полша, България и Румъния, които все още получават значителен дял от своята електроенергия от въглища, промяната на тези цели означава реални икономически разходи. \nОт една страна, има опасения, че ако ЕС не постигне целите си за чиста енергия до 2030 г., блокът няма да изпълни обещанията, които направи в Парижкото споразумение за климата, за да намали своите емисии на парникови газове с 40%. Всичко - от топенето на ледниците до умиращите коралови рифове и повишаващите се атмосферни концентрации на въглероден диоксид - показва, че това не е езотерична загриженост. \n\"Това е труден въпрос не заради реалности, а поради политически проблеми\", каза за \"Политико\" шведският енергиен министър Ибрахим Байлан. \nПрез 2014 г. страните от ЕС постигнаха съгласие относно целите за чиста енергия до 2030 г., като целите за възобновяемите енергийни източници и енергийната ефективност възлязоха на по 27%. Но е все по-ясно, че тези цели няма да направят достатъчно, за да предотвратят покачване на температурите с над 2 градуса по Целзий, каквато е целта от Париж. Миналата година Европейският съвет постигна съгласие леко да увеличи целта за енергийна ефективност до 30%, но остана с 27% за възобновяемите енергийни източници. \nПарламентът обаче е много по-амбициозен, настоявайки за 35% и по двете цели. Аргументът в полза на по-строгите цели е, че  значителните понижения на разходите  за вятърна и слънчева енергия са изместили уравнението в полза на възобновяемите енергийни източници. Това означава, че страните могат да постигнат своите цели много по-безболезнено, отколкото биха били през 2014 г. Неотдавнашен анализ на Еврокомисията установи, че ЕС няма да понася допълнителни разходи, ако избере да увеличи своята цел за възобновяеми източници от 27 на 30%. \n\"Реалността е, че възобновяемите енергийни източници продължават да намаляват разходите си\", каза Байлан. \"Ние сме напълно убедени, че по-високата цел за възобновяемите източници на енергия е не само полезна за околната среда и климата, но и за икономиката. Но има държави, които не са съгласни с това.\" \nШведският министър заяви, че в страната му също имало силна съпротива през 80-те години, когато правителството започна да се отдръпва от петрола в отоплителния сектор. \"Но опитът показва,  че сме създали повече работни места и икономиката е нараснала\"  каза той. Според него страните от Централна Европа ще имат подобни ползи, ако поемат по-амбициозна цел. \nШвеция, Португалия и Люксембург подкрепят 35-процентната цел за възобновяема енергия, докато Франция, Германия и Австрия биха могли да постигнат съгласие по 30 на сто. \nВсе още има съпротива от страна на държавите от Централна и Югоизточна Европа, които искат да се придържат към сегашното договорено ниво от 27 процента. Освен Полша и Румъния \"клубът на 27-те процента\" включва страни като Хърватия, Словакия, Чехия и Словения, както и Финландия. Обаче някои в региона започват да променят позицията си. Литва сега подкрепя 30-процентната цел за възобновяема енергия, въпреки че преди това тя подкрепи 27%. \nОт българското председателство на съвета ще зависи да се опита да подреди нещата преди края на мандата си през юни. \nНо има и значителна промяна в това какво ще означава крайният процент. За разлика от зелената цел за 2020 г. целта за 2030 г. за възобновяемата енергия ще бъде задължителна само на ниво ЕС и няма да включва обвързващи национални цели. Това означава, че ЕС трябва да гарантира, че колективно ще изпълни своите амбиции. \nПолският зам.-министър на енергетиката Михал Куртика заяви, че преди да се ангажира с по-високи показатели, блокът трябва да бъде сигурен, че може да се справи. \"Трябва да помислим, когато оценяваме нашата цел ... за способността на ЕС да изпълнява\", каза Куртика пред \"Политико\". \"Легитимността на ЕС може да бъде застрашена.\" \nРазделянето между страните ще стане все по-видимо през следващите няколко седмици, тъй като съветът и Европарламентът се опитват да приключат три ключови документа от пакета за чиста енергия. \n\"Ще бъдем много ангажирани - това е моментът, който е от решаващо значение за възобновяемите енергийни източници и енергийната ефективност\", каза Куртика. \nРезултатите от тези разговори ще подкрепят и посланието на блока за чиста енергия на конференцията COP24 за климата през декември в Катовице, Полша. Това създава известна трудност за Полша, която категорично се противопоставя на по-високите цели за чиста енергия в усилията си да защити мощната си въгледобивна промишленост, тъй като ще трябва да играе ролята на безпристрастен домакин в Катовице. \n\"Трябва да балансираме конкурентоспособността си, от една страна, с нашите ангажименти за COP\", каза Куртика. \"Страните, които ще дойдат в Катовице, ще гледат на ЕС не само в светлината на нашата програма за 2030 г., но и по отношение на намаляването на емисиите ни през 2017 и 2018 г.\" \nГоворейки след края на неформалния енергиен съвет в София, комисарят по енергетиката и климата Мигел Ариас Каниете заяви, че \"има чувство за движение към по-високи стойности от 27\",  но че \"ще е трудно\" да сключи сделка От българското председателство на съвета ще зависи да се опита да договори тези цели преди края на мандата си през юни. България трябва да бъде неутрален преговарящ от името на своите колеги от ЕС, но също така е в трудна ситуация, тъй като получава 40% от енергията си от въглища и около 35% от ядрена енергетика. България подготви интензивен набор от преговори през следващия месец. \nПредседателството ще се бори и с дискусиите за енергийната ефективност. Съветът гласува в полза на 30-процентната цел за енергийна ефективност до 2030 г., без да уточнява дали тя следва да бъде задължителна на равнище ЕС или не. Парламентът иска задължителна минимална цел от 35 процента. \nТези видове вътрешни вътрешни битки в ЕС често завършват с компромис, който оставя всички в някаква степен недоволни. \n\"Очевидно ще постигнем компромис\", каза Байлан. \"Няма да е такъв, какъвто бихме искали, но се надяваме, че ще завършим с по-амбициозни цели, отколкото днес.\"      \n \t\n", "date": "2018.05.03", "title": "EС навлиза в тежка битка за енергийната ефективност  "}
{"url": "http://www.duma.bg/node/166041", "text": "Президентът на Италия Серджо Матарела изключи възможността да се проведат предсрочни избори през юни. Вместо това той предпочита ново правителство, което да прокара бюджета за 2019 г. \nИнформацията съобщи източник от президентския дворец, цитиран от Ройтерс. \nВ понеделник лидерът на Движение \"Пет звезди\" призова за организиране на предсрочни избори през следващия месец, отбелязвайки, че усилията за формиране на коалиция след вота на 4 март са се провалили. \nНа изборите преди два месеца воденият от \"Северна Лига\" десноцентристки алианс събра най-много места, а \"Пет звезди\" е партията с най-много гласове. Демократическата партия свърши на трето място. \nДо момента се проведоха четири кръга консултации, два с президента и два с парламентарни лидери, но не беше постигнат консенсус за ново правителство. \nБюджетът трябва да бъде внесен в парламента през октомври и до края на годината да бъде прокаран.     \n \t\n", "date": "2018.05.03", "title": "Президентът на Италия не иска нови избори"}
{"url": "http://www.duma.bg/node/166040", "text": "Според Държавния департамент на САЩ Албания остава лидер в прането на пари. В доклада за 2017 г. се посочва, че Албания все още е изложена на значителен риск от престъпления, свързани с пране на пари, корупция и слаби институции, отбелязва скопското електронно издание „Локално“. \nНезаконният трафик на наркотици, укриването на данъци, контрабандата и трафикът на хора се споменават като основни източници на „мръсни пари\". \n„Строителството, особено в крайбрежните райони, бизнес проектите и хазартът, са най-популярните методи за пране на пари в Албания\", се казва в доклада на външнополитическото ведомство във Вашингтон. \nВ текста се заключава, че албанските институции не са ефективни в борбата срещу прането на пари, което дава възможност за лесно извършване на подобен тип престъпления. В тази връзка Държавният департамент на САЩ призовава официална Тирана да положи повече усилия за справяне с престъпленията, свързани с пране на пари, и за отнемане на незаконно придобитото имущество. \nКоментирайки доклада, „Движение за социалистическа интеграция“, третата по сила партия в Албания, стигна до заключението, че след разпространяването на документа „албанският премиер е мъртъв“. \n„Америка казва. Премиерът превърна страната в гигантска машина за изпиране на пари от престъпления. Премиерът е затънал до гуша в организирана престъпност, която почерня Албания като страна, където престъпността е обхванала политическата власт, правителството и икономиката“, заяви Петрит Васили, вицепредседател на партията, добавяйки, че времето на Еди Рама е изтекло.     \n \t\n", "date": "2018.05.03", "title": " САЩ: Албания остава мафиотска държава"}
{"url": "http://www.duma.bg/node/166042", "text": "Гръцкият външен министър Никос Кодзиас предупреди Турция, че може да загуби война в Егейско море, подчертавайки, че \"Гърция не е Африн\", съобщават гръцки медии. \nВ интервю за местната телевизия \"Скай\" Кодзиас коментира, че Анкара е разбрала, че цената на конфликт в Егейско море може би е твърде висока. \n\"Гърция не е Африн и (Турция) осъзнава, че не само ще бъде скъпо, но и че би могла да загуби\", заяви той, имайки предвид продължаващата военна намеса на Турция в северозападната част на Сирия. \nТой също така разкрил, че двете съюзнички от НАТО са били близо до конфликт през февруари, когато катер на турската брегова охрана блъсна гръцки патрулен кораб край островите Имия в Егейско море (в Турция ги наричат Кардак). \n\"Това не е същата Турция, с която сме разменяли войници, които пресякоха и бяха арестувани. Имам цяла папка (с такива случаи) на бюрото ми\", посочи Кодзиас, запитан да коментира въпроса за двамата гръцки военнослужещи, които са държани от два месеца в турски затвор заради преминаването по невнимание на територията на Турция.     \n \t\n", "date": "2018.05.03", "title": " Атина към Анкара: Тук не е Африн"}
{"url": "http://www.duma.bg/node/166043", "text": "Лидерът на Северна Корея Ким Чен Ун се е съгласил да се срещне с президента на САЩ Доналд Тръмп на граничния пункт Панминджон между КНДР и Южна Корея, предаде Си Ен Ен. Севернокорейският лидер бил убеден да се срещне с Тръмп в Панминджон от президента на Република Корея Мун Чже Ин. \nАмериканският президент Доналд Тръмп заяви във вторник, че мястото и времето на историческата му среща със севернокорейския лидер Ким Чен Ун ще бъдат обявени в следващите дни. \n\"Организираме срещата точно в този момент и мисля, че мястото и датата ще бъдат обявени в следващите два дни\", обяви Тръмп в Овалния кабинет в Белия дом. \nВчера външният министър на Китай пристигна в Пхенян. Това е най-високото китайско официално посещение в Северна Корея през годините, в които Пекин се опитва да поправи отношенията си със своя съсед по ядрено оръжие. \nДвудневното посещение на Ван И предшества очакваната с голямо вълнение среща между Ким Чен Ун и Доналд Тръмп. \nВан И, който ще се срещне със севернокорейския външен министър Ри Йонг Хо, беше посрещнат от заместник-министъра на външните работи Ри Кил Сонг и от други служители на летището в Пхенян. \nДвамата дипломати се срещнаха в Пекин миналия месец, дни след посещението на Ким Чен Ун в Китай за разговор с президента Си Дзинпин. \nТова е първото пътуване на Ким зад граница, откакто завзема властта през 2011 г. и е признак на дипломатическо размразяване. \nВан И е първият китайски външен министър, който посещава Севера от 2007 г. насам, което очертава трудностите в проправянето на път между съюзниците през годините.     \n \t\n", "date": "2018.05.03", "title": " Ким Чен Ун се среща с Тръмп на границата с Южна Корея"}
{"url": "http://www.duma.bg/node/166044", "text": "Съединените щати остават държавата с най-големия военен бюджет, през 2017-та техният дял във военните разходи на света бе 35 процента. \nТова гласи годишният доклад на Стокхолмския международен институт за изследване на мира (SIPRI), публикуван вчера и цитиран от РИА \"Новости\". \nКитай е втори сред 15-те държави с най-големи военни разходи, неговият дял в глобалния военен бюджет е 13 процента. На трето място се нареди Саудитска Арабия с 4 процента, изпреварвайки с едно място Русия, чийто дял е 3,8 процента. Пета е Индия с 3,7 на сто. Общият пък дял на тази петорка е 60% от световните разходи за армиите и въоръженията. \nОт споменатите 15 държави четири са от Западна Европа - Франция е шеста, Великобритания седма, Германия девета и Италия 12-та. Делът на тази четворка представлява 10 процента. През 2008 г. той бе 15 процента.  \nПо данни на СИПРИ военните разходи на Русия са намалели за пръв път от 1998-та - с 20 процента. Те са 66,3 млрд. долара. Ако през 2016-та руският военен бюджет бе 5,5% от БВП на станата, през 2017 г. той вече е 4,3 процента. Наред с това СИПРИ отбелязва, че военните разходи от БВП на страната остават сериозни, ако се сравняват с всяка друга европейска държава след 2011 година. \nВ доклада се отбелязва, че през 2017 г. е регистриран ръст на военните разходи в страните от Централна Европа (с 12%) и Западна Европа (с 1,7%). Общите военни разходи на 29-те страни от НАТО през 2017-та бе 900 млрд. долара, или 52% от дела на военните разходи в света.  \nСИПРИ посочва, че продължава ръстът на военните разходи в страните от Азия и Океания, което е характерно за последните 25 години. Значителни са военните разходи на Китай, които през 2017-та са нараснали с 5,6 процента (228 млрд. долара). Според института делът на региона в глобалните военни разходи се е увеличил от 5,8% през 2008-а до 13% през 2017 година. \n\"Напрежението между Китай и много негови съседи продължава да стимулира ръста на военните разходи в Азия\", изтъкна изследователят от СИПРИ Саймън Веземан.  \nМиналата година военните разходи на страните от Близкия изток са нараснали с 6,2%  в сравнение с предходната година. Лидер е Саудитска Арабия (9,2-процентен ръст на разходите). Въпреки ниските цени на нефта аналитиците отбелязват ръст на военните разходи в Иран и Ирак. \nОбщо за 2017 световните разходи за военни цели са нараснали с 1,7 трилиона долара, което е покачване с 1,1 процента. \nВ СИПРИ уточниха, че под военни разходи се имат предвид държавните разходи за военни сили и мероприятия, включително заплати, различни плащания, експлоатационни разходи, закупуване на оръжия и оборудване, военно строителство, научни изследвания и разработки, административни разходи и други. \nСтокхолмският международния институт за изследване на мира в шведската столица бе основан през 1966 година. СИПРИ е независим аналитичен център, изследващ конфликтите, въоръженията, както и контролът над оръжията и разоръжаването.  \n\"Амбицията за високи глобални военни разходи е източник на несигурност. Това подкопава търсенето на мирни решения за конфликтите\", заяви президентът на института Ян Елиасон.   \n    \n \t\n", "date": "2018.05.03", "title": "Съединените щати остават най-милитаризираната държава  "}
{"url": "http://www.duma.bg/node/166063", "text": "Институтът за етнология и фолклористика с Eтнографски музей към БАН започва кампания за набиране на предмети от времето на социализма, които ще включи в експозиции. От института призовават всички, които имат вещи от посочения период като дрехи, опаковки от шоколади, партийни книжки, играчки, сервизи или друг тип, да ги предоставят за \"нов живот\". \nОрганизаторите уточняват, че всичко ще става под формата на дарения и подчертават, че ще се поддържа личен контакт с всеки дарител. Ремонтът на експозиционните зали на Националния етнографски музей е почти готов, с което се отварят нови възможности за изложби, подчертават от институцията.   \n \t\n", "date": "2018.05.03", "title": "Етнографският музей събира предмети от времето на социализма"}
{"url": "http://www.duma.bg/node/166064", "text": "Всеки трети млад шофьор на пътя е нарушител, показват данните от кампанията \"Най-добър млад шофьор на България\". Това съобщи вчера Ивайло Търпанов от Съюза на българските автомобилисти. Той обясни, че на 20 от всеки 60 млади шофьори имат регистрирани нарушения. \"Говорим и за наказателни постановления, и за издадени фишове, като някои от тях не са заплатени. Някои от тях не са влезли и в сила все още. Едно момче в рамките на 10 дни от този април има две нарушения. Едното е електронен фиш, другото е издадено наказателно постановление. Имаме участници, които дори преди да вземат книжка, имат нарушения\", обясни представителят на СБА. \nВторият кръг на кампанията \"Най-добър млад шофьор на България\" ще се проведе на 12 май от СБА и \"Пътна полиция\". \n    \n \t\n", "date": "2018.05.03", "title": "Всеки трети млад шофьор у нас е нарушител"}
{"url": "http://www.duma.bg/node/166065", "text": "14 неправителствени организации отправиха над 75 страници критики към предлагания нов Закон за движение по пътищата, който пък е 98 страници. Това обяви на пресконференция вчера Богдан Милчев от Института за пътна безопасност. Организациите представиха опасенията си от заплахите за пътната безопасност, произтичащи от проектите на Закона за движение по пътищата, Закона за пътните превозни средства и Закона за водачите на моторни превозни средства, които ще заменят сега действащия Закон за движение по пътищата. Според тях трите нови закона всъщност са просто механично разделяне на досегашния. \nОчакванията правителството да представи нов модел на пътната безопасност не се оправдаха, заяви Милчев, който е бивш шеф на столичната пътна полиция. \"Не е предвидена реформа в административното производство за нарушенията на пътя. Пътната безопасност се управлява с импровизации. От 10 г. в МС не е внасян доклад за пътната безопасност, което вътрешният министър трябва да прави ежегодно. Управлението на пътната безопасност става чрез медиите, когато съобщят за пътен инцидент, и това води до събиране на отговорните министри при премиера, при което обявяват война на войната по пътищата\", отбеляза експертът. \nОрганизациите атакуват заложената отмяна на правилото дясностоящият да е с предимство в кръгово движение; задължителните вериги на всички автомобили от 15 ноември до 1 март и др. Новите закони не са съобразени и със становището на ООН за минималната скорост от 40 км/ч - в проектите е 30 км/ч. \nОрганизациите ще изложат исканията си и пред президента. \n    \n \t\n", "date": "2018.05.03", "title": "14 организации атакуват новия Закон за движение по пътищата"}
{"url": "http://www.duma.bg/node/166067", "text": "Държавата ще даде 2 млн. лева на частни училища и детски градини. Допълнителният трансфер към общините бе одобрен вчера от правителството. Парите ще са и за стипендии на учениците в частните школа. \nВъзможността държавата да финансира и частното обучение е предвидена в Закона за предучилищното и училищното образование. Едва шест градини и девет училища от шест общини заявиха желание за финансиране. Липсата на интерес се дължеше основно на изискването учебните заведения да приемат поне 20% от учениците си без такса за обучение. Това обаче ще доведе само до загуби за училищата. Затова само няколко от тях - не много известни и от по-малки населени места, решиха да кандидатстват за държавната субсидия.  \nСега за финансирането им се отпускат малко над 1,8 млн. лева. Останалите 283 000 лева са за стипендии на ученици след завършено основно образование и от втория учебен срок. Средствата са разпределени за децата от 46 частни училища в 10 общини.  \nПравителството прие вчера и плана с мерки за намаляване дела на преждевременно напусналите образователната система за периода 2018-2020 г. Една от основните мерки е 4-годишните да тръгнат задължително на предучилищна подготовка до 2020 г., като тогава се очаква те да бъдат обхванати на 90%. В момента обаче в София общината не е осигурила достатъчно места за децата от тази възрастова група.  \nЗа да се осигури равен достъп до образование на деца от социално слаби и уязвими групи, е предвидено всяка година да се предоставят по 11,5 млн. лева за еднократна помощ за първокласници. Предвижда се също така да се помогне на 19 000 деца със специални образователни потребности с мерките за приобщаващо образование. \nВ резултат на изпълнение на дейностите, заложени в плана, се очаква делът на преждевременно напусналите образователната система до 2020 г. да спадне под 11% при 12,5% през 2012 г.  \n    \n \t\n", "date": "2018.05.03", "title": "Държавата дава 2 млн. лева на частните училища  "}
{"url": "http://www.duma.bg/node/166069", "text": "След бурни скандали, обвинения и остри междуличностни нападки, продължили близо 3 часа,  мнозинството отхвърли искането на БСП за отстраняване на Емил Христов от ГЕРБ като зам.-председател на НС. \"За\" бяха 71 депутати от левицата. Против се обявиха 118 народни представители от ГЕРБ, ОП и \"Воля\", а ДПС не участва в гласуването. \nПри излагането на мотивите за оставката   секретарят на ПГ \"БСП за България\" Филип Попов оприличи Христов с Пилат Понтийски, защото си \"изми ръцете\" с охраната на парламента. Той го обвини и в избирателно спазване на правилника на НС, защото не пусна хората с увреждания, но не спря арогантно поведение и език на омраза, които депутатът от ГЕРБ Спас Гърневски демонстрира срещу БСП в изказване ден по-късно. Атакистът проф. Станислав Станилов видя самоунижение в поведението на депутатите. В отговор Попов му отговори, че самоунижението идва от унижението на хората с увреждания. Станилов се сети за реплика от първомайския протест на социалистите, където съпартийците му били наречени \"псевдопатриоти\", а той бил честен човек. После скочи на Корнелия Нинова. Повдига ми се, като ви гледам, почти се разплака Станилов. \nОт ДПС обявиха, че няма да участват в гласуването макар да осъждат поведението на Емил Христов. Халил Латифов заяви, че ГЕРБ имали двоен стандарт, защото не отстранили Красимир Велчев от ГЕРБ като председател на комисията по вероизповеданията заради ксенофобски изказвания, а после гласували оставката на Валери Жаблянов от БСП като зам.-председател на парламента заради изказването, че Народният съд е необходим и неизбежен. \nЗам.-председателят на ПГ \"БСП за България\" Антон Кутев настоя, че оставката на Христов е необходима. Според него ГЕРБ не само, че трябвало да пуснат майките на деца с увреждания в парламента, но и да разговарят с тях, да чуят исканията им и да разрешат проблемите им. Тъй като това не станало, социалистите скоро ще искат оставката и на ресорния министър Бисер Петков. Когато правиш грешка, трябва да си поемаш отговорността, призова Кутев. \nПод предлог, че името му е споменато от опозицията, Спас Гърневски от ГЕРБ се опита да отклони дебатите и задълба в Лукановата зима, комунистическата номенклатура и миналото на Нинова. Парламентарният шеф Цвета Караянчева го смъмри, но не му отне думата. От БСП предупредиха, че искането на оставки на ръководството на НС ще стане перманентно заради начина на водене. \nПавел Шопов от ОП обвини ГЕРБ в \"политологическа\" грешка, защото \"човек с голям авторитет като Цецка Цачева\" не влязъл в НС. Параолимпиецът и депутат от левицата Михаил Христов обвини управляващите, че за всички други имало пари, но не и за хората с увреждания.     \n \t\n", "date": "2018.05.03", "title": " След бурни скандали Емил Христов остана зам.-председател на НС"}
{"url": "http://www.duma.bg/node/166066", "text": "От една до 10 години затвор да е наказанието за кражба на автомобили, предлага Министерството на правосъдието с промени в Наказателния кодекс. Измененията са публикувани за публично обсъждане на сайта на министерството. \nВ действащата разпоредба, приета през 1997 г., пише, че се наказва всеки, който \"противозаконно отнеме чуждо моторно превозно средство от владението на другиго без негово съгласие с намерение да го ползува\". От МВР твърдят, че този текст им пречи заради заложената в него специална цел - \"с намерение да го ползува\". Така автокрадците масово се отървавали без наказание зарди оправданието, че не са искали да ползват автомобила, а са влезли в него, за да се скрият от дъжда, да се стоплят и т.н. Управляващите предлагат да отпадне и предвидената възможност за налагане на глоба при противозаконно проникване в чужд автомобил. Това е мотивирано с високата степен на обществена опасност на тези престъпления, както и от факта, че много често отнетият автомобил се използва при извършването на други престъпления. \nПри \"неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или за да се предотврати ситуация, при която наказателното производство би могло да бъде сериозно възпрепятствано\", близките на задържан може да бъдат уведомени за ареста със закъснение до 48 часа, гласи друга подготвяна промяна. \nС промените се предвижда още пpякaтa или кocвeнa oблaгa, пpидoбитa oт пpecтъплeниe, дa ce oтнeмa в пoлзa нa дъpжaвaтa, aкo нe пoдлeжи нa вpъщaнe или възcтaнoвявaнe. Когaтo тя липcвa или e oтчyждeнa, дa ce пpиcъждa нeйнaтa paвнocтoйнocт, предвиждат новите текстове в НК.   \n \t\n", "date": "2018.05.03", "title": "Предлагат до 10 години затвор за кражба на автомобил"}
{"url": "http://www.duma.bg/node/166068", "text": "В социалните мрежи новината за срещата в парламента накара майка на дете с увреждания и един от организаторите на протестите Ина Маринова да изрази надежда, че този път ще последва нещо добро. Тя обяви в социалната мрежа, че най-сетне се е осъществила срещата по покана на БСП, която не успя да се проведе заради \"агитационната\" фланелка на протестиращите. За първи път усещаме, че може би нещо добро ще се случи този път, отбелязва тя, като отчита, че и Цветан Цветанов се е появил. \n\"Току-що в следобедната емисия новини чух и как г-н Христов твърди от трибуната на Народното събрание, че НИЕ сме употребени!!! Г-н Христов, много, ама представа си нямате колко много ни е гот, че ни употребиха и знаете ли защо? Защото едва сега, 3 години и 6 протеста по-късно, видяхме желание и воля за промяна, дори от вашия лидер г-н Цветанов. Защо сега, защо ви отне толкова време да се събудите от зимния си сън? Защо 6 протеста и чак сега сълзите на Борисов? Защо чак сега ГЕРБ научава за нас, за проблемите на хората? Употребени ли?\", ядоса се тя на гербаджията Емил Христов. Маринова твърди, че иска все така да я \"употребяват\", след като вече има срок от 10 дни  за нова среща и обещани реални действия. \n\"От една година един човек беше зад нас и с нас и не се отказа нито за миг от това да бъде нашият глас там,  където иначе не биха ни допуснали. Благодарим ви, г-н Антон Кутев. Благодарим ви, че ни \"употребихте\", и ви молим да продължите, защото вие сте \"виновникът\" да отбележим успех. Благодарим и на г-жа Корнелия Нинова, защото пък тя изпълни това, което ни обеща само преди седмица, че застана пред нас дори и там - навън! Чистата истина, уважаеми родители на деца и лица с увреждания, е,  че ако не бяха БСП вече цяла година, днес щяхме да мислим и за 8-ми, и за 10-ти протест и въпреки тях да си тънем в ужасията\", завършва майката.     \n \t\n", "date": "2018.05.03", "title": "Ина Маринова: Може би нещо добро ще се случи"}
{"url": "http://www.duma.bg/node/166085", "text": "Не сме готови за еврозоната, но и еврозоната не е готова за България. Това заяви главният икономист на Българската банка за развитие (ББР) и бивш министър на финансите Илия Лингорски. Той каза, че България е все още доста далеч, може би с години, от евентуално присъединяване към еврозоната. \nНеговото мнение е напълно различно от това на финансовия министър Владислав Горанов, който миналата седмица заяви, че България изпълнява всички критерии за приемане в еврозоната. Въпреки това стана известно, че кандидатстването за т. нар. чакалня на еврозоната се отлага с година. Според Лингорски \n, че България е пред въвеждане на еврото или присъединяване към еврозоната, а даже напротив.   \n \t\n", "date": "2018.05.03", "title": "ББР: Не сме готови за еврозоната   "}
{"url": "http://www.duma.bg/node/166070", "text": "Майки на деца с увреждания разплакаха вчера депутати и журналисти с разкази за проблемите и съдбите си. Те дойдоха в парламента, този път без тениски \"Системата ни убива\", по покана на ПГ \"БСП за България\", за да изложат исканията си и предложения за законодателни промени за хората с увреждания. В разговора участваха лидерът на БСП Корнелия Нинова, председателят на ПГ на ГЕРБ Цветан Цветанов и народни представители. На срещата бе и зам.-председателят на НС Емил Христов, по чиято оставка в същия момент течаха дебати в пленарната зала. Припомняме, че искането за отстраняването му е отказът му на 18 април в НС да бъдат допуснати протестиращи родители на деца с увреждания. Пречка за достъпа се оказаха черните им фланелки с надпис \"Системата ни убива\". \nС огорчение майките заявиха, че сегашната нормативна уредба е остаряла. Те искат премахването на ТЕЛК и настояха за разширена здравна епикриза от определени здравни заведения, в които лекарите могат да кажат какъв е крайният дефицит на човека. Те предлагат да се изработи механизъм за предоставяне на подкрепа за хората с увреждания, които съобразно възрастта, статуса и желанието си искат да се развиват и работят. \"Онова, от което имат нужда, е лична помощ и технически средства. Трябва да се разширят правомощията на Агенцията на хората с увреждания. Цялата материя за тях да бъде извадена от Агенцията по социално подпомагане и да отиде към нея, като междувременно да се гарантира достъпност до цялата публична среда\", заяви  Капка Панайотова, представител на \"Център за независим живот\". \nИсторията на Валентина Христова, майка на 16-годишно момиче с ментално увреждане, потресе присъстващите. \"Никога не съм ходила на работа. Мога да дам много на държавата си, но няма как. Аз съм непълноценна майка на по-малкото си дете и непълноценна съпруга. Когато дъщеря ми навърши 18 години, ще стане страшно. Още отсега подреждам живота си за този момент. Моля се само да надживея детето си, за да не остане то само и незащитено\", разплака се майката. \n\"Чух най-страшното изречение в живота си,  майка да иска рожбата й да умре преди нея. Ангажирам се оттук нататък до края на живота си децата с увреждания и вие, техните родители, да живеете пълноценно\", заяви през сълзи Корнелия Нинова.  \n\"Времето ще покаже, дали на срещата с представителите на хората с увреждания се е говорело политически коректно за национален консенсус и политическа воля и ще има ли резултат. Тези хора не искат кърпене на парче и повече пари от бюджета, а промяна в системата, която налива пари, но те не стигат до тях\", подчерта Нинова след срещата. Тя уточни, че искането за промяна на ТЕЛК е в посока на това да се преценяват възможностите за работа, а не само уврежданията на човека. \"Те искат да работят и да бъдат активни хора в обществото. Да има втората част за това какво могат, а не само какво не могат\", допълни лидерът на левицата. Тя уточни, че средствата отиват в структури, които затварят все повече, вместо да интегрират и да помагат на хората с увреждания да излязат на трудовия пазар. Пари в системата има, но политиците трябва да си свършат работата, за да не се чуват повече такива страшни изречения от български майки\", призова Нинова.    \n\"Срещата нямаше да се случи, ако не беше скандалът с Емил Христов. По някаква причини на нея присъстваха и колегите от ГЕРБ. Хубаво е, че управляващите най-накрая разбраха, че хората с увреждания не искат само пари. Те поеха един куп ангажименти. Да видим докъде ще стигнат. Същите искания имаше преди година, имало ги е и преди 6-7 години. Бюджетите трябва да се увеличават, но има механизми, които могат да се направят сега, в близките няколко месеца, и промяната да бъде  усетена от тях\", заяви зам.-председателят на ПГ \"БСП за България\" Антон Кутев. Той добави, че хората с увреждания искат системата да бъде направена, така че да бъде рационална. Кутев изрази надежда, че след като от ГЕРБ са чули гласа на майките, промените ще се случат и припомни, че вече година говори за реформа със социалния министър Бисер Петков. Лидерът на БСП Корнелия Нинова търси контакт с двете самотни майки, които бяха на митинга-протест на БСП срещу бедността на 1 май, заедно с бебетата си и изплакаха мъката си при живото излъчване в ефира на Канал 3. \nЕдната жена се разчувства, докато разказваше как едва свързва двата края по време на майчинството. Жената ползва бебешка количка трета употреба. Тя разказа колко трудно е да се справя и добави, че много иска всеки, който гледа бебето си, да изживява само хубави емоции. Приятелката й пък гневно се обърна към премиера Бойко Борисов дали той би успял да оцелее с 510 лв., да гледа две деца и да плаща квартира. \nСкъпи приятели, моля за вашето съдействие да се свържа с двете самотни майки, написа Нинова на страницата си във фейсбук. Тя пусна видеото на двете жени с призив, който има желание, да помогне.     \n \t\n", "date": "2018.05.03", "title": " Майки на деца с увреждания разплакаха депутати и журналисти  "}
{"url": "http://www.duma.bg/node/166032", "text": "СВЕТОВЕН ДЕН НА СВОБОДАТА НА ПЕЧАТА. Чества се от 1992 г. по инициатива на ЮНЕСКО, утвърдена с решение 48/432 на Общото събрание на ООН от 20 декември 1993 г. В България се отбелязва от 1994 г.  1469 - РАЖДА СЕ НИКОЛО МАКИАВЕЛИ, ИТАЛИАНСКИ ПОЛИТИЧЕСКИ МИСЛИТЕЛ, ИСТОРИК, ПИСАТЕЛ И ПОЕТ (УМИРА 1527 Г.). Смятан за родоначалник на идеята за модерната държава и модерния владетел. Истинската цел на \"новия господар\" според него трябва да бъде не частният или личен интерес, а \"общото благо\". 1859 - ОТКРИТА Е БОЛГРАДСКАТА ГИМНАЗИЯ. На тази дата тържествено е осветено в Болград, Бесарабия (дн. Украйна), Българско централно училище \"Св. св. Кирил и Методий\" (Болградска гимназия) - първото българско средно общообразователно училище (дн. \"Г. С. Раковски\"). През 1858 г. княз Никола Богориди подписва хрисовул за създаването му. На 3 май 1859 г. са приети първите ученици. Учебните занятия започват през есента на същата година. Гимназията се ръководи от първия временен директор Сава Радулов от Панагюрище. 1891 - В ТЪРНОВО СЕ ПРОВЕЖДА ПЪРВАТА СОЦИАЛИСТИЧЕСКА СБИРКА В БЪЛГАРИЯ. Продължава до 5 май. Ръководител на събранието е Димитър Благоев. То предшества провеждането на учредителен конгрес на Българската социалдемократическа партия на 2 август 1891 г. на връх Бузлуджа в Стара планина. Благоев и Никола Габровски изработват проектите за програмата и устава на БСДП. През 1975 г. във Велико Търново тържествено е открит паметник на двамата (на снимката). 1936 - В ПЛОВДИВ СЕ РАЖДА АСЕН КИСИМОВ, АКТЬОР И ПЕВЕЦ (УМИРА 2005 Г.). Известен като Бате Асен. Има над 120 роли в театъра и повече от 35 в киното. Над 40 години води \"Час на слушателя\" по програма \"Христо Ботев\" на БНР. Известен с ролите си във филмите \"Осъдени души\", \"Рицарят на бялата дама\", \"Дядо Йоцо гледа\" и др., както и с изпълнението си на детските песни \"Тече, всичко тече\", \"Зайченцето бяло\" и др. 1937 - МАРГАРЕТ МИЧЪЛ ПЕЧЕЛИ ПУЛИЦЪР ЗА КНИГАТА СИ \"ОТНЕСЕНИ ОТ ВИХЪРА\". Авторката на смятания за най-голям бестселър на всички времена е родена през 1900 г. в Атланта, САЩ. Предците на семейството й са подобни на тези на семейство О'Хара от \"Отнесени от вихъра\". Скарлет и Рет Бътлър и до днес са едни от най-популярните герои в литературата и киното. Маргарет Мичъл умира на 49 години, след като е блъсната от бързо каращо такси на няколко пресечки от дома си. 1987 - УМИРА ДАЛИДА, ИЗПЪЛНИТЕЛКА НА ФРЕНСКОЕЗИЧНИ ПЕСНИ. Истинското й име е Йоланда Джилиоти. Родена е през 1933 г. в Кайро в семейство от италиански произход. Изнася концерти в най-големите зали в света, пее в дуети с Шарл Азнавур и Ален Делон. В началото на 80-те години на миналия век продадените нейни албуми наброяват десетки милиони.   \n \t\n", "date": "2018.05.03", "title": "Датата"}
{"url": "http://www.duma.bg/node/166072", "text": "Първите части на така наречената Бронзова къща, която трябва да се издигне на мястото на мавзолея в София, най-накрая бяха разположени на площадката. Това става с няколко месеца закъснение. Съоръжението бе представено от автора му Пламен Деянов като подарък на България от Австрия за председателството на Съвета на ЕС, което двете страни ще си поделят през тази година. Европредседателството ни обаче е към края си, а едва от ден има индикации, че спорната къща ще се появи. Първите елементи от нея днес ще бъдат огледани от кмета Йорданка Фандъкова и австрийския президент Александър ван дер Белен. Няма яснота обаче кога ще е готова цялата модернистична инсталация и дали изобщо останалите части са пристигнали у нас. Преди около две седмици самият Деянов заяви, че при добро стечение на обстоятелствата откриването трябва да стане в края на май или началото на юни.  \n\"За всички стана ясно, че тази къща не е свързана с нашето председателство, защото то изтича, а нея я няма\", заяви за ДУМА Милка Христова, общински съветник от БСП. Тя припомни, че в началото на годината управляващите в СОС гласуваха да бъдат изразходвани 100 000 лева за строително-монтажни работи, включително и за укрепване на пространството над подземните галерии на бившия мавзолей. \"Предупреждавахме за конструктивни проблеми, оказахме се прави. Гласувахме едни пари, като излъгахме гражданите, че ще се използват за ремонт на подземията и за създаване на галерия, а отидоха за един постамент\", категорична бе Христова. Тя попита и защо на българската страна не й бе предложено да изложи свое произведение във Виена, за да има реципрочност в жестовете.  \nДУМА припомня, че разходите по изработването, транспортирането и инсталирането на Бронзовата къща се поемат от Австрия, а Столичната община ще даде пари за осветяването и охраната й.  \n   \n \t\n", "date": "2018.05.03", "title": "Части на Бронзовата къща се появиха с месеци закъснение"}
{"url": "http://www.duma.bg/node/166073", "text": "Месеци след санирането на блок 65 в кв. \"Меден рудник\" в Бургас жителите му се оплакват от мухъл и течаща вода в домовете си. Документацията за извършеното не отговаря на истината, смятат обитателите. \"На покрива не са поставени всички шапки. В отговор на Община Бургас се казва, че още миналата година на 7 март са били поставени. А строителната площадка е отворена на 6 март. Блокът е завършен още преди да бъде започнат\", разказа управителят на блока Донка Владимирова, съпоставяйки документите. Тя допълни, че представител на фирмата констатирал на 2 септември, че сградата е завършена едва наполовина. По документи обаче ден по-рано е имало оглед и блокът е бил приет като 100% завършен и без забележки. \nХората установили, че липсват части от отводнителната система, слагани са тръби с по-нисък капацитет и от материал, който зимата се напуква. Единственият противопожарен изход към покрива пък е с размери 50 на 60 см вместо 130 на 90 см. \nСпоред управителя на фирмата, извършила санирането, Стефан Соколов блокът е в перфектно състояние, а той за първи път чувал за жалби. Санирането с държавни пари е извършено от варненската фирма \"БГ Ленд Ко\" ООД, която получила 1,609 млн. лв. без ДДС за ремонта на шест входа от блока. \nСлед среща с кмета на Бургас Димитър Николов станало ясно, че жилищната сграда наистина се нуждае от основен ремонт. Община Бургас и фирмата изпълнител са поели ангажимент в рамките на две седмици всички неизправности по блок 65 да бъдат отстранени. \n    \n \t\n", "date": "2018.05.03", "title": "Мухъл и вода по стените на саниран бургаски блок"}
{"url": "http://www.duma.bg/node/166071", "text": "Днес в постоянната приемна на БСП в София на ул. \"Леге\" №10, ет. 1 гражданите могат да получат безплатни юридически консултации. Юристите ще бъдат на разположение на софиянци от 15 до 18 часа. \nЖелаещите може предварително да се запишат на телефон 02/987 20 86.     \n \t\n", "date": "2018.05.03", "title": "ПРЕДСТОЯЩО"}
{"url": "http://www.duma.bg/node/166074", "text": "Незаконна сеч, нерегламентиран добив и транспорт на дървесина вече ще се наказват с до 6 г. затвор и глоба от 1000 до 20 000 лв. Това предвиждат промени в Наказателния кодекс, приети вчера в парламента на първо четене по предложение на \"Обединени патриоти\". Промените подкрепиха 97 депутати, а 9 бяха против. \n2 години затвор или 6 месеца пробация грозят всеки, който убие или улови едър дивеч без разрешение. Глобата пък ще е от 1000 до 5000 лв. В случаите, когато престъплението е извършено в забранено за лов време и място, със забранени средства или са причинени щети над 1000 лв., наказанието ще е лишаване от свобода до 3 години и глоба от 1000 до 5000 лв. При рецидив наказанието ще е до 5 години затвор. \nСъс законопроекта се разширява кръгът на длъжностните лица, посегателството срещу които ще представлява престъпление. Изключват се деянията, чийто предмет или нанесена щета е в размер на до една минимална работна заплата. Те ще са предмет само на административнонаказателно производство, за да се повиши процентът на наложените наказания за бракониерство в горите. \nКрум Зарков от БСП заяви от трибуната, че се прави опит да се въведе наказателна отговорност за лица, които преди това са били наказани по административен ред. \"Поставят се повече въпроси от страна на вносителите, отколкото се решават проблеми. Дали те няма да доведат до едновременна наказателна и административна отговорност. Подкрепяме идеята и сме готови да отворим дебата за незаконната сеч, но ще се въздържим от подкрепа на тези текстове\", обясни социалистът.   \n \t\n", "date": "2018.05.03", "title": "Затвор очаква горските бракониери"}
{"url": "http://www.duma.bg/node/166062", "text": "Със 104 гласа \"въздържал се\", 77 \"за\" и само 4 \"против\" депутатите отхвърлиха предлагания от БСП Закон за възрастните хора. По-рано проектът бе разгледан и отхвърлен от 4 парламентарни комисии, отрицателни бяха и становищата на министерствата на финансите и на труда и социалната политика, и на Агенцията за социално подпомагане.  \nЗа хората в България, след като се пенсионират, образно казано, животът свършва, заяви от парламентарната трибуна депутатът от БСП Георги Гьоков. Той е категоричен, че такъв закон е необходим, за да бъдат уредени обществените отношения и провеждането на държавна политика в подкрепа на възрастните, да бъдат гарантирани условия за пълноценен и активен живот и за равноправното им участие в обществения живот. Депутатът заяви, че в повечето случаи в България, когато човек се пенсионира, това означава начало на мъките и трудното преживяване, а доходите падат неколкократно.  \nГолемият брой на \"въздържалите\" се депутати най-вероятно означава, че много скоро мнозинството ще представи подобен законопроект или поне промени в съществуващи нормативни актове, които да развият идеите на левицата по отношение на активното стареене, прогнозира ДУМА. \nЛевицата предлага разработването на програми в сферата на социалното включване, здравеопазването и образованието, както и грижа за възрастни в приемно семейство. Проектът предвиждаше към МС да се създаде Национален съвет за възрастните хора, да бъде разработена Национална стратегия за пълноценен и активен живот, която включва национална карта на социалните услуги за възрастни, като планирането им става на регионален принцип. Предвиждаше се и на всеки 25 хил. души да се изгражда и функционира на социални услуги от резидентен тип, например център за настаняване на възрастни поне за 100 души. Органите на местно самоуправление трябва да създават клубове за възрастни хора, като изискването е да има клуб във всяко населено място с над 100 души възрастни. Законопроектът включва създаването на фонд \"Подкрепа на възрастните хора\" към министъра на труда и социалната политика. \nДепутатът от ГЕРБ Румен Генов заяви, че проектозаконът за възрастните не решавал абсолютно нищо. Той така и не разбра защо законопроектът касае хората над 60 г.: \"Не мога да схвана каква точно е разликата в специфичните потребности на един човек, който е малко преди 60 г. и на един, който е над 60 г. За мен такава разлика няма\", обобщи депутатът и заяви, че ГЕРБ \"живо се интересували\" от проблемите на възрастните хора.   \n \t\n", "date": "2018.05.03", "title": " С \"въздържал се\" мнозинството отхвърли Закона за възрастните "}
{"url": "http://www.duma.bg/node/166075", "text": "Скандален запис на разговор между арестуваната кметица на район \"Младост\" Десислава Иванчева и сочения за посредник при предаването на подкупа бивш кмет на района Петко Дюлгеров се появи в сайта zname365.com. Текстът на разговора е свален от запис, направен от СРС, пишат от медията. Същата информация е публикувана вчера сутринта в сайта bnews.com, свързвана с евродепутата Николай Бареков. Малко по-късно обаче тя изчезва, а единствените следи от нея са в кеша на интернет търсачката. \nОт текста става ясно, че Дюлгеров подтиква Иванчева да пусне преписката на бизнесмена Александър Ваклин, който твърди, че е изнудван. Иванчева обяснява, че няма да я държи до \"безкрай\", но първо очаква от инвеститора да ремонтира градинка или детска площадка. Според Дюлгеров обаче това е изнудване, а кметицата му опонира, че в квартала е \"пълна свинщина\", тъй като всеки строи, след това зарязва, а може \"тия милионери да направят нещо за хората\". \nВ следващата част на разговора са намесени конкретни имена на партии и управници. \"Както и да е, Ваклин си е опекъл работата в ГЕРБ. Той познава и Борисов. Разбрали са се. Фандъкова може да подпише вместо теб\", казва Петко Дюлгеров. Според него Фандъкова не искала да се кара с Иванчева, а Ваклин вече бил готов с парите. Дюлгеров заявява още: \"Ако не подпишеш ти, Фандъкова ще подпише. Може да вземеш част. Пък ако искаш, после с тях поправи някоя площадка.\" Дюлгеров се обосновава, че е едно и също дали ще вземе парите и ще ги вложи в площадки, или ще накара самият Ваклин да инвестира в съоръженията.  \n\"Правете каквото искате, аз парите няма да ги пипам. Ще му подпиша преписката, ти си носи парите на Фандъкова\", отговаря накрая Десислава Иванчева. Тя се съгласява Дюлгеров да вземе парите и впоследствие да се реши какво ще се прави с тях. \"Нали знаеш, че в тая партия каквото влезе, не излиза. Ако не вземеш твоя дял, няма да има площадки\", обобщава Петко Дюлгеров в края на разговора.  \nДУМА припомня, че точно преди седмица от прокуратурата заявиха, че в запис от СРС Десислава Иванчева заявява: \"Поставили сме го на колене. Няма да пусна преписката, докато не плати.\" Записи със СРС са документирали и срещите между участниците в корупционната схема в \"Младост\" и Ваклин, както и предварителните уговорки между Иванчева, Петрова и Дюлгеров за това как да се въздейства на предприемача да плати подкуп, твърдят от прокуратурата.  \n    \n \t\n", "date": "2018.05.03", "title": "Появи се скандален запис с кметицата на \"Младост\" "}
{"url": "http://www.duma.bg/node/166033", "text": "Бележитият възрожденски родолюбец, патриот, просветител, книжовник, дипломат, творец и народен будител Найден Геров е роден в Копривщица на 23 февруари 1823 г. като осмото дете в  семейството на даскал хаджи Геро Добревич. Още в килийното училище бащата открива голямата любознателност и страст към ученето на Найден и го изпраща в гръцкото училище в Пловдив, после при Неофит Рилски в Копривщица, а след това заминава за Одеса, където завършва гимназиалното си образование. По-късно учи администрация, финанси и стопанство в Ришельовския лицей (преименуван по-късно на Новоросийски университет), завършва го успешно и като истински патриот се завръща в България (1846), за да се отдаде на вярна служба на своя народ и отечеството до края на живота си. Съгласно източници, той е един от първите български младежи, получили висше образование в чужбина, които се връщат в родината, за да се отдадат на много престижната за времето професия - учител. Този период съвпада с активизиране дейността по време на Великото българско възраждане. Славата като учител на Геров в родния му град се разнесла из цяло Българско. Дори има съчинени песни за него: \n    \"Прочул се Найден граматик, \n    че знае Найден да чете, \n    да чете Найден да пише, \n    повече от Владиката...\" \nОсновната му обществена дейност е свързана с борба срещу фанариотското духовенство. Отива в Пловдив, където иска да създаде българско училище и където влиянието на гръцката църква върху българите е било много голямо и силно. По негово настояване в програмата са включени български език, география, естествена история, математика, физика. В източниците се съобщава за негови заслуги относно замяната на турското наименование Филибе с град Пловдив. Той  \nвъвежда за пръв път честването на 24 май като ден на славянската писменост и култура, след което празникът се пренася и в други градове. След края на Кримската война (1853-1856) Русия го издига на поста консулски агент в Пловдив. Руският консул Н. Геров се отдава на упорита и всеотдайна работа в продължение на 20 години. Влага цялата си душа, сърце и ум, за да защитава българските цели пред руската дипломация в Цариград, в борбата за църковна независимост, за признаване на българския народ като нация в пределите на османската империя, наред с турци и гърци. Найден Геров е бил убеден, верен и неподкупен русофил. Водел е борба и срещу агентите на западните сили в Турция, които чрез католическата и протестантската мисия в Пловдив са се опитвали да разширят своето влияние за сметка на Русия. Едновременно с това той защитавал интересите на своя народ както пред турските власти, така и пред западните мисионери. Много умела, активна и тактична била борбата му срещу \"непрекъснатото увеличаване на данъците, нарастването на техния брой и срещу ангарията на българите. Активно работел за развитието на просветното дело в цяло Българско\". По време на паметните априлски дни през 1876 г. той не остава безучастен, правел е всичко възможно и необходимо да даде своята дан във великото народно дело. По време на въстанието неговият дом се превръща в защитна крепост за пострадалото население. След потушаването на Априлското въстание, той се крие в руската легация в Цариград, а турската власт \"го уволнява по обвинение като главен подстрекател на въстанието\". По време на Руско-турската освободителна война служи при командването на руските войски. След войната взема първоначално участие в изграждането на новата Трета българска държава при нейното териториално устройство, бил е за кратко време   губернатор на Свищов След несправедливия и унизителен за българите Берлински договор, през юни-юли 1878 г., съгласно който страната се разделя на Княжество България и Източна Румелия, и на още две части, останали под турска власт (Македония и Южна Одринска Тракия) той се отдава изцяло на научна дейност.  \nТози голям родолюбец, просветител, хуманист, дипломат, народен будител и защитник на българите се изявява и като талантлив и плодовит творец. Специалистите го определят като \"пионер в българската литература и езикознание\". През 1845 г. в Одеса излиза първата българска поема \"Стоян и Рада\" с автор Н. Геров, когато е студент в Ришельовския лицей. Тази поема разказва за трагичната любов на двама млади и е оказвала много силно въздействие върху няколко поколения българи в епохата на възраждането. Смята се, че с първата си поема нейният автор е искал да отмъсти на някои чужденци, даже и на някои приятелски настроени славяни, за презрението, с което гледали на българския език, тъй като го смятали за \"неподатлив за истинска поезия\". \nТемата е житейска. Авторът е черпел мотиви, стил, език и начин на изложение от народно творчество и реалния живот. Поемата започва как \n     \"Стоян и Рада от години, \n       един в друг влезли в сърца \n       с една душа расли двамина \n       и се любили от деца\" \nДвамата млади мечтаят да свържат живота си, но майката на Стоян е против женитбата и настоява синът й да се ожени за друга по-хубава и по-богата мома. Стоян страда, но се подчинява на решението на майка си, като се сгодява с избраната му мома. Измамената Рада се поболява и умира. В деня на венчавката на Стоян се извършва опелото и погребението на Рада, пред чийто ковчег умира и Стоян, а изумените, потресени и трагични сватбари оплакват Стоян и Рада, които  на оня свят били един на друг отрада Независимо от някои недостатъци като \"отживяла сантименталност или излишна лиричност\", специалистите оценяват поемата като \"исторически паметник на българското литературно възраждане\". Найден Геров е писал и  много стихотворения, които не са публикувани и са останали в богатия му архив. В едно от неговите стихотворения на патриотична тема се чете за Кубрат, който в предсмъртния си час напътства синовете си за похода на юг. В друго Н. Геров се обръща към българския Бог на поезията Гуслан за вдъхновение, за да бъдат възпети подвизите на цар Симеон (Велики).  \nОще от ранните си студентски години в Одеса по призива на Юрий Венелин, Васил Априлов и Неофит Рилски е записвал в своето тефтерче всяка поговорка, гатанка, специален и особен израз или дума. Получавал народни умотворения от всички краища на българските земи. В резултат на много упорит труд издава \"Речник на българския език с тълкуване на речите на български и руски език\" (1895-1904), който представлява нов \"паметник на българската реч\". По мнението на мнозина днес за писатели, журналисти, студенти и ученици този речник е \"истинска съкровищница на народния език\". Големият народен поет Иван Вазов възкликва с възхищение: \"Каква чудесна сбирка от дивни, благозвучни, самостойни извития на речта, които народът ни е вложил в езика си!... Аз облажявам покойния Геров за тоя му колосален труд\" \nСъгласно източници, неговото творчество, плод на 50-годишна неуморна дейност, е събрано в 5 огромни тома с 2700 страници. Приживе са публикувани три. Пак Вазов е казал: \"Когато работя, когато съм свободен и почивам, той все ми е в ръцете, винаги се съветвам с него. Какъв неизчерпаем източник на богатство на езика ни!\" \nНайден Геров умира на 9 октомври 1900 г.  Народът казвал за него: \"Той имаше дарба да вдъхва всекиму любов към всичко, що е българско...\"    \n \t\n", "date": "2018.05.03", "title": " Найден граматик знае да чете и да пише...  "}
{"url": "http://www.duma.bg/node/166058", "text": "Повече мотивирани ромски младежи до 24 г. с основно и по-ниско образование и без работа да продължат обучението си или да започнат работа, увеличение на дела на ромските деца, обхванати в детски градини и предучилищни групи, както и напредък в усилията за изучаване на български език от ромски деца. Това е част от изпълнението на Националната стратегия на Република България за интегриране на ромите 2012-2020, отбелязано в доклада, който вчера кабинетът прие. Той отчита напредъка по изпълнението на стратегията, както и на общинските планове за действие за м.г.  \nВ сферата на здравеопазването продължава работата за по-пълен обхват на населението със задължителни имунизации с координираните усилия на личните лекари, здравните медиатори, специалистите от РЗИ и общинските администрации. \nСпоред доклада e разработена система за мониторинг, оценка и контрол за изпълнение на стратегията. След въвеждането й в експлоатация събираните данни ще бъдат анализирани и предоставяни на органите на изпълнителната власт, за да бъдат интегрирани в политически решения и да се вземат предвид при разработване, актуализиране и изпълнение на стратегически и програмни документи, които се отнасят към интеграцията на ромите. \nВ доклада е посочена необходимост от разработване на комплексни мерки и прилагане на интегриран подход за реализиране на целите на стратегията, дългосрочно планиране и систематичен мониторинг.      \n \t\n", "date": "2018.05.03", "title": "Повече млади роми искали да работят и да учат"}
{"url": "http://www.duma.bg/node/166037", "text": "Красота, настроение и радост донесе в град Левски юбилейното пето поред издание на Фолклорния фестивал \"Гергьовски люлки\". В ранни зори самодейци представиха на жителите и гостите на града възстановка на местната традиция по Гергьовден. С наричане за здраве и берекет започна празникът, а момците залюляха левченки на гергьовските люлки. \nНадявам се, че от тази сцена ще тръгнат новите Борис Машалов и Мита Стойчева, че най-малките участници ще запазят и предадат на потомците северняшката фолклорна традиция - с тези думи кметът на община Левски Любка Александрова откри проявата. Първи май е ден на правото на достоен труд и достоен живот, подчерта г-жа Александрова и поздрави всички с Международния ден на труда и на работническата солидарност. От трибуната прозвучаха специални слова и за празника на в. ДУМА. На вас, журналистите от ДУМА, разчитаме да браните правото ни да получаваме достоверна информация и да знаем истината, бъдете здрави и отстоявайте свободната журналистика, отбеляза Любка Александрова. \nБлизо 700 участници на възраст от 4 до 87 години пяха, свириха и танцуваха на сцената пред общината повече от 10 часа. На площада в Левски си дадоха среща традициите, родолюбието, багрите и талантът. Горещото слънце и рекордните за май температури не уплашиха участниците във фестивала. Нелеката задача да определи най-добрите музиканти, певци и танцьори имаше жури с председател проф. д-р Тодор Киров, декан на Факултета по музикален фолклор и хореография в Академията за музикално, танцово и изобразително изкуство в Пловдив. Заедно с него най-добрите трябваше да отличат Елка Недялкова, Валентин Недялков и Данаил Цолов - преподаватели в Националното училище по изкуствата \"Панайот Пипков\" в Плевен, на ДУМА беше поверен отговорният зам.-председателски пост в журито. \nГрандиозният празник бе открит от най-малките - Фолклорна формация \"Иглика\" от Детска градина \"Локомотив\" с художествен ръководител Мариета Аспарухова. Бурните аплодисменти на публиката спечели в първите минути на фестивала най-малкият участник - 4-годишният Теодор Трифонов от Детска градина \"Слънце\" в гр. Левски. За изпълнението на народната песен \"Гайда свири сред село\" той получи велосипед като награда от кмета на община Левски. Плакет с пожелания за здраве и дълголетие бе връчен на най-възрастния участник - 87-годишния Геньо Генев, който представи габровски хумор. Дядо Геньо, номиниран два пъти за \"Живо човешко съкровище\" по линия на ЮНЕСКО, разсмя малки и големи на площада. \nВ надпреварата участваха десетки състави и индивидуални изпълнители от Северна България. Автентични носии, изворен и обработен фолклор, представени с магични певчески, свирачески и танцувални умения превзеха гр. Левски. В отделна класация журито подреди \"професионалистите\" от Националното училище по изкуствата \"Панайот Пипков\" в Плевен. Усилията на самодейците да издирят, съхранят и популяризират северняшката фолклорна традиция бяха отличени с 31 златни, 32 сребърни и 28 бронзови медала. Бяха раздадени и 26 поощрителни награди.  \nСпециалната награда на кмета на община Левски Любка Александрова отиде при певческите групи и Детския танцов състав \"Гайтанче\" при НЧ \"Възраждане 1908\" в с. Българско Сливово, община Свищов, с художествен ръководител Деян Йорданов. Наградата на журито беше за Фолклорна група \"Славей\" при НЧ \"Мита Стойчева 1900\" в с. Обединение, община Полски Тръмбеш, с художествен ръководител Снежана Йорданова, които впечатлиха с китка от песни на народната певица Мита Стойчева. Откритието на \"Гергьовски люлки\" 2018 е квартет \"Славейче\" от с. Обединение, чиито звънливи гласове предадоха по невероятен начин богатството на репертоара на Мита Стойчева. Специални награди предоставиха и спонсорите на фестивала. \nТазгодишното издание на \"Гергьовски люлки\" завърши с концерт на НЧ \"Георги Парцалев 1901\" в гр. Левски. Местните самодейци този път не участваха в надпреварата, за да дадат възможност и на други певци, танцьори и музиканти да усетят радостта от наградите. Първият от майските празници в общината завърши с хора на площада, в които се включиха малки и големи. \nЧасът и мястото на срещата за \"Гергьовски люлки\" 2019 са известни, обявиха под звездното небе домакините от гр. Левски. Подготовката за следващия празник на северняшката песен и традиция вече започна.   \n \t\n", "date": "2018.05.03", "title": "Залюляха пъстри \"Гергьовски люлки\"  "}
{"url": "http://www.duma.bg/node/166034", "text": "Ако кликнете в изображения на Гугъл за евроатлантическите ценности, веднага ще се натъкнете на няколко портретчета на Цветан Цветанов, на Бойко Борисов, ще видите, колкото и да не ви се иска, отново Николай Ненчев, Даниел Митов, естествено, Иво Инджев, па и Едвин Сугарев дори... От Инджев може да прочетете статийки, а от Сугарев стихчета, които ще ви характеризират някои от тези ценности... \nНо в евроатлантизма най-вече ще ви убеждава Цветан Цветанов. По неговите послания ще трябва да се гордеете и да сте щастливи, че имате възможност да сте близко до тях и да сте част от същите тези евроатлантически ценности... \nТук се налага да предложим малко примери в помощ на пропагандиста Цветанов, защото той и така не пожела нито веднъж, аджеба, да обясни какви са тези ценности - материални, духовни, политически, естетически, културни, социални и пр. За да знаете за какво се гордеете и от какво толкова трябва да сте безкрайно щастливи! \nПропагандното клише \"евроатлантически ценности\" все пак има своите корени и обяснения. И най-вече живи примери от действителността. \nЕто, например, къде отиват децата ни през  софийския Терминал? Към териториите на тези ценности - САЩ, Канада, Европа. Не отиват на Изток, нали? Също така евроатлантическите ценности направо ни задължават да имаме русофобска ориентация. \nВ Украйна веднага забраниха руските филми, руския език, руската социална мрежа... Русофобската истерия е начало на ценностите в новия век... И за това често ни говори пропагандистът Цветан... А какво друго са санкциите към Русия, ако не сляпо подражание и подкрепа на евроатлантическите ценности у нас? Нали помните как неотдавна Росен Плевнелиев от една телевизия се молеше да изгоним поне един, само един руски дипломат, за да защитим именно пак тези евроатлантически ценности!  \nА нима не са евроатлантически ценности джендърската идеология, гейпарадите и пристрастяването към тях? Не са ли също евроатлантически ценности използването на автомобили втора и трета употреба, прекалено многото Е-та в храните от Европа, другите специални цени за България, защото в края на краищата, подчертавам, в края на краищата сме европейци, нали!С други думи - нещо като краят и задният двор на Европа... \nИ вече трябва да се гордеем и с футболното хулиганство, каквото е и на Острова... Трябва да се гордеем с ниските доходи, с престъпността, с неграмотността, особено с корупцията, които няма как да не са и отражение на евроатлантическата ни привилегия и ориентация. \nГордеем се, гордеем се, че атлантиците решават мира в света... САЩ, Великобритания и Франция с \"мирни цели\" пратиха срещу недоказаното химическо оръжие стотици ракети към Сирия... Както преди време унищожиха Либия, Ирак, както бомбардираха Белград... Както преди години хвърлиха бомби и над София и други български градове, да опазят мира в Европа и в света... Да опазят евроатлантическите ценности... \nКъм евроатлантическите ценности няма как да не се прибавят милването по главата на Шефа от Жан-Клод Юнкер, папското галене по главата на премиера до три пъти и куп други съпровождащи екстри от рода на \"конгратюлейшън\", \"всички сме парле ву франсе\"... \nЧаст от евроатлантическите ценности са и прословутите молитвени закуски в Белия дом, от които ходим щастливи и сити след 1991 г. и всички ние. С месеци престояват там наши пропагандисти, особено Цветанов, а сега скоро на обучение беше и едно наше момиче от село Болярово, което не знаеше, че Пекин е столица на Китай, а не на Виетнам. Готви се да ни обяснява след това и на нас новите атлантически ценности и като прибавим европейското ни присъствие постоянно в Европа, се получават известните вече евроатлантически ценности, без които не можем вече да направим и крачка... Напротив, тепърва ще се гордеем и ще имаме щастието да виждаме плодовете им. \n    \n    \n \t\n", "date": "2018.05.03", "title": "В помощ на пропагандиста: за евроатлантическите ценности"}
{"url": "http://www.duma.bg/node/166059", "text": "Да се създадат мерки за ефективна превенция на ранните бракове и ранните раждания при децата, реши работната група \"Превенция на насилието и злоупотребата с деца\" към Националния съвет на закрила на детето, съобщиха от ДАЗД. С тези дейности пилотно ще се заемат семейноконсултативните центрове в Шумен и Монтана. \nМодернизиране и обновяване на Националната телефонна линия за деца 116 111 чрез разработване на мобилно приложение с опция за подаване на сигнал, е една от новите задачи, които набеляза работната група. Други задачи са свързани с поддържане на интегрирана база данни за случаи на деца, жертви и извършители на насилие, преглед на наличните системи за поддържане на база данни за деца, жертви на насилие и деца, извършители на насилие. Те са свързани с актуализирането на координационния механизъм за взаимодействие при работа в случаи на деца, жертви или в риск от насилие и за взаимодействие при кризисна интервенция. \nПредстои да бъдат разработени критерии и индикатори за оценка на работата по случаите на насилие над деца.  \nПо отношение на контролните действия за гарантиране на правото на детето на закрила срещу насилие ще бъдат актуализирани методологиите за извършване на проверките. От МЗ трябва да подпомогнат патронажните грижи за деца до 3 г. като ефективен механизъм за промоция на психичното здраве на бебето и малкото дете и идентифициране на деца в риск от насилие и неглижиране.   \n \t\n", "date": "2018.05.03", "title": " Работна група набеляза нови задачи за превенция на насилието над деца"}
{"url": "http://www.duma.bg/node/166061", "text": "Сдруженията \"Българска асоциация Диабет\" и \"Съюз на военноинвалидите и военнопострадалите\" са признати за национално представителни за 3 години, реши вчера кабинетът. По-рано за национално представителни бяха обявени и Съюзът на слепите в България и Асоциацията на родителите на деца с нарушено зрение\". Те и още 27 сдружения се финансират от държавния бюджет чрез субсидии и трансфери за юридическите лица с нестопанска цел\". За т.г. са предвидени 12 070 000 лв., като за \"Асоциация Диабет\" са 353 хил. лв., за Съюза на военноинвалидите и военнопострадалите - 246 хил., за Съюза на слепите - 628 хил. лв., за Асоциацията на родителите на деца с нарушено зрение - 80 хил. лв. \nЗа да бъде призната за национално представителна организация на и за хората с увреждания, необходимо е да има териториални структури в над 35% от общините, да има поне 5 г. доказан опит в подкрепата на хората с увреждания. Организациите трябва да са регистрирани като юридически лица с нестопанска цел за извършване на общественополезна дейност, а тези, които предлагат социални услуги за хора с увреждания, да обслужват поне 4500 души годишно и да назначат поне 50 души персонал. Във всяка организация трябва да членуват поне 1800 души, от които над 60% да са с трайни увреждания. Правилникът за дейността на Националния съвет за интеграция на хората с увреждания има и конкретни изисквания към организациите на сляпо-глухи (да имат не по-малко от 400 членове, от които над 55% да са с увреждания, независимо от броя на териториалните им структури). Организациите на малките хора трябва да имат поне 150 членове, от тях поне 50% да са с трайни увреждания, независимо от териториалните структури. В организациите на работодателите трябва да членуват поне 10 работодатели и не по-малко от 800 трудоустроени. В родителските и професионалните организации за хора с увреждания трябва да членуват поне 500 души, а ако са асоциации - над 1500.     \n \t\n", "date": "2018.05.03", "title": "Още две сдружения са национално представителни"}
{"url": "http://www.duma.bg/node/166038", "text": "Рекламирането на обществените места в столицата от години е в зоната на здрача. Никой не помни откога точно се говори за мъглата, обгърнала възможността да се поставят външни реклами из София, за липсата на контрол и изобщо за тоталния хаос, завладял тази ниша. Нуждата от регламент или неспазването на съществуващия, затвърди незаконната реклама из града, а София продължава да губи пари от нея. \nГодини наред от столичното кметство правеха опити за нови конкурси за избор на фирми, които да могат да поставят реклами на различни места, като в същото време даваше крайни срокове за премахване на нерегламентираните. Гръмки заявки за преодоляване на безтегловността на този пазар се направиха от страна на общината през 2006 г., после през 2010 г. и наскоро - през 2016 г. Всички те обаче завършваха с още толкова гръмки провали и неспособност на кметството и направлението \"Архитектура и градоустройство\" да насмогнат в установяването на нарушителите.  \nИстината е, че рекламната дейност в София винаги е била обект на засилено внимание от гражданите. Това е едно от най-апетитните дейности в столичната икономика. Последните години приходите, които се събират, са изключително ниски, в сравнение с това, което София може да предложи като рекламна площ. Още преди две години общинските съветници от БСП алармираха, че над 800 незаконни рекламни съоръжения в София й носят загуби от над 2 млн. евро годишно. Общинската съветничка от БСП Милка Христова припомни, че конкурсите за рекламодатели от години са в процедура на безкрайни обжалвания, а едни и същи фирми десетки години стопанисват определени площи. \"Липсват ясно установени правила за преместваемите обекти и рекламите особено в центъра на София, който е обрасъл със знайни и незнайни реклами със спорни естетически качества\", смята още Милка Христова. Като друг пропуск на общината тя отбеляза и загубите, трупащи се от поставянето на различни обекти, които уж са временни, но остават постоянно и заемат пешеходните пространства на гражданите. За Христова емблематичен пример е в какво се превърна бул. \"Витоша\" - в булевард на заведенията, вместо в пешеходна зона на гражданите.  \nДействително, безразборно разположените преместваеми обекти често стоят като циреи в паркове и зелени площи. Подвижни колички за царевица, павилиони, будки се разполагат необезпокоявано без ред и правила по алеи и тротоари, а самият главен архитект Здравко Здравков признава, че е безпомощен да ги следи, контролира и глобява. Да не говорим за надписите само на латиница не просто по рекламите, но и върху хотели, заведения и дори... книжарници. По закон надпис на латиница може само да придружава този на български език.  \nСветлина в тунела обаче има. В началото на тази година от кметството отправиха отново закана за акции срещу незаконните реклами и наскоро тя бе облечена в документ. Няколко общински съветници от различни политически сили в Столичния общински съвет внесоха предложения за промени в Наредбата за преместваемите обекти, за рекламните, информационните и монументално-декоративните елементи и за рекламната дейност в София. \nМилка Христова, която е един от вносителите на проекта, разказа още, че в него се предлага рекламата да се приведе в по-добър естетически вид, да се премахне изцяло в централните части на града или да се допусне при много рестриктивен режим. \"Опитваме се да поставим и ред в сроковете, в които могат да се ползват рекламните площи\", обобщи тя.  \nЦелта на новите промени в наредбата е действително рекламата в София да стане по-малко и при по-строги правила. Главният архитект на столицата Здравко Здравков се зарече рекламите по покривите на сградите на централните места в София като площад \"Народно събрание\", Ларгото и площад \"Св. Неделя\" да изчезнат. Всички билбордове и преместваеми обекти ще се поставят по предварително одобрени схеми. Разрешителните за поставяне на рекламите ще се дават за 5 години, а не както е сега - за 10 години. Въвеждат се и забрани за поставяне на билбордове на открито с видео или анимирани реклами, с мигащи или движещи се светлини, тъй като те пречат на шофьорите. Дигиталните рекламни елементи ще трябва да могат автоматично да се затъмняват. \nВ новите правила е включено още големите билбордове с площ над 12 кв. метра да има само по основните булеварди и големи улици, както и в прилежащите на тези улици имоти. Те ще се поставят по схема, одобрена от главния архитект. Освен това ще е позволено пред магазини и заведения да се изкарват само маси и столове. Забранени ще са щендерите за излагане на стоки, както и хладилните витрини. \nЗимните градини пред заведенията, които са болна тема за много столичани, също попадат под ударите на наредбата. Те ще трябва да се поставят само пред лицевата страна на обекта и може да са широки, колкото и самият търговски обект.  Забраняват се също платформите, на които сега се слагат масите и столовете пред кафенета и ресторанти. Подобни платформи масово са инсталирани например по бул. \"Витоша\" и пречат както на пешеходците, така и на хората, живеещи в близките кооперация. Ще бъдат въведени и технически изисквания към зимните градини, тентите и чадърите на търговските обекти. Така няма да се стига до абсурдната ситуация заведение от 20 кв. метра да е окупирало още 200 кв. метра външна площ по тротоар или алея. От общината обещават и ограничения в брандирането на фасадите и на разполагането на рекламните пана. \nНамеренията на общината и на вносителите са амбициозни, а вече има и съпротива от заинтересованите лица. Очакваме спорове със собствениците на временни търговски обекти, които ползват голяма площ пред магазинчетата и заведенията, каза още Милка Христова. Тя  подчерта, че контролът е от основно значение, защото и най-добрият нормативен акт не може да действа сам за себе си. Факт е, че и в момента действащата наредба поставя някои правила, но те не се спазват. Дават се възможности например за санкциониране на шума, но няма воля да се спазват нормите. Така че ангажиментът на СОС не бива да е само да приеме новата наредба, но и да осъществява системен контрол дали тя се спазва, категорична е Милка Христова.  \nСамият главен архитект наскоро даде пример, който показва безсилието на общината да се справи дори с малки обекти като колички за продажба на различни сувенири, балони или храни пред Народния театър. \"Поръчахме кран, който струва немалко средства, за да вдигнем незаконните кабинки, но явно изтече информация и собствениците им ги заключиха и избягаха\", разказа Здравков пред общинските съветници при представяне на новите моменти от нормативния акт. Така от общината не могли да съставят протоколи и съответно да ги премахнат. Парковете са залети от мобилни съоръжения, но вместо стопаните им да доказват, че са законни, ние трябва да доказваме, че не са, възмути се още Здравков. \nСпоред Милка Христова голяма част от възникналите проблеми с контрола са свързани с това, че решаването им е част от правомощията на различни органи. Например санкционирането на шумни заведения е част от правомощията на Регионалната здравна инспекция, а дейността на заведенията - на Агенцията по храните. За спазването на работното време са отговорни както Столичният инспекторат, така и органите на МВР. \"За съжаление нашата наредба не може да преодолее този институционален недостатък. Но трябва да се намери вариант тези органи да работят в синхрон, особено в извън работно време\", обобщи общинската съветничка от БСП. Столичани обаче са в оптимистично очакване хаосът в рекламите да се трансформира в ред и общинската хазна да спре да губи от неправомерно разположени съоръжения. \n    \n \t\n", "date": "2018.05.03", "title": "Рекламата в София - хаос или...?"}
{"url": "http://www.duma.bg/node/166036", "text": "Това твърдение не е приумица на крайни неокомунисти, а са го изразили 23,67% от близо 30 000 гласували в интернет сайта на Би Би Си \"Радио 4\". Карл Маркс е предпочетен пред 20 други гениални философи и мислители. Мислителят на хилядолетието, както го наричат, е богът на левите хора, но е сатана за десните. Какво ли не е изговаряно във възхвалата и отрицанието за него, инфантилни мисли му приписват дори хора, които не са чели и ред от книгите му, дори болшевизма и сталинизма му стоварват като негов грях. Но ето, че не друго, а консервативното английско общество казва своята тежка дума - той е най-великият мислител за всички времена! Точка! Глас народен, глас Божи! Замълчете, о, търгаши! \nЕто няколко от най-важните моменти в живота на най-видния критик на капитализма и идеолог на комунизма. Карл Маркс е роден на 5 май 1818 г. в пруския град Трир. На 17-годишна възраст през 1835 г. записва университета в Бон, университета \"Фридрих-Вилхелм\" в Берлин и Юридическия факултет в същия град. Заживява в Кьолн през 1842 г. и работи като журналист. На 19 юни 1843 г. Маркс сключва брак с Жени в протестантска църква. Младото семейство живее в Париж и през 1843 г. се сприятелява с Хайнрих Хайне и Фридрих Енгелс. Маркс се мести в Лондон и живее там до края на живота си. Седалището на Комунистическата лига също се премества в Лондон. Той умира на 14 март 1883 г. на 64 години. На погребението му присъстват само няколко от неговите близки и приятели. Гениалният му труд \"Капиталът\" е издаден след смъртта му от Фридрих Енгелс. \nВ огромното си научно творчество Маркс засяга задълбочено всяка една сфера на живота по негово време, като стига до обобщения, валидни и днес, и дори за области, които тогава не са съществували. Марксовата теория за материализма, за икономиката, за класите се изучава подробно и сега в университетите на Запад като една от най-значимите, създадени от мислителите на ХIХ в. Струва ми се, че днес няма човек, който го разлисти и съобразно интересите и възможностите си да каже, че това, което чете, не се отнася за него. Та дори и влюбеният човек ще прочете с вълнение поразителните му откровения за любовта.  \nА днес един друг призрак, роден под влиянието на неговия велик призив, броди  по света: \"Атеисти от всички религии, съединявайте се!\" \n200 години след рождението му милиони хора по света ще коленичат в знак на почит към делото и живота му. В условията на глобалния капитализъм интересът към Маркс се възражда на Запад, за разлика от България, където талибаните антикомунисти настръхват от думата марксизъм.  \nДнес предлагаме няколко крилати негови мисли, както и редове от Комунистическия манифест, който Маркс написва съвместно с Фридрих Енгелс.  \n*Сърцето на човека е нещо удивително, особено ако човекът носи сърцето в кесията си. \n*Призрачни са всички останали свободи, ако отсъства свободата на печата. \n*Когато земята била сътворена, на нейния творец не му останало нищо друго, освен да бяга на небето. \n*Производството на прекалено много полезни неща води до наличието на прекалено много безполезни хора. \n*На нацията, както и на жената, не й се прощава и минута непредпазливост, щом като първият срещнат авантюрист може да извърши насилие над нея. \n*Проституцията развращава между жените само ония нещастници, които стават нейни жертви, но и тях не толкова, както обикновено се мисли. Затова пък тя разваля характера на всички мъже. \n*Ако любиш, без да предизвикваш взаимност, т. е. ако твоята любов като любов не поражда в отговор любов, ако със своето жизнено проявление като любещ човек не превръщаш себе си в любим човек, твоята любов е безсилна и тя е нещастие. \n*Най-дълбоките чувства най-трудно се изразяват с думи. \n*Великите обществени преврати са невъзможни без женския фермент. Общественият прогрес може да бъде точно измерен по общественото положение на прекрасния пол. \n*Народ, който е поробил друг народ, кове собствените си вериги. \n*Нека господстващите класи треперят пред комунистическата революция. В нея пролетариите няма какво да изгубят освен своите окови. А ще спечелят цял свят. \n*Никой човек не се бори против свободата, човек се бори най-много против свободата на другите. \n*Наказанието не трябва да предизвиква по-голямо отвращение от престъплението. \n*Няма нищо по-ужасно и по-унизително от това да бъдеш роб на роба. \n*Няма права без задължения и няма задължения без права. \n*Слабостта винаги се е спасявала с вярата в чудеса. \n*Да бъдеш производителен работник не е щастие, а проклятие. \n*Демокрацията е пътят към социализма. \n*Религията е опиум за народа. Тя е едно сърце в един безсърдечен свят. \n*Битието определя съзнанието. \n*Противно е да бъдеш под ярем - даже в името на свободата. \n*В историята на човечеството съществува нещо като възмездие, а правило на историческото възмездие е, че не потиснатият, а самият потисник изковава неговото оръжие. \n*Човечеството се прощава със своето минало, смеейки се. ,  \nПартиздат, 1977 г. Един призрак броди из Европа - призракът на комунизма. Всички сили на стара Европа са влезли в съюз за свещена хайка срещу тоя призрак. Къде има опозиционна партия, която да не е била охулена от своите управляващи противници като комунистическа, къде има опозиционна партия, която в отговор да не е запращала в лицето както на по-напредничавите хора от опозицията, така и на своите реакционни противници дамгосващото обвинение в комунизъм? От тоя факт произтичат два извода. Всички европейски сили вече признават, че комунизмът е сила. Вече е крайно време комунистите открито да изложат пред целия свят своите възгледи, своите цели, своите тенденции и на приказките за призрака на комунизма да противопоставят един манифест на самата партия. \nКомунистите се различават от останалите пролетарски партии само по това, че те, от една страна, в различните национални борби на пролетариите изтъкват и отстояват общите, независими от националността интереси на целокупния пролетариат, а от друга страна, по това, че те на различните степени на развитие, през които минава борбата между пролетариата и буржоазията, винаги застъпват интереса на целокупното движение. Най-близката цел на комунистите е същата, каквато е и целта на всички други пролетарски партии: обособяване на пролетариата в класа, събаряне на буржоазното господство, завладяване на политическата власт от страна на пролетариата. \n Така че на практика комунистите са най-решителната, импулсираща все по- напред част от работническите партии на всички страни; теоретически те имат предимството пред останалата маса на пролетариата, че виждат ясно условията, хода и общите резултати на пролетарското движение. Вие се ужасявате от това, че ние искаме да премахнем частната собственост. Но в сегашното ваше общество частната собственост е премахната за девет десети от неговите членове; тя съществува тъкмо затова, защото не съществува за тия девет десети. Така че вие ни упреквате, загдето искаме да премахнем една собственост, която предпоставя като необходимо условие липсата на собственост у грамадното мнозинство на обществото. С една дума, вие ни упреквате, загдето искаме да премахнем вашата собственост. Наистина, това искаме ние. От момента, когато трудът вече няма да може да бъде превръщан в капитал, в пари, в поземлена рента, накъсо - в такава обществена сила, която може да бъде монополизирана, т. е. от момента, когато личната собственост вече няма да може да се обръща в буржоазна - от тоя момент, заявявате вие, личността щяла да изчезне. Значи вие признавате, под личност разбирате само буржоата, буржоазния собственик. А тази личност наистина трябва да бъде премахната. Комунизмът не отнема на никого възможността да си присвоява обществени продукти, той отнема само възможността чрез това присвояване човек да си подчинява чужд труд. Вие ни упреквате, че искаме да премахнем експлоатацията на децата от техните родители? Ние признаваме това свое престъпление. Но вие казвате, че като заменяме домашното възпитание с обществено, ние сме премахвали най-съкровените човешки отношения. А нима и вашето възпитание не се определя от обществото? От обществените отношения, сред които вие възпитавате, от по-пряката или по-непряката намеса на обществото чрез училището и т. н.? Комунистите не измислят въздействието на обществото върху възпитанието; те само ще изменят неговия характер, ще изтръгнат възпитанието от влиянието на господстващата класа. Буржоазните фрази за семейство и възпитание, за сърдечно отношение между родители и деца стават толкова по-отвратителни, колкото повече - като последица от едрата индустрия - се разкъсват всички семейни връзки сред пролетариите и децата се превръщат в прости търговски артикули и работни инструменти. Но вие, комунистите, искате да въведете общност на жените - крещи ни в хор цялата буржоазия. Буржоата вижда в своята жена само инструмент за производство. Той чува, че производствените инструменти трябва да се използват общо и, естествено, не може да се отърве от мисълта, че и участта на жените ще бъде такава. Той и не подозира, че се касае тъкмо за премахване на положението на жените само като инструменти за производство. Впрочем, няма нищо по-смешно от високоморалния ужас на нашите буржоа от мнимата официална общност на жените у комунистите. Комунистите няма защо да въвеждат общността на жените, тя почти всякога е съществувала. Нашите буржоа, като не се задоволят с това, че имат на разположението си жените и дъщерите на своите пролетарии - за официалната проституция и да не говорим, - намират особено голямо удоволствие в това, че взаимно си съблазняват съпругите. В действителност буржоазният брак е общност на съпругите. Комунистите най-много биха могли да бъдат упрекнати в това, че те на мястото на лицемерно прикритата общност на жените уж искали да въведат официална чистосърдечна общност на жените. Впрочем от само себе си се разбира, че с премахването на сегашните производствени отношения ще изчезне и произтичащата от общност на жените, т.е. официалната и неофициалната проституция. По-нататък упрекват комунистите, че искали да премахнат отечеството, националността. Работниците нямат отечество. Не може да им се отнеме това, което те нямат. Доколкото пролетариатът трябва преди всичко да завладее политическото господство, да се издигне до национална класа, да се конституира сам като нация - дотолкова той сам е още национален, макар и съвсем не в буржоазен смисъл. Националните разграничения и противоположности между народите изчезват все повече и повече с развитието на буржоазията, със свободата на търговията, със световния пазар, с еднообразието на индустриалното производство и на съответните му условия на живот. Господството на пролетариата още повече ще ускори тяхното изчезване. \nКомунистите обръщат своето внимание главно към Германия, защото Германия се намира в навечерието на една буржоазна революция и защото тя ще извърши този преврат при по-напреднали условия на европейската цивилизация изобщо и с много по-развит пролетариат, отколкото Англия в XVII век и Франция в XVIII век, така че германската буржоазна революция може да бъде само непосредствен пролог към една пролетарска революция. С една дума, комунистите навсякъде поддържат всяко революционно движение против съществуващия обществен и политически строй. Във всички тези движения те издигат като основен въпрос на движението въпроса за собствеността, каквато и да е - по-развита или по-неразвита - формата, която той е приел. Най-сетне - комунистите навсякъде работят за свързването и разбирателството между демократическите партии от всички страни. Комунистите смятат за недостойно да крият своите възгледи и намерения. Те открито заявяват, че техните цели могат да бъдат достигнати само чрез насилствено събаряне на целия досегашен обществен строй. Нека господстващите класи треперят пред комунистическата революция. В нея пролетариите няма какво да изгубят освен своите окови. А ще спечелят цял свят.  \nПролетарии от всички страни, съединявайте се! Проф. Дейвид Харви е сред най-знаменитите съвременни теоретици марксисти, дългогодишен преподавател в университета \"Джон Хопкинс\". Сега преподава в \"Сити Юнивърсити\" - Ню Йорк. Автор е на десетки книги за кризите на капитализма. Почти 40 години чете курсове по темата \"Капиталът\". През 2010 г. лекциите му за знаменития труд на Маркс са заснети и публикувани. Той показва достъпно как трябва да бъде четен Маркс през очите на Маркс, какво означават термините, как функционира капиталистическият начин на производство, как са се появили парите, какво представляват стоката и преразпределението на произведеното към капиталиста, защо винаги има безработица при капитализма и защо системата не може да съществува, без да поражда циклични кризи. И колко съвременно е приложението на марксизма в условията на глобалния капитализъм. Любопитно е да се види как преподава Маркс един американски професор днес.  Маркс иска да се опита да превърне социалистическия проект от утопичен социалистически проект в научен социалистически проект. Но за да направи това, той не може просто да вземе английския емпиризъм, английската политикономия и подобните. Той трябва да пресъздаде, да пренесе научния метод върху всичко това. И неговият научен подход следователно се гради в голяма степен в поставянето под въпрос на водещата английска школа, на класическата политикономия, заедно с водещата немска школа на критическата философия и утопичния импулс. \nТой се пита: Какво е комунизмът? \nКакво е социалистическото общество? \nКак можем да критикуваме капитализма? \nНеговата цел е да разбере как действа капиталистическият начин на производство. Както ще видите, той започва от определението на стоката. Смятам, че повечето от вас, когато мислят за Маркс, се сещат за фрази като: \"Цялата история е история на социални борби\". Затова мислите, че \"Капиталът\" би трябвало да започне с класовата борба. Не зная колко, но сигурно 300 страници той изобщо не споменава класовата борба. \"Капиталът\" е само началото на този огромен проект, в който той намеква на много места как да разбираме държавата, как да разбираме гражданското общество, как да разбираме емиграцията, как да разбираме валутния обмен и др. Нека да приемем, че това, което ще извлечем от този курс, е анализът, според Маркс, на капиталистическия начин на производство от гледната точка на производството. Вторият том е от гледната точка на търговията. Третият том разглежда създаването на кризите, както и правилата на разпределението, лихвата, рентата, данъците... \nЕдна от причините да обичам да преподавам всяка година е, че всяка година се питам: \"Колко ли различно ще го прочета тази година? Какво ли ще ми направи впечатление, което не съм видял досега? И ме впечатляват нови неща, защото нови факти са се случили. Когато изникнат определени факти, аз се връщам назад и търся в Маркс, мислейки: \"Дали е казал нещо по този въпрос?\". Понякога откривам наистина гениални неща, които е казал по темата, понякога не откривам нищо. \nКолко от нас в тази стая никога не са имали опит със стоката? Всеки има опит със стоките. Не ги ли купувате постоянно? Маркс е избрал един общ знаменател, нещо общо за всички нас, което познаваме. Ние не можем да живеем, без да използваме стоките. Друго чудесно нещо относно стоката - стоката е нещо, което задоволява човешките желания или нужди. Маркс казва: \"Като потребителни стойности стоките са преди всичко различни по качество; като разменни стойности те могат да бъдат различни само по количество\". След което казва: \"Ако оставим настрана потребителната стойност на стоките, ще им остане само едно свойство\"... и тук прави огромен скок напред. Какво е това свойство? Всички стоки са продукт на човешкия труд. Това е общото между тях. Но веднага след това казва: За какъв труд обаче става дума? Ето един пример: ако аз съм ленив и несръчен и се мотая 15 дни, за да направя една блуза, наистина ли тогава тя трябва да струва колкото това, което си произвел ти за 15 дни с твоя труд, докато този, който е направил блузата за 3 дни, може да я размени срещу стоки, направени също с 3 дни работа? Затова казва в началото на стр. 34: \"Те вече не се различават един от друг, а всички са сведени към еднакъв човешки труд, към абстрактен човешки труд\". Вижте колко бързо изложение и колко тайнствено звучи: Потребителна стойност, разменна стойност, абстрактен човешки труд, т.е. изразходване на човешка работна сила. Посветил е 4 страници, за да изложи три основни концепции. Потребителна стойност, разменна стойност, стойност. Стойността е това, което се предава в процеса на размяна на стоките. \nКолко всъщност сте дали за този продукт на пазара, става изразител на стойността, става изразител на труда. Когато отидете в магазина, не можете да видите труда в стоката. Но тя има разменна стойност, цена, нали? За това става дума - разменната стойност е символ на нещо друго. \"Дадена потребителна стойност или благо има, значи, стойност само защото в нея е опредметен или материализиран абстрактен човешки труд\". Работният процес се опредметява в нещо. Тази идея ще стане много важна за Маркс. Процесът е опредметен. Трудовият процес - грънчарят прави гърне - накрая е опредметен в нещо. И на пазара се продава този предмет, а не действието. Човешкият труд се материализира в нещото, наречено \"стока\". И вътре в това нещо количеството труд се измерва от продължителността на труда, използван за направата на предмета. Това ни довежда до начина, по който капиталистическият начин на производство е създал определена представа за времето. Трябва да разберем, че този въпрос е свързан с факта, че времето е пари. Времето е свързано със стойността по определен начин, следователно дори мерките, с които измерваме времето, са съобразени с нуждите на капиталистическия начин на производство.  \nМаркс говори за целия свят, за глобалната ситуация, дори и днешната. Той прави блестящо описание на глобализацията, ако искате да я наречете така, в \"Комунистическия манифест\". В него Маркс говори за буржоазния стремеж към създаването на световен пазар и последствията от това. Тук вкарва нов ключов термин: \"ОБЩЕСТВЕНО НЕОБХОДИМО РАБОТНО ВРЕМЕ е онова работно време, което, при съществуващите условия на производството и при обществено средна степен на умение и интензивност на труда е необходимо за изработването на някоя потребителска стойност\". Ще започнете да осъзнавате, когато изчетете целия \"Капитал\", какво е обществено необходимо работно време. Как се определя? Кой го определя? Бих искал да добавя, че и днес този продължава да е големият въпрос за световния капитализъм: кой и как определя стойността? \nНа първо място стойността е крайно чувствителна към революциите в технологиите, революциите в производителността. В голямата си част \"Капиталът\" се занимава с разглеждането на тези революции в производството. Маркс много се вълнува от значението на технологията и науката за капитализма. Нека ви кажа, че Маркс винаги е бил скептичен към термина \"марксист\". Веднъж дори казва: \"Аз не съм марксист\". Това, което е имал предвид, е, че винаги много неща са се казвали от негово име, каквито всъщност той никога не е казвал. harvey-capital-lectures.wikidot.com \n    \n \t\n", "date": "2018.05.03", "title": "Противно е да бъдеш под ярем - даже в името на свободата "}
{"url": "http://www.duma.bg/node/166046", "text": "Втора постоянна военноморска група патрулни кораби на НАТО навлезе в Черно море, съобщава украинското издание \"Думская\", цитирано от ТАСС. \nФлагман на съединението е британският ракетен разрушител HMS Duncan (D37). В групата влизат фрегати на Испания (SPS Victoria), Турция (Gemlik) и Германия (FGS Bayern), а също така няколко по-малки кораба. \nВ момента в Черноморския регион Украйна поддържа 32 000 военнослужещи, 100 самолета и 700 танка. \nПрез 2017 г. украинският парламент прие закон, съгласно който членство на Украйна в НАТО се определя като един от приоритетите във външната политика на страната. \nМеждувременно британските ВВС разположиха изтребители \"Тайфун\" в база в Румъния. Те се присъединяват към въздушните патрули на НАТО над Черно море, се казва в съобщение на Кралските ВВС на Великобритания. \nОфициалното приемане на изтребителите беше на церемония вчера в румънската военновъздушна база \"Михаил Когълничану\", която е разположена на около 50-60 километра северно от българската граница.   \n \t\n", "date": "2018.05.03", "title": "Още кораби на НАТО в Черно море"}
{"url": "http://www.duma.bg/node/166045", "text": "Германия натиска за признаване на Косово \nГермания притиска петте страни членки на ЕС, които не са признали Косово за независима държава, да го направят възможно най-скоро. Това заяви бившият президент на Румъния Траян Бъсеску пред румънската медия B1. \"Румъния не може да признае независимостта на Косово, въпреки че Германия обеща пред косовските лидери. Това би било ужасен удар за Молдова, тъй като ситуацията с Приднестровието е подобна като тази с Косово\", каза Бъсеску. Гърция, Кипър, Словакия, Испания и Румъния не признават Косово за независима държава. Клаус Йоханис не одобри спорни реформи \nРумънският дясноцентристки президент Клаус Йоханис отказа да одобри пакет от реформи в съдебната система, приети от правителството през декември. В сегашния си вид според критиците те застрашават независимостта на съдебната власт. \n\"Тези закони не са съобразени нито с националната конституционна рамка, нито със съответните европейски стандарти\", каза Йоханис в телевизионно изявление. \"Затова реших да ги изпратя до Конституционния съд и да потърся мнението на европейски експерти\", добави той. ЕТА се саморазпусна \nБаската екстремистка групировка ЕТА обяви, че \"напълно разпусна всичките си структури\", в писмо, изпратено до баските институции и граждански организации. В писмото, публикувано от испанския онлайн вестник eldiario.es, ЕТА посочва, че признава своята отговорност, че не е успяла да разреши баския \"политически конфликт\". 109 арестувани след Първи май в Париж \nФренската полиция съобщи, че са задържани 109 души след първомайските безредици в Париж. Младежи с качулки и маски на лицата разбиха закусвалните на \"Макдоналдс\" и подпалиха няколко автомобила, след като се присъединиха към традиционната първомайска демонстрация на Съюза за правата на работниците. \"Когато имате искрени убеждения, вие трябва да протестирате с открити лица. Тези, които носиха качулки, са врагове на демокрацията\", заяви говорител на правителството. \n \n   \n \t\n", "date": "2018.05.03", "title": "Кратки новини"}
{"url": "http://www.duma.bg/node/166047", "text": "Основната опозиционна Народнорепубликанска партия в Турция и три други опозиционни партии са постигнали споразумение за съюз за предсрочните парламентарни избори на 24 юни. Това съобщи представител на Народнорепубликанската партия. \nПредставителят, който е отказал да бъде разкрита самоличността му, е заявил пред агенцията, че споразумението между Народнорепубликанската партия, наскоро сформираната Добрата партия, ислямистката партия Саадет и Демократическата партия ще бъде обявено официално на пресконференция утре. \nТова ще позволи на по-малките партии в алианса да заобиколят регламента, който постановява, че партиите трябва да получат най-малко 10 процента от гласовете, за да влязат в парламента. Със споразумението се създава широка коалиция срещу управляващия съюз на президента Реджеп Тайип Ердоган. \nУправляващата Партия на справедливостта и развитието на Ердоган сформира съюз с Партията на националистическото действие. \nТелевизия NTV уточнява, че опозиционното споразумение ще бъде подписано в 14 часа българско време в четвъртък. 6 май беше определен като краен срок за сформирането на изборни съюзи, които трябва да бъдат внесени във Висшия избирателен съвет. \nЕрдоган спечели около 10 избори и доминира турската политика, откакто ислямистката Партия на справедливостта и развитието дойде на власт през 2002 г. Изборите ще отбележат прехода на Турция към президентска република с нови широки правомощия за президента, което беше одобрено от мнозинството от турските граждани на референдум през миналата година.   \n \t\n", "date": "2018.05.03", "title": "Коалиция срещу Ердоган за турските избори"}
{"url": "http://www.duma.bg/node/166035", "text": "След изявлението на Борисов, че музикантите от БНР трябва да се самоиздържат, из интернет проблясват коментари в негова подкрепа. Трябвало сами да печелят от билети, не можело радиото (държавата) да ги храни... и обобщения - че разни сфери на културата трябва да минат на самоиздръжка и т. н. \nНевежеството е способно да закрие оркестрите у нас, колко му е - може и без тях. \nНа невежите трябва да се обяснява - в България пазарът е не малък, а мизерен. Няма как да се издържаш от концерти със симфонична музика. Андре Рийо е забогатял от симфонична музика (макар и по-леки жанрове) на един съвсем друг пазар, с билети от концерти, които струват по 100 евро и повече. И най-важното - има кой да ги плати. И пак на такива концерти има спонсори. Дори на концертите на рок звездите у нас има спонсори въпреки скъпи билети и пълен стадион. \nСегашната позиция на Борисов и подгласниците му - \"Що не се самоиздържат като Андре Рийо\" - изразява пълно невежество. В Европа има десетки радиооркестри, които се занимават основно със записи, и никой не предявява към тях претенции да са като оркестъра на Рийо. Изобщо каква е тази глупост всеки оркестър да е като този на Рийо? \nСамо за сравнение какъв е пазарът у нас - в Лондон на т. нар. Промс - пролетни концерти в продължение на месец с оркестъра на Би Би Си (в цяла Европа националните радиа имат оркестри), стават опашки за останали билети в последния момент. Пред Роял Албърт хол се нареждат по 300-400 души пред касата дни наред. Повечето билети са изкупени по интернет месеци напред. \nНещо такова да се вижда на Софийски музикални седмици? И на нашите концерти има виртуозни музиканти, авторитетни имена, има и интерес, зали се пълнят, но пазарът е малък, цените на билетите няма как да са високи. \nНяма как от билети да издържаш структура, наречена оркестър. Ако в един оркестър хората нямат постоянни доходи, веднага ще се разбягат. И без това оркестрите по света са пълни с българи музиканти. \nА спонсори? Откъде да се вземат спонсори, за да се издържа симфоничната музика в България? Васил Божков ли, Гриша Ганчев ли, Домусчиев ли? И големи банки се дърпат от финансиране на такива проекти, какво остава за мутро-олигарси. \nТака че в малка страна като България, ако искаме да има цивилизация, трябва държавата да финансира културата. С оркестрите е като с книгите - продаваемите тиражи са по 1000-2000, това се смята за успех. Затова няма автори, които да живеят от книгите си, винаги са с някаква професия или на заплата някъде. \nА музикантите няма как да работят нещо друго на заплата и да изкарват от концерти. Трябва да зарежат музиката и да станат таксиджии. Има такива случаи. \nРазбира се, има прагматици като Борисов и поддръжниците му, според които нямало нужда от толкова оркестри. Може и без тях... \nМоже, наистина. Да останат само \"пазарно ориентираните\" чалга музиканти, дето пълнят залите. Можем и без симфонична музика. България не може да изхрани музикантите си, който може, бяга в чужбина. Може да закрият и музикалните училища, интересът към тази професия намалява. Няма да умрем. Само че се отдалечаваме от цивилизацията. Не само концерти и записи, а и самото физическо присъствие на музиканти (както и актьори и др.) в обществото създава културна среда, цивилизова. \nКато се разбягат по чужбина музикантите, ще караме някак с гостуващи оркестри, без национални. \nНяма как Борисов да обеме с акъла си факта, че на конкурси за музиканти в опера като Пловдив се явяват чужденци въпреки мизерните заплати. Защото е въпрос на престиж да свириш в оркестър на опера, да си отбележиш този факт в биографията като стъпка по-нагоре. \nВ цял свят специално симфоничната и оперната музика се спонсорира или подкрепя от държавата. У нас - също. Само че музикантите са със заплати по 500-600 лв., което е мизерия за такава професия. \nЕ, нека либертарианците като Борисов да въведат пазара в тази област, да разгонят музикантите и да се хвалят, че са намалили публичните разходи. Със сигурност ще има кой да им ръкопляска. И това още не е станало само защото Борисов е популист и го е страх от протести - недоволството на някаква гилдия не се знае дали няма да му навреди на избори...     \n \t\n", "date": "2018.05.03", "title": "Глупаците надделяват "}
{"url": "http://www.duma.bg/node/166060", "text": "Според новата Национална здравна карта в родилните отделения на Велико Търново и Горна Оряховица ще има 48 легла, след като бъдат съкратени 22 легла. Местните лекари настояват за увеличение на акушерогинекологичните легла. Има устойчиво нарастване на раждаемостта в региона, коментира д-р Евгения Недева, директор на Регионалната здравна инспекция. \nПроверка на ДУМА в Информационната   система за ражданията на МЗ показва, че през цялата 2015 г. в областта са регистрирани 1140 раждания, но през следващата година са 1443, а през м.г. са 1462. От началото на 2018 г. до вчера новородените са 413.  \n1044 легла за интензивно лечение да има в региона е предложила местната комисия, но в проекта на МЗ са одобрени 880. Сериозно намаление има и на хирургичните легла.  \nВъв Велико Търново се очертава и сериозен недостиг на общопрактикуващи лекари. Сега те са 144, но по стандарт са необходими 161 специалисти по обща медицина.     \n \t\n", "date": "2018.05.03", "title": " Здравната карта оставя 48 родилни легла във Великотърновска област"}
{"url": "http://www.duma.bg/node/166031", "text": "Концертът \"Европа танцува\" кани софиянци под куполите на Ларгото (пл. \"Независимост\") по повод празника на Стария континент. На 7 май от 17 ч. в самия център на столицата жителите и гостите й ще могат да се насладят на музикално-танцово шоу с участието на професионални и любителски танцови състави, солисти-певци и музика на живо в изпълнение на Софийския духов оркестър с диригент Юли Дамянов. Програмата представя палитра от традиционни танци на европейските народи. Валс, полка, фламенко, а също ирландски, гръцки, френски и български ритми ще забавляват публиката в този уникален проект от програмата на Европейския музикален фестивал 2018. Събитието е с вход свободен. Фестивалът е част от Календара на културните събития на Столичната община. Съорганизатор е Министерството на културата, информира Ирена Данкова от \"Кантус фирмус\".  \nВ началото на концерта ще бъде показано ревю с български народни носии от различните фолклорни области. След това в програмата ще се включат  танцьорите от трупата на Нешка Робева \"Нешанъл арт\" и фолклорните ансамбли \"Здравец\" и \"Средец\". Организаторите са поканили и атрактивни солисти - Илона Иванова (сопран), Денко Проданов (тенор), Катерина Тупарова (сопран) и Александър Мутафчийски (баритон), които са подготвили солови и дуетни изпълнения с музика от Калман, Дендрино и др. Специално участие ще вземе виртуозният акордеонист Белчо Христов. \nДостъпът до пространството е откъм подлеза между Министерския съвет и президентството и откъм входа на метростанция \"Сердика II\" (до черквата \"Св. Петка Самарджийска\"). \nПрез май в рамките на Европейския музикален фестивал предстоят още няколко важни събития: концерт на забележителния руски виолист Юрий Башмет (17 май), гостуване на ансамбъл \"Italian Wonderbrass\" (18 май), церемонията \"Златно перо\" (24 май) и филмовият концерт \"Cinema Violino\" с цигуларката Катя Попов и Оркестъра на Класик ФМ радио (30 май). \n    \n \t\n", "date": "2018.05.03", "title": "\"Европа танцува\" под куполите на Ларгото "}
{"url": "http://www.duma.bg/node/166048", "text": "Арменската столица Ереван е парализирана от масовите протести, след като на 1 май парламентът не одобри кандидатурата на опозиционния лидер Никол Пашинян, представян като \"кандидата на народа\". \nНа извънредното заседание за него гласуваха 45 депутати, но за избирането му трябваха 53 гласа от 105-местния парламент. Срещу него гласуваха депутатите от управляващата Републиканска партия, чийто лидер остава Серж Саркисян, който под натиска на протестите на 23 април подаде оставка от премиерския пост.  \nСъгласно конституцията второто и последно гласуване е след 7 дни. На 8 май обаче кандидатурите за премиер се издигат не от отделни парламентарни фракции, а от една трета от депутатите - или от 35 депутати. Ако се съди по гласуването от първия тур, Никол Пашинян вече ги има. Ако и при втория опит не бъде избран министър-председател, ще се стигне до разпускане на Националното събрание и предсрочни избори. Самият Никол Пашинян също предвижда такъв вариант, но след като преди това стане премиер. \nСлед новината, че Пашинян не е избран, привържениците му заявиха, че ще организират демонстрации в Ереван \"до победата\".  \n \"Почти всички улици са затворени за движение. Много от магазините не работят. Блокиран е и пътят, свързващ Ереван с летището. Метрото и железопътният транспорт също не работят\", това заяви Пашинян по време на вчерашното шествие от сцената на главния площад. Той също така добави, че много училища и университети са се присъединили към протестиращите и са обявили стачка. Блокирани са и магистралата Север-юг, както и пътят Арарат - Ереван. \nОще преди обяд бе съобщено, че към масовия протест са се присъединили жителите на всички столични райони. В Ереван няма булевард или улица с нормално движение.  \nДемонстрантите са натрупали по улиците множество гуми и кошчета за боклук. Те са предимно млади хора, които танцуват, слушат музика и бият барабани. \nОсвен това демонстрантите блокираха входовете на няколко министерства, предава кореспондент на арменската редакция на Sputnik. Съгласно разпространената информация към настоящия момент зам.-началникът на националната полиция Валерий Осипян се опитва да убеди протестиращите да предоставят достъп до ведомствата. \nСъобщенията гласят още, че кацналите на столичното летище \"Звартноц\" пътници преминават 14-километровото разстояние до града пеша, бутайки куфарите. Същото е и в обратната посока. По пътя се виждат служители на спецчастите, но те не се намесват. \nСлужители на летището също се присъединиха към гражданското неподчинение, но самото летище не е затворено и продължава работа.  \nПрекъснати са редица железопътни връзки. В някои градове протестиращите са окупирали кметските офиси.      \n \t\n", "date": "2018.05.03", "title": "Ереван отново парализиран заради  \"кандидата на народа\""}
