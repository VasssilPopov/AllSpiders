{"url": "http://duma.bg/node/152872", "text": "Управляващото мнозинство направи пореден ход, с който увеличи шансовете на американците да пробутат на България любимите на ГЕРБ Ф-16. Временната парламентарна комисия за проучване на избора за купуване на нови изтребители предлага да започнем отначало преговорите и набирането на оферти да започнат отначало. \nОт Ню Йорк Румен Радев посъветва Бойко Борисов да организира съветниците и депутатите си да прочетат внимателно документите. \"Нека не го заблуждават с глупави становища. Не може да си прочел един хвърчащ документ, а има още сто такива, да излизаш и да казваш най-странни и нелепи твърдения\", заяви президентът. Той добави, че националната сигурност не се гради с ежедневна смяна на позициите.   \n", "date": "2017.09.20", "title": "ГЕРБ разчистват път за Ф-16  "}
{"url": "http://duma.bg/node/152860", "text": "Децата и юношите до 18 г. също да плащат  потребителска такса от 1 лв. при джипито. Това предлагат от Националното сдружение на общопрактикуващите лекари в проекта за бюджета за първичната извънболнична медицинска помощ за догодина. Предлага се остатъкът от таксата да поеме държавата чрез МТСП. И до момента държавата не осигурява децата с пълния размер на здравноосигурителната вноска, припомнят от сдружението в писмо до премиера, министрите на здравеопазването и на финансите, управителя на НЗОК, председателя на парламентарната здравна комисия и до БЛС. Който освобождава децата от потребителска такса, трябва да я покрива, коментира председателят на НСОПЛБ доц. Любомир Киров. \nИдеята и децата да плащат за посещението си при лекари бе категорично отхвърлена от БСП. Здравеопазването е превърнато в бизнес, хайде да не включваме в него и децата, възмути се вчера зам.-председателят на БСП Кирил Добрев. \nДУМА припомня, че и в края на м.г. джипитата предлагаха децата да плащат такса при посещение на лекар, но тогавашният здравен министър Петър Москов коментира пред журналисти, че е \"резервиран към идеята допълнителна група от населението да бъде облагано с такси\". През пролетта на т.г. педиатри също поискаха да бъде въведена потребителска такса за преглед на деца. Специалисти тогава коментираха, че е несправедливо педиатричните практики да са лишени от потребителска такса и предлагаха родителите да плащат символична сума, а държавата да доплаща разликата. От 2012 г. потребителската такса за посещение при лекар е 2,90 лв. От 2014 г. пенсионерите плащат 1 лев такса, а разликата се доплаща на лекарите от държавата. \nВ предложението си за бюджета на касата за 2018 г. личните лекари настояват и освободените от потребителска такса заради заболяване (диспансерно наблюдаваните пациенти) да не плащат такса само при преглед по повод на конкретното заболяване. \nОт НСОПЛБ предлагат бюджетът на джипитата за 2018 г. да е 225 млн. лв. Това ще е 6,7% от  здравноосигурителните плащания от бюджета на НЗОК за 2018 г. От сдружението припомнят, че това тяхно предложение е съобразено с препоръките на Световната банка и на Националната здравна стратегия за увеличаване до 12% на средствата за първична извънболнична помощ до 2020 г. ДУМА припомня, че през 2017 и 2015 г. парите за личните лекари бяха 6,6% от здравноосигурителните плащания на НЗОК, а през 2016 г. бяха 6,4%. \nОт НСОПЛБ настояват в Закона за бюджета на НЗОСК отново изрично да бъде разписано парите за ПИМП да не бъдат прехвърляни в други пера.   \n", "date": "2017.09.20", "title": "И децата да плащат потребителска такса искат личните лекари"}
{"url": "http://duma.bg/node/152861", "text": "Директорът на ГД \"Пожарна безопасност и защита на населението\" гл. комисар Николай Николов ще предложи частни фирми да участват с летателна техника при гасенето на пожари. Тази идея ще бъде внесена за дебат в Съвета за намаляване на риска от бедствия към МС, заяви той вчера в Троян. Според Николов е необходим механизъм, който би довел до по-висока ефективност и до икономисване на средства при гасене на пожари. По думите му първият извод след големия пожар в Кресненското дефиле е, че трябва да се инвестират повече средства в обучение на пилоти, както и за хеликоптери, които да се включват по-бързо в гасенето. Вторият въпрос, който също е свързан с летателната техника, е възможно ли е в България тази дейност да се предоставя на частна фирма, както в Европа. \n\"Един хеликоптер от среден клас струва стотици милиони, а експлоатацията му на година е близо 6 млн. лв. Като прибавим и обучението, и подготовката на пилотите, нещата се усложняват и не е по силите ни в момента да си позволим това. Затова нашето взаимодействие с ВВС е от изключителна важност\", добави Николов.     \n", "date": "2017.09.20", "title": "Шефът на пожарната предлага и частни фирми да гасят пожари"}
{"url": "http://duma.bg/node/152862", "text": "Замърсяването на въздуха изкара на протест българи от три населени места вчера - в село Труд, Русе и Нова Загора. \nПърви жители на Русе се събраха по обяд пред сградата на Регионалната инспекция по околната среда и водите. Техният протест беше под наслов \"Чист въздух за Русе\". Хората скандираха \"Искаме да дишаме\" и \"Оставка\" и издигнаха транспаранти с надписи \"Чист въздух за децата в Русе\", \"Русе иска да диша! Спрете обгазяванията!\". Според тях Министерството на околната среда и водите и неговите структури по места са изключително неефективни в борбата си за чист въздух. \n\"Искаме да кажем \"Не\" на политическото говорене. Надяваме се това да е началото на нов тип екологична култура\", заявиха протестиращите. Те съобщиха още, че това е солидарен протест с хората от Нова Загора и село Труд. \"Техните и нашите деца спят на затворени прозорци. Ние не искаме да сме заложници по апартаментите\", заяви една от недоволните.  \nДиректорът на РИОСВ в Русе Любомир Атанасов коментира пред журналисти, че за обгазяване на града не може да се говори. Качеството на въздуха се следяло от три автоматични станции, като резултатите се публикували всекидневно на интернет страницата на екоинспекцията. \nПо-късно през деня Нова Загора също излезе на протест срещу обгазяването от инсталация за биогаз в града. От инициативния комитет \"Нова Загора иска да диша\" заявиха, че проявата им е продиктувана заради безрезултатното общуване с институциите във връзка с инсталацията за биогаз на входа на града.  \nСнощи излязоха на улицата и жителите на пловдивското село Труд. Те отново изразиха недоволството си от дейността на завода за преработка на биомаса в Пловдив. За пети път в Труд изразяват притеснението си от опасността за увеличаване на заболяванията в населеното място заради централата.  \nснимка БГНЕС \n    \n", "date": "2017.09.20", "title": "Три екопротеста срещу замърсяването на въздуха събраха недоволни"}
{"url": "http://duma.bg/node/152863", "text": "При полицейска акция в София бяха задържани 40 нелегални имигранти, които са се намирали в къща в столичния квартал \"Модерно предградие\". Преди да нахлуят в имота, полицаите имали информация, че се използва като депо за трафик на нелегални мигранти към границата със Сърбия. В изключително тясно помещение са открити 40 човека, които твърдят, че са от Сирия и Ирак. Сред задържаните има 9 деца, включително и бебета. Живеещи наоколо разказват, че не за пръв път на това място има чужди граждани. На този адрес мигранти се откриват за четвърти или пети път. Полицията издирва собственика на къщата. Заловените чужденци са отведени в Трето РУП в София, където има машина за пръстови отпечатъци и установяване на самоличност. След това задържаните ще бъдат разпределени към центровете на МВР и Агенцията по бежанците. \n    \n", "date": "2017.09.20", "title": "Хванаха 40 нелегални имигранти в столична къща "}
{"url": "http://duma.bg/node/152864", "text": "Окръжният съд в Пловдив прекрати съдебното производство срещу кмета на Пловдив Иван Тотев и върна делото на Софийската градска прокуратура за отстраняване на допуснати съществени процесуални нарушения, съобщиха от съда в Пловдив. Делото е по обвинителен акт на СГП, с който са предадени на съд Иван Тотев, зам.-кметът Димитър Кацарски и кметът на район \"Западен\" Димитър Колев. Срещу всеки от тях са повдигнати обвинения за престъпление по служба, от което са настъпили значителни вреди, и случаят е особено тежък. \nПловдивският съд прие, че в хода на досъдебното производство са допуснати съществени процесуални нарушения, довели до ограничаване на правото на защита на обвиняемите и защитниците им. Констатирано е, че според обвинението тримата обвиняеми са извършили престъпление като съучастници, но в обвиненията срещу тях има противоречия. Дадени са указания, ако прокурорът реши да повдигне ново обвинение, да посочи конкретно кои норми, какви права и задължения те не са изпълнили или превишили. \nРазпореждането подлежи на протест и обжалване пред пловдивския Апелативен съд в 7-дневен срок. \nТотев бе обвинен заради нередности около зоопарка в Пловдив. Твърди се, че е нанесъл врени на общината за близо 700 хил. лв. при нарушаване на обществените поръчки за извършените строително-монтажни дейности. \nДУМА припомня, че преди около 2 месеца спецзвеното \"Антикорупция\" предаде на съд Тотев, Кацарски и Колев. Те са обвинени в престъпление по служба, свързано с изграждането на \"Зоокът\"-Пловдив. Тотев е нарушил служебните си задължения, като процедурата е проведена като пряко договаряне с изпълнителя \"Запрянови 03\" ООД в нарушение на Закона за обществените поръчки. Всичко е задвижено и без да е одобрен идеен инвестиционен проект, а към момента на откриването на зоопарка не бе одобрена и количествено-стойностната сметка за проекта. Констатирано бе, че не е изготвен комплексен доклад за оценка на съответствието на инвестиционния проект със съществуващите изисквания на строежите и не е било издадено разрешение за строеж. От неизпълнените изисквания на закона Тотев набавил облага за търговското дружество в размер на 689 869,70 лв. В този размер е и щетата за община Пловдив.     \n", "date": "2017.09.20", "title": "Върнаха заради нарушения делото срещу кмета на Пловдив  "}
{"url": "http://duma.bg/node/152865", "text": "С №12 Промяната е възможна и можем да я постигнем заедно. Това заяви Божидар Страхилов, кандидат за кмет на Трън, издигнат от БСП и Инициативният комитет \"Заедно за доброто на Трънско\" при откриване на предизборната кампания. За да го подкрепят на събитието присъстваха депутатите от \"БСП за България\" Станислав Владимиров и инж. Любомир Бонев, членът на НС на БСП Петър Мутафчиев, кметът на Ковачевци Васил Станимиров, областният лидер на левицата в Перник Валентин Петков. \nПромяна са всички трънчани, защото вие сте хората, които не допуснахте унищожаването на прекрасната природа на този край и спряхте златодобивната мина, която не само щеше да унищожи природата и да замърси водата ни, но и да изнесе българските богатства в чужбина без Трън и Трънско да имат каквито и да е облаги от това, заяви Страхилов. Той добави, че трънчани имат нужда от по-добро здравеопазване, защото не може град и 51 села да имат само една линейка и една аптека. \"Необходимо е за спешния център да бъде осигурена още една линейка и да има подвижна аптека. Публично-частното партньорство е много важно. Необходимо е да се изготви проект за изграждане на водопровод и канализация във всяко населено място на общината. Туризмът е отрасъл, от който Трън може да печели. Общината трябва да създаде такива условия, че хората да идват и да остават за повече време в региона. Ще създадем и условия за екологичен, религиозен и музеен туризъм\", очерта Страхилов приоритетите си.  \nБожидар е човек, който има волята и принципността да управлява и да промени Трън, каза Владимиров. Тук може да се развива туризмът и екоземеделието, но условия за това трябва да създаде местната власт и с инициативите на нашия кандидат за кмет този прекрасен край може да се съживи, добави Мутафчиев.   \n", "date": "2017.09.20", "title": " С №12 промяната е възможна, заяви кандидатът за кмет на Трън Божидар Страхилов"}
{"url": "http://duma.bg/node/152866", "text": "БСП няма да подкрепи в Народното събрание предлагания от правителството доклад за националната сигурност, обяви зам.-председателят на левицата Кирил Добрев. Социалистите смятат, че проблемът със сигурността е битката с бедността и борбата с корупцията. \"Защото няма как голо и босо МВР да се бори с престъпността и да защитава сигурността на страната. Защото се върнахме в мутренските години, в които отново се ширят отвличания. Отново бандитски групи рекетират по магистралите и битовите кражби са ежедневие. Това е основният проблем за сигурността в страната и БСП настоява това да е дневният ред на българския парламент\", обясни Добрев. За нас Русия е стратегическа възможност и партньор, а не заплаха, обясни той. \nЗам.-председателят на БСП призова вицепремиерите Валери Симеонов и Красимир Каракачанов да оттеглят подписите си от доклада за сигурността. Добрев припомни, че и двамата дълги години, и особено в предизборната си кампания, са отстоявали съвсем различна позиция спрямо Русия. Той цитира думи на Каракачанов по адрес на Росен Плевнелиев преди няколко месеца: \"Решението на президента да дрънкат оръжия срещу Русия не е правилно. Така смята почти целият български народ. Ако това за него е европейска политика, то за мен не е.\" Добрев призова и ПГ на патриотите да не подкрепя документа, като припомни, че водачът на групата им Волен Сидеров също е защитавал друга позиция за Русия. \nВ своя позиция Изпълнителното бюро на Градския съвет на БСП в София нарече доклада стъпка към национално предателство. Организацията смята, че документът е кулминация на антируската политика през прехода и атестация за антибългарското поведение на кабинета. Докладът стъпва на заимствани тези и не отразява динамичните промени в международната обстановка, заявяват столичните социалисти.   \n", "date": "2017.09.20", "title": " Социалистите няма да подкрепят доклада за националната сигурност"}
{"url": "http://duma.bg/node/152867", "text": "Заради напрежението, породено от неуредиците и последните скандали около военния завод \"Емко\", БСП призова министъра на икономиката Емил Караниколов да се яви в парламентарната икономическа комисия, за да информира парламентарните групи какво се случва с предприятието. Зам.-председателят на ПГ на \"БСП за България\" Драгомир Стойнев уточни, че при необходимост докладът може да протече при закрити врата, за да се избегне течът на информация предвид нейното естество. Апелираме към бързото решение, което да осигури стабилност на работниците, добави той. \nДобрев обясни, че е проведена среща с работници от фирма \"Емко\", които се притесняват за работните си места. Засегнати от протакането на проблема са около 1000 семейства, които могат да останат без препитание. Зам.-председателят на БСП Кирил Добрев, който беше и депутат от Габровско, добави, че се вълнува не толкова от конкретното производство, а от работниците. Важното е да се гарантира правото на труд на всеки един, подчерта той. \n\"Когато ГЕРБ управлява, винаги има напрежение във военнопромишления комплекс - скандали, стачки и хора, които са уплашени за работните си места. Когато е БСП, винаги има оздравяване на предприятията, нови работни места, инвестиции и печелене на поръчки\", обобщи Стойнев. Стойнев припомни историята с ВМЗ \"Сопот\", който по думите му целенасочено е бил източван. Той подчерта, че ако не е била намесата на БСП, предприятието щеше да бъде закрито, което всички признават. Той предупреди, че рисковете от \"много шум в системата\" са два. В социален аспект това може да е причина хората от сектора да останат на улицата и район като Трявна да обезлюдее. Вторият риск е България да загуби позиции на стратегически пазар, добави бившият икономически министър. \"Не разбирам защо се създава напрежение при положение, че тези предприятия могат да бъдат изключително печеливши. Заставаме зад работниците. Искаме те да бъдат спокойни, да живеят достойно, да изхранват своите семейства\" заяви Добрев. \nДУМА припомня, че в понеделник се оказа, че най-рано в края на септември ще стане ясно дали ще бъде възстановен отнетият лиценз за внос и износ на оръжейния завод \"Емко\". В писмо до Междуведомствения съвет по отбранителна индустрия и сигурност на доставките към МС от ГД \"Национална полиция\" заявяват, че проверката в предприятието ще приключи до 25 септември. Миналата седмица в открито писмо служителите на \"Емко\" обявиха, че нередностите вече са отстранени, което било установено още на 29 август. Според тях има целенасочени действия на държавни органи да унищожат предприятието. снимка Емилия Костадинова \n    \n", "date": "2017.09.20", "title": "  БСП вика икономическия министър в НС заради \"Емко\" "}
{"url": "http://duma.bg/node/152869", "text": "Прокурорката от Добрич Румяна Желева бе осъдена на пробация за лъжесвидетелстване. Магистратите я признаха за виновна и за това, че е използвала служебното си положение, за да спаси съпруга си Живко от проверка на КАТ и санкция по Закона за движение по пътищата. Присъдата бе обявена вчера в Софийския градски съд. Тя може да се обжалва в 15-дневен срок. Ако присъдата бъде потвърдена, Желева трябва в продължение на 6 месеца да посещава 2 пъти седмично пробационен служител и да има задължителна регистрация по настоящ адрес. Според решението на съда прокурорката трябва да плати и 385 лв. разноски по делото \nПрипомняме, че в края на юни 2012 г. полицаи забелязват микробуса на Живко Желев да криволичи по шосето в Добрич. Спират го, но шофьорът отказва тест с дрегер. Казва, че книжката не е у него и показва международен паспорт. Полицаи свидетелстват, че като дошла, прокурорката попитала може ли \"да направи нещо, за да няма последствия за мъжа й\". По-късно тя дала неверни показания пред полицията и съда за това колко полицаи е имало на пътя и дали мъжът й е буйствал. Според обвинителния акт при проверката Живко хванал за ръката полицай, ударил го и започнал да заплашва. \n    \n", "date": "2017.09.20", "title": "Осъдиха прокурорка за лъжесвидетелстване"}
{"url": "http://duma.bg/node/152870", "text": "По принцип ме притесняват процесите и проблемите в авиацията, поради което съм предприел мерки за ремонтиране и създаване на възможност изтребителната ни авиация и самолетите МИГ 29, които имаме, да бъдат в изправност да изпълняват задълженията си, включи се и военният министър Красимир Каракачанов. Според него явно машините могат да продължат да изпълняват функциите си безсрочно. Той смята, че има достатъчно възможности с по-малко средства да ремонтираме в наши предприятия наличните ни самолети в изтребителната, бомбардировъчната ни авиация. Днес без посредници започвали разговорите с руската страна, които идват официално в София. \n\"Няма притеснение изтребителната ни авиация да остане на земята. Предприели сме мерки по отношение на изтребителите МИГ 29, които са едни добри изтребители и могат до 2029 г. - 2030 г. да си вършат прекрасно работата\", заинати се Каракачанов. По думите му има много въпроси, на които трябва да се отговори, след като парламентарната комисията свърши работа - дали ще се променят условията, ако процедурата започне наново, ще има ли и други участници освен досегашните. Има вариант да се започнат преговори със страните, които започнаха процедурата - САЩ, Португалия, Италия и Швеция. \nНямало негативно мнение, за който и да е самолет. Министърът не се притеснява, че ще има голямо забавяне, защото не бързал да харчи пари на данъкоплатеца. Каракачанов опита да отклони съмненията, че поръчката се спира заради американските ф16. По думите му връщането на една оферта не означавало, че тя ще спечели. \"Ако парламентарната комисия реши, че трябва да се преговаря с трите страни, това не значи, че някой от тях е спечелил. Има достатъчно самолети, които стоят на земята, а ние водим спорове колко нови милиарди да похарчим, за да купим половин ескадрила нови самолети\", заяви министърът на отбраната.    \n", "date": "2017.09.20", "title": " Каракачанов се заинати, иска да ремонтира МиГ29"}
{"url": "http://duma.bg/node/152857", "text": "Мирен протестен митинг, в подкрепа на идеята за изграждане на паметник на легендарния български герой от XIX в. Вълчан войвода, ще се проведе днес от 10 ч. пред сградата на община Варна. Протестът е предизвикан от действията на отделни служители в администрацията, които се стремят да осуетят реализацията на тази благородна идея, заяви един от организаторите арх. Лъчезар Пеев. \nВ Комисията по естетизация на градската среда към общината беше одобрено мястото за изграждане на паметник на Вълчан войвода, след което решението трябваше да се гласува от Общинския съвет. Поради неясни обстоятелства докладът още не е влязъл в дневния ред, а на 10 юли инициаторите на идеята получават странно писмо от директорката на дирекция \"Култура\" към общината, че проектът се прекратява. \nИнициативният комитет за изграждане на паметник на Вълчан войвода с председател писателят Васил Гинев е създаден на 3 март 2015 г. Целите на комитета са популяризиране на легендарния български герой чрез изграждането на паметници, паметни плочи, беседи. \n    \n", "date": "2017.09.20", "title": "Във Варна правят митинг за паметник на Вълчан войвода"}
