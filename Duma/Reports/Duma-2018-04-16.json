{"url": "http://www.duma.bg/node/164870", "text": "Любителите на теориите на конспирациите пророкуват, че краят на света ще настъпи след броени дни - на 23 април, съобщи \"Дейли ирър\". Точно на тази дата Слънцето, Луната и Юпитер ще застанат в една линия в съзвездието Дева и това ще бъде знак за Второто пришествие. Тогава Исус Христос ще възкръсне отново и ще се завърне, за да накаже всички грешници на Земята, твърдят още убедените конспиратори. Те предвиждат, че през нощта на 23 април в небосвода ще се появи и митичната планета Хикс, известна също под името Нибиру. \nЕдин от новите пророци, Дейвид Мийд, предрича, че в предпоследния понеделник на месеца ще има и масови изригвания на вулкани. Но вестникът успокоява своите читатели, че Мийд в миналото неведнъж е грешил с апокалиптичните си прогнози.   \n \t\n", "date": "2018.04.16", "title": "Обявиха нова дата за края на света"}
{"url": "http://www.duma.bg/node/164872", "text": "Изложба на микробиолози \"Агар арт - изкуство от микроорганизми\" бе открита в Националния природонаучен музей. Тя привлече вниманието и възхищението на малки и големи. В експозицията са включени 40 творби, направени чрез култивиране на бактерии, дрожди и микроскопични гъби. Същинският процес на рисуване се извършва с помощта на метална примка, с която се взимат микроорганизмите и се нанасят върху новото \"платно\". Първоначално се виждат само щрихите, но след като се развият, цветът се появява и картината буквално оживява. По този начин \"художниците\" демонстрират как се занимават сериозно с наука, която може да се превърне и в истински живописен шедьовър.  \nПървият конкурс \"Агар арт\" у нас е организиран през 2016 г. от списание \"Българска наука\" и Ridacom. Той е създаден по аналог на Агар арт контест на Американското общество по микробиология. Поради големия интерес се провежда отново през 2017 г. и 25 екипа показват своята креативност и умения в 140 произведения от различни бактерии, част от които са представени на изложбата. Това събитие е едно от най-големите постижения, свързани с доказването на науката на много достъпно ниво именно чрез рисунки.  \nВдъхновението идва в края на 2014 г. от Росица Ташкова, редактор на списание \"Българска наука\". Докато работи върху дипломната си работа за магистър в университета на Нант - Франция, решава да зарадва колегите си, рисувайки шарена елхичка. Авторката превръща бактериите в палитра, а творението й става най-харесваният, коментиран и споделян пост във фейсбук страницата на Американското общество по микробиология.  \nОрганизатор на експозицията е списание \"Българска наука\" с финансовата подкрепа на Ridacom и със съдействието на Националния природонаучен музей при БАН и Aruna PR Advisory. Куратор Ц Милена Радева. Изложбата може да бъде разгледана до 11 май. \n   \n \t\n", "date": "2018.04.16", "title": "Микроорганизми станаха шедьоври "}
{"url": "http://www.duma.bg/node/164869", "text": "С острото си перо, злободневните коментари по най-актуални теми и свежите репортажи от почти всички кътчета на България тя доказва, че е истински журналист не само по образование, а и по призвание. Умението на нашето Инче непринудено да общува с важни посланици и с обикновени хора в нужда я превръща в ярък пример за неподправена човечност. Спокойствието, което вдъхва с усмивката си, може да окуражи и най-големия песимист да повярва, че доброто съществува. Способността й да накара вкъщи да й козирува нейният най-любим полковник се превърна в символ на дългогодишно семейно разбирателство. А надеждата ни за светло бъдеще се възражда именно благодарение на нашия човек от квартал \"Надежда\". \nЗатова пожелаваме на прекрасната рожденичка да е много здрава, заобиколена от свестни приятели и да е все така вдъхновена за щастлив живот с половинката си. От колегите в ДУМА     \n \t\n", "date": "2018.04.16", "title": " днес е рожденият ден на  "}
{"url": "http://www.duma.bg/node/164896", "text": "Ръст на икономиката между 3,6 и 4% през тази година прогнозира министърът на икономиката Емил Караниколов. Във Варна той заяви, че инвестиционният интерес към България нараства. Караниколов посочи още, че от началото на годината досега са издадени 10 сертификата по Закона за насърчаване на инвестициите за над 600 милиона лева. Като основен проблем той очерта образованието, което не отговаря на нуждите на бизнеса,  и липсата на кадри. \"Проблемът при преминаването от планова икономика към пазарна е, че не сме обърнали достатъчно внимание на науката и образованието. Това е нещото, което липсва и не развива нашата икономика. Инфраструктурата е другото. В Северозападна България задължително трябва да се развие инфраструктура. Това, което мислим в момента, е в индустриалните зони да има центрове за дуално обучение и за преквалификация, защото дуалното обучение ще даде възможност на учениците тепърва да могат да работят и то по заявка на бизнеса\". \nНиските лихви върху депозитите в банките се дължи на стремежа на икономиката да се развива, заяви от своя страна пред БНТ председателят на Асоциацията на банките в България Петър Андронов. Това по думите му става основно с потребление, а не със спестяване. Той отбеляза, че един от най-големите проблеми пред развитието на българската икономика е недостатъчният брой на младите хора, както и тяхното неудовлетворително ниво на образование. За да върви икономиката, хората трябва не само да спестяват, но и да потребяват, допълни Андронов. Така той обясни ниските лихви върху депозитите. Хората държат достатъчно много пари - общо привлеченият ресурс е над 70 милиарда лева. За България е рекорд, но тази спестовност не е рекордна в никакъв случай. Не сме феномен, да не изпадаме в еуфория, просто вървим в крак с икономиката\", допълни той. Според Андронов има сериозен проблем с качеството на образованието за младите хора, както и с оценката на знанията им. Той посочи недостатъчния брой на младите хора, както и некачественото им или непрактично образование, като основен проблем пред развитието на българската икономика.     \n \t\n", "date": "2018.04.16", "title": " Икономически ръст до 4% прогнозира Караниколов"}
{"url": "http://www.duma.bg/node/164893", "text": "Индексът на тържищните цени, който отразява цените на хранителните стоки на едро, остана през миналата седмица на ниво 1,533 пункта, след като преди Великден скочи с 3,37 процента за една седмица, показват данните на Държавната комисия по стоковите борси и тържищата (ДКСБТ). \nДоматите са поскъпнали през миналата седмица с 0,9 на сто и са се продавали по 2,20 лева за килограм. Краставиците от внос са поскъпнали с 1,1 на сто до 2,65 лева средно за килограм. Картофите са поевтинели с 1,7 на сто и са се търгували по 0,57 лева за килограм на едро. Цената на морковите е поевтиняла с 4,6 на сто до 0,83 лева за килограм, а зелето се е търгувало по 0,60 лв. за кг на едро. Зелената салата е поскъпнала с 12,9 на сто до 0,70 лева за брой. Ябълките са поевтинели с 0,8 на сто и са се продавали по 1,28 лв. за кг. Цената на лимоните се е понижила с 9,4 процента, до 1,92 лева. \nКравето сирене е поскъпнало с 0,7 на сто, до 6,07 лв. за кг, кашкавалът, тип \"Витоша\" се е търгувал по 10,23 лв. за кг, а олиото е поевтиняло с 1 на сто до 1,93 лева за литър. Каймата е поскъпнала с 0,6 на сто и се е търгувала по 4,79 лева за килограм. \nПакетче краве масло от 125 грама се е търгувало за 2,20 лева. Пилешкото замразено месо е поскъпнало с 2,6 на сто и се е продавало по 4 лева за килограм на едро. Захарта се е търгувала по 1,15 лв. за кг, а брашното, тип \"500\", е поевтиняло с една стотинка до 0,79 лева за кг. Яйцата са се продавали по 0,23 лева за брой на едро в края на седмицата.    \n \t\n", "date": "2018.04.16", "title": "Доматите и краставиците поскъпнаха на едро"}
{"url": "http://www.duma.bg/node/164894", "text": "Министърът на туризма Николина Ангелкова обяви пред БНТ, че няма информация за фирмите, които печелят концесиите на плажовете. Тя допълни, че собствеността им не интересува ведомството, като важно било да се спазва сключеният договор. По думите й и тази година цените на шезлонг и чадър ще варират. Очаква се тази година повече българи да почиват по Българското Черноморие. \nАнгелкова каза още, че в началото на годината са резервирани 90% от четири- и петзвездните хотели, като се очаква ръст между 5 и 10%. Броят на руските туристи най-вероятно няма да е много по-различен от този през 2017 г. Освен това визите за руски туристи ще бъдат издавани в рамките на 24 часа. Министърът на туризма добави, че това лято ще има масови проверки по плажовете, като ще са двойно повече спрямо миналата година. Ще се извършват проверки за правилно стопанисване на плажовете - наличието на спасители, медицинско обслужване, поставяеми обекти и оказателни табели.   \n \t\n", "date": "2018.04.16", "title": "Ангелкова не знаела чии са фирмите концесионери на плажовете"}
{"url": "http://www.duma.bg/node/164895", "text": "Разходите на промишлените предприятия за придобиване на дълготрайни материални и нематериални активи през 2017 г. се увеличават със 7,4% спрямо 2016 г., но въпреки това мениджърите на дружествата планират намаление на инвестициите през тази година. Това показват данни от редовното бизнес наблюдение на инвестиционната активност сред промишлените предприятия, проведено през март от Националния статистически институт (НСИ). Резултатите от изследването сочат, че плановете на промишлените предприятия са да свият инвестициите с 6,6% през 2018 г. спрямо направените през миналата година. Според изследването делът на частния сектор в общия обем на очакваните разходи за придобиване на активи през тази година е 84,6%, като мениджърите от този сегмент предвиждат намаление на инвестиционните си програми с 14% в сравнение с 2017 г. \nНай-голям относителен дял в инвестициите през настоящата година се очаква да формира производството на стоки за междинно потребление - 43,3%, при което обаче се предвижда понижение от 12% спрямо предходната година. На второ място по прогнозен обем на инвестициите са енергетичните и свързаните с водата сектори  - с 25,4%, при които се очаква увеличение с 27,9% в сравнение с 2017 г. Следва производството на недълготрайни потребителски стоки, което е с относителен дял от 16,3%, като предвижданията на мениджърите са за свиване на инвестиционните програми с 25,2% спрямо предходната година.     \n \t\n", "date": "2018.04.16", "title": "С близо 7% свиват инвестициите си промишлените предприятия "}
{"url": "http://www.duma.bg/node/164871", "text": "Тим Милър, който снима новия \"Терминатор\", посочи името на актьора, който ще замени Арнолд Шварценегер. В интервю за \"Дедлайн\" режисьорът заяви, че това е 35-годишният американец Гейбриъл Луна, чиято най-популярна роля досега е в сериала \"Agents of S.H.I.E.L.D.\", където играе Ghost Rider. \nОчаква се филмът да бъде заснет през това лято, но отсега се знае, че сценарият му е засекретен. Премиерата е насрочена за 22 ноември 2019 г. \n70-годишният Шварценегер претърпя сърдечна операция в края на миналия месец. Първите думи на звездата след нея бяха: \"I`m baсk\" - реплика, свързана с ключовата фраза \"I`ll be back\" от култовата му роля в \"Терминатор\".   \n \t\n", "date": "2018.04.16", "title": " Избран е новият Терминатор"}
{"url": "http://www.duma.bg/node/164897", "text": "Отделите \"Оперативни проверки\" в териториалните структури на Националната агенция за приходите (НАП) се закриват, а договорите на всички служители от това звено ще бъдат прекратени от 1 май 2018 г. Става дума за 250 служители. Според информацията от НАП ежедневният контрол по спазването на данъчното и осигурително законодателство ще бъде обезпечен и няма да има проблем с ежедневните проверки. Това се случва около три седмици след акцията на ГДБОП и Специализираната прокуратура срещу организирана престъпна група в дирекцията на НАП в София, занимавала се с изнудване на търговци и корупционни престъпления. \"По реформата на \"Оперативни проверки\" се работи от една година. Главната причина за закриването на структурата не са действията на ГДБОП и прокуратурата от края на март\", заявиха от НАП. Поредица от причини доведоха до това решение, заяви говорителят на НАП Росен Бъчваров. Като част от причините той посочи промените по отношение на възлагането и извършването на оперативните проверки, трудностите при ротацията на екипите, значително по-високата ефективност на оперативните проверки, които прави \"Фискален контрол\", и корупционните рискове. Заради разширяване на функциите на \"Фискалния контрол\" вече е обявен конкурс за попълване на структурата със 150 служители, като могат да кандидатстват и съкратените служители. \nРешението на НАП предизвика недоволството на заетите в отдел \"Оперативни проверки\". Те излязоха с протестно писмо, в което настояват за запазване на функциите и работните места на всички служители в звеното, както и за увеличение на заплатите. \"От фискална гледна точка с всяка изминала година работата на отдел \"Оперативни проверки\" става все по-ефективна: при справка на данните от последната национална конференция се установява, че единствено отдел \"Оперативни проверки\" от функция \"Контрол\" има по-голяма ефективност в сравнение с предходната година\", се посочва в писмото. \nЗаради закриването на звеното за оперативен контрол синдикалните организации КТ \"Подкрепа\" и КНСБ излизат на протестен митинг днес. Той се организира от Национална федерация \"Търговия, услуги, контролни органи и туризъм\" към КТ \"Подкрепа\" и Федерация на независимите синдикати от държавното управление и организации към КНСБ. Шествието ще започне в 17,30 часа пред сградата на Териториалната данъчна дирекция в София на ул. \"Аксаков\" 21. Митингът ще продължи по ул. \"Шишман\" до пл. \"Народно събрание\", след което протестиращите ще преминат по ул. \"Московска\", ул. \"Дунав\", по бул. \"Дондуков\" до сградата на Централното управление на НАП, където ще бъде връчена протестна декларация.   \n \t\n", "date": "2018.04.16", "title": "Гонените от НАП данъчни излизат на протест"}
{"url": "http://www.duma.bg/node/164890", "text": "Постигнат е напредък за по-голямата част от въпросите в спора за името, остават обхвата на използване и името за международна употреба. Това заяви македонският премиер Зоран Заев. \nСпоред него голяма част от нещата са решени и това му дава право да вярва, че има пробив, но посочи, че и това, което е решено, може да се смята за договорено само, ако има окончателен договор. \n\"Бих казал само, че обхватът не е решен и името за международна употреба също. Ние сме много близо до решение, което трябва да бъде потвърдено в частта на идентичността и в частта на националността и езика. Мисля, че сме пред решаването на тези въпроси“, каза Заев. \nПо отношение на гръцките възражения за иредентизъм, македонският премиер смята, че трябва да се намерят формулировки, че „нямаме териториални претенции, че нямаме намерение да променим границата и че нямаме намерение да се месим в наследството на Гърция, едновременно и те в нашето наследство“. \nЗаев потвърди, че ще има референдум за името и въпросът е дали ще бъде веднага след споразумението или преди влизането на Македония в НАТО или в ЕС. \nЗа обхвата на използване и гръцкото искане за ерга омнес, Македония е на мнение, че договореното име трябва да бъде само за международна употреба, без промяна на Конституцията, защото домашна употреба на името няма никакво влияние върху Гърция.   \n \t\n", "date": "2018.04.16", "title": " Зоран Заев: Без промяна на Конституцията за името"}
{"url": "http://www.duma.bg/node/164891", "text": "В Барселона хиляди излязоха на протестен марш срещу задържането в ареста на деветима лидери на каталунските сепаратисти, които ще бъдат съдени по обвинения в подстрекаване към бунт. \nМного от протестиращите скандираха „Свобода за политическите затворници“, докато се събираха на една от главните улици в Барселона, носейки жълти шалове, пуловери или якета в този цвят, който символизира солидарността им с техните задържани лидери. \nПротестът беше свикан от създадената през март платформа „за защита на каталунските институции“ и „правата и основните свободи“ на гражданите на областта. Протестът беше подкрепен от каталунските клонове на двата най-големи профсъюза в Испания CCOO и UGT, което предизвика неспокойство в профсъюзните членове, които са против независимостта на заможния югоизточен регион на Испания. \nДемонстрацията се провежда десет дена, след като германски съд отказа изпълнението на искане за екстрадиране на сваления каталунски президент Карлес Пучдемон, отправено от испанските магистрати на основание подбуждане към бунт. Пучдемон беше освободен под гаранция. Миналата седмица испанската прокуратура изпрати в Германия още информация в подкрепа на искането си. Пучдемон също така е обвинен в злоупотреба с държавни средства за провеждането на референдум за независимостта на Каталуния на 1 октомври. \nИспанският министър на правосъдието Рафаел Катала нарече използването на жълти панделки \"обидно\" и заяви, че в Испания няма политически затворници, а става дума за \"политици в затвора\". \nОт 16 октомври лидерите на двете най-големи групи за независимост на Каталуня - Жорди Санчес и Жорди Куишарт - са в затвора, докато очакват съдебните процеси срещу тях.     \n \t\n", "date": "2018.04.16", "title": " Хиляди сепаратисти протестираха в Барселона"}
{"url": "http://www.duma.bg/node/164888", "text": "Инспекторите на Организация за забрана на химическото оръжие (ОЗХО) започнаха вчера  разследването на мястото на предполагаемата химическа атака на 7 април в град Дума край Дамаск. \"Ще гарантираме, че те ще могат да работят професионално, обективно, безпристрастно и без никакъв натиск\", каза сирийският зам.-министър на външните работи Айман Сусан. \nЗападът обвини Сирия за атаката, на свой ред Сирия, Русия и Иран отхвърлят обвиненията. \nМеждувременно САЩ поставиха условия да не се повторят ракетните удари срещу Сирия от 14 април. Според говорителката на Държавния департамент Хезър Науърт сирийската страна като първа стъпка трябва да декларира останалите у нея запаси от химическо оръжие. \"Ако това се случи, ние ще им помогнем (на сирийските власти) да се включат в Женевския процес и да достигнат онзи далечен засега етап, когато ще могат за проведат избори и да започнат възстановяване на страната, заяви тя по телевизия Фокс нюз. Говорителката имаше предвид женевския процес за регулиране на кризата под егидата на ООН. Сирия, впрочем, никога не се отказва от този процес, но набляга и на астанския процес с водещото участие на Русия, Иран и Турция.  \nАмериканското министерство на отбрана заяви, че не е готово да демонстрира доказателствата за използването от сирийския режим на химическо оръжие в Дума заради секретността на данните. Това заяви говорителката на Пентагона Дана Уайт.  \n\"Но ние не се съмняваме. Просто много от това е свързано с разузнаването\", каза говорителката.  \nВ нощта на 14 април САЩ, Великобритания и Франция изстреляха срещу Сирия 103 ракети. Сирийската ПВО прихвана над две трети от тях - 71 ракети.  \nМеждувременно стана ясно, че френският президент Еманюел Макрон е отказал да предостави на Владимир Путин доказателства за химическата атака в Дума. \"Западът не обосновава с нищо ударите по Сирия, освен с информациите, взети от медиите и социалните мрежи\", заяви още в събота руският външен министър Сергей Лавров, цитиран от РИА \"Новости\". \"При това президентът Макрон, който заяви публично, че разполага с неопровержими факти, потвърждаващи употребата на химическо оръжие в Дума от режима, както те наричат Асад, разговаря онзи ден с президента Путин. В хода на разговора нашият президент се позова на публичните твърдения на френския лидер за наличието на такива факти и помоли те да бъдат споделени... Отговорът е бил такъв - тайна. Ние не можем да предоставим тези данни, още повече, че това не е наша тайна\", добави Лавров. \nСъветът за сигурност на ООН отхвърли руската проекторезолюция, осъждаща ударите на САЩ, Великобритания и Франция срещу Сирия. Документът не събра необходимите девет гласа. Проекторезолюцията беше подкрепена от три държави - Русия, Боливия и Китай. Осем страни, включително САЩ, Великобритания и Франция, се изказаха против нея, още четири страни - Казахстан, Перу, Екваториална Гвинея, Етиопия, се въздържаха. В текста се изразява загриженост, че ударите са били нанесени срещу Сирия в момент, когато експерти на Организацията за забрана на химическото оръжие започнаха работа по събиране на доказателства за химическата атака в Дума на 7 април. В тази връзка се отправя призив към всички страни да \"създадат всички необходими условия за приключване на това разследване\". \nЧленовете на Съвета за сигурност на ООН, които гласуваха против руската проекторезолюция, осъждаща САЩ и техните съюзници за ударите в Сирия, вече не са партньори на Дамаск във всеки политически процес. Това пък заяви постоянният представител на Сирия в ООН Башар Джафари. Той посочи, че САЩ, Великобритания и Франция, въпреки техните уверения, че се стремят да бъде разгромена терористичната групировка \"Ислямска държава\" (ИД), всъщност \"нанасят ракетни удари по наши обекти, за да не можем да победим \"ИД\".     \n \t\n", "date": "2018.04.16", "title": "ОЗХО започва разследване в Дума, Западът крие данните за инцидента  "}
{"url": "http://www.duma.bg/node/164889", "text": "Китайският външен министър пристигна в Япония \nКитайският външен министър Ван Ий започна визитата си в Япония, която е определяна като важна стъпка към подобряване на хладните отношения между Пекин и Токио. Ван Ий се срещна с японския си колега Таро Коно. Предполага се, че разговорът между двамата ще засегне икономическите връзки между страните, териториалните спорове в Южнокитайско море и начините Северна Корея да бъде подтикната да се откаже от ядрените си оръжия.  Трима загинали в САЩ заради сняг, дъждове и бури \nТрима души, включително двегодишно момиче, са загинали в САЩ в събота в резултат на снеговалеж, дъждове и бури, стоварили се върху голяма територия, простираща се от Мексиканския залив до Големите езера. В събота скоростта на вятъра в редица американски щати достигна 23,6-24,4 м/сек. В Уисконсин снежната покривка е 36 см. Заради силния вятър вълните в езерото Мичиган според прогнозите днес трябва да се извисяват на 5,5 метра. Международните летища в Минеаполис и Сейнт Пол отмениха около 400 полета. Джихадисти атакуваха сини каски в Мали \nНай-малко един миротворец е убит, а петима са ранени при атака на джихадисти в Мали, съобщава АП. Ислямистите са се опитали да проникнат в базата на сините каски с две коли. Те били натъпкани с експлозиви. Терористите дори носели сини каски. Те открили огън с гранатомети, а след това едната от колите бомби се взривила, докато тази със знаците на МИНУСМА била спряна. Престрелката продължила няколко часа. До момента никой не е поел отговорност. \nЙеремич: Сърбия няма да влезе в ЕС \nБившият сръбски министър на външните работи Вук Йеремич смята, че страната няма никакви шансове да се присъедини към Европейския съюз. В интервю за китайската държавна телевизия Йеремич казва, че \"Сърбия не трябва да избира между Косово и ЕС, защото членството в ЕС няма да стане в близко бъдеще\". \"В Брюксел няма политическа воля за разширяване\", смята бившият външен министър. \n \n   \n \t\n", "date": "2018.04.16", "title": "Кратки новини"}
{"url": "http://www.duma.bg/node/164887", "text": "Президентът на САЩ Доналд Тръмп предварително е уведомил лично Владимир Путин по телефона за подготвяния удар, извършен на 14 април. Това разкри източник от командването на иранските сили \"Кусд\", на когото се позовава кувейтският вестник \"Ал Джазира\". Тръмп уточнил целите и датата на ударите. \nСлед този разговор Москва е координирала с Дамаск, Техеран и ливанското движение \"Хизбула\" изтеглянето на своите сили от районите, срещу които се очаквали ударите. Руската страна уведомила още съюзниците си, че няма да противодействат на ударите. В публикацията се казва, че Иран и Сирия не били доволни от това решение. Москва им разяснила, че това е \"единственият изход от кризата\". \nСъобщението на \"Ал Джазира\" е публикувано и от други медии в региона. Израелският сайт NEWSru Israel посочва, че \"Ал Джазира\" периодично публикува информация, която не получава официално потвърждение. Но израелският сайт смята, че самият факт на предупреждението \"почти не предизвиква съмнения\". Няколко дни преди удара руските военни напуснали пристанището Тартус. Руските ПВО, покриващи базите в Хмеймим и Тартус, не са били задействани. А при масирания удар няма пострадал руснак.      \n \t\n", "date": "2018.04.16", "title": " Тръмп уведомил Путин за подготвяния удар"}
{"url": "http://www.duma.bg/node/164883", "text": "Германският президент Франк-Валтер Щайнмайер призова западните страни да не обявяват Русия и нейния народ за врагове. \n\"Не трябва да обявяваме  Русия като цяло и нейния народ за врагове\", заяви той в интервю за в. \"Билс ам Зонтаг\". Той изрази и безпокойство от нарастващото отчуждение между Запада и Русия. \"Противодействието срещу това опасно отчуждение е предизвикателство и задача пред нашите политици\", добави Щайнмайер. \nТой също призова президентите на САЩ и Русия заедно да търсят решение на конфликта в Сирия. \"Великите държави носят голяма отговорност. Трябва да бъде направена първата крачка, Путин и Тръмп са задължени да я направят\", посочи президентът.      \n \t\n", "date": "2018.04.16", "title": " Щайнмайер: Тръмп и Путин да преговарят"}
{"url": "http://www.duma.bg/node/164910", "text": "Започва подписка за отмяната на закон от 1949 г. \nИнициатива за премахване на института за поставяне под запрещение започва у нас. Вчера стартира и подписка в подкрепа на отмяната му. Тя е в рамките на Националната гражданска инициатива \"7000\". У нас над 7000 души са поставени под запрещение, а целта е то да се замести с \"подкрепено вземане на решение с правна стойност\". За да стане това, е нужно НС да приеме закон за физическите лица и мерките за подкрепа, внесен през 2016 г. С него може да се отменят разпоредбите на Закона за лицата и семейството от 1949 г., свързани с правоспособността и дееспособността. Това ще позволи на хората с интелектуални затруднения или психически заболявания да получават подкрепа от доверени   лица при взимане на решения с правна стойност.  \n    \n \t\n", "date": "2018.04.16", "title": "Искат да извадят от запрещение 7000 души"}
{"url": "http://www.duma.bg/node/164892", "text": "Руският външен министър Сергей Лавров обяви, че на база експертиза на образците, събрани от мястото на произшествието в Солсбъри с баща и дъщеря Скрипал, изследователски център в швейцарския град Шпиц е стигнал до извода, че за тяхното отравяне е използвано веществото BZ, което е било на въоръжение във Великобритания и САЩ.  \nПо думите му Русия е успяла да се сдобие с конфиденциална информация от швейцарския център за радиологически и химико-бактериологически анализ. \"На 27 март специалистите от този център са завършили изследванията на образците, които са им били изпратени от Организацията за забрана на химическите оръжия (ОЗХО), и които са били събрани по линия на ОЗХО от мястото на произшествието в Солсбъри\", каза Лавров.  \n\"При проведената експертиза в пробите са открити следи от токсичното вещество BZ и неговите прекурсори, представляващо химическо оръжие от втора категория съгласно Конвенцията за забрана на химическите оръжия. BZ представлява нервно-паралитично вещество, временно изваждащо жертвата извън строя. Психотоксичният ефект се достига до 30-60 минути след приемане и продължава до 4 денонощия. Настоящата разновидност е била на въоръжение в армията на САЩ, Великобритания и други страни от НАТО. В СССР и Русия не се е осъществявало разработване на подобни химически съединения\", цитира Лавров доклада на швейцарските специалисти. Той допълни също така, че по някаква причина ОЗХО е решила да не включва в доклада си тази информация.  \n\"Само ОЗХО може да коментира това изявление. Но ние можем да повторим това, което заявихме преди 10 дни: у нас няма съмнение, че центърът \"Портън Даун\" е идентифицирал веществото\", отговориха от швейцарската лаборатория в свое изявление в туитър. В него се казва още, че  и британският център \"Портън Даун\", и швейцарският център в Шпиц са акредитирани към ОЗХО. \"Стандартите при проверки са толкова строги, че на изводите може да се вярва\", посочват швейцарците.  \nПреди това Лавров коментира и изявленията на британския външен министър Борис Джонсън, който заяви, че докладът на ОЗХО напълно е потвърдил изводите на Лондон. Лавров обвини британския си колега в изкривяване на констатациите от разследването на Организацията за забрана на химическото оръжие (ОЗХО).\"Политици като Борис Джонсън отново се опитват да изкривят истината и да обявят, че изявлението на ОЗХО подкрепя изводите на Великобритания без изключение\", каза Сергей Лавров.     \n \t\n", "date": "2018.04.16", "title": "Лавров: Скрипал са отровени с натовско оръжие "}
{"url": "http://www.duma.bg/node/164884", "text": "Превземането на района Източна Гута край Дамаск е важна стъпка за сирийската армия, проправяща пътя на правителствените войски на юг. Според анализатори приоритет за президента Башар Асад по-вероятно ще бъде южната провинция Дараа, където през 2011 г. избухнаха протестите срещу неговото управление. \nКато основание сирийските войски да тръгнат към Дараа наблюдателите изтъкват значението на тази провинция. Тя е доста голяма като територия и е разположена южно от Дамаск като граничи с Йордания и окупираните от Израел Голански възвишения. Бунтовници, които не са джихадисти, и са подкрепяни от САЩ и Йордания, контролират близо три четвърти от провинцията и части от нейната столица, която също се казва Дараа. \n    \n \t\n", "date": "2018.04.16", "title": " Армията се насочва към Дараа"}
{"url": "http://www.duma.bg/node/164873", "text": "Американският кинорежисьор от чешки произход Милош Форман почина на 86-годишна възраст. Роден е през 1932 г. в Чеслав. Родителите му загиват в концлагер по време на Втората световна война (1939-1945). Кинокариерата на Форман започва през 1955 г. В Чехословакия снима филмите \"Черен Петър\", \"Любовта на русокосата\" и \"Пожар, момичето ми\". През 1967 г. заминава на специализация в САЩ, през 1968 г. е в Париж за преговори за снимки на нов филм и остава там, заради събитията от Пражката пролет. От 1971 г. работи в САЩ и още с първия си филм печели фестивала в Кан. През 1975 г. постига световен успех с екранизацията на \"Полет над кукувиче гнездо\", с който печели и \"Оскар\". Други известни негови филми са \"Коса\" и \"Амадеус\", за който получава 8 \"Оскар\"-а и 4 \"Златни глобуса\".    \n \t\n", "date": "2018.04.16", "title": "Почина режисьорът Милош Форман"}
{"url": "http://www.duma.bg/node/164886", "text": "Фантастичното представяне на сирийската противовъздушна отбрана, която прихвана 71 от 103 изстреляни в петък през нощта аеробалистични ракети и крилати ракети \"Томахоук\", е постигнато със С-125, С-200, системи \"Бук\" и \"Квадрат\", които са произведени преди повече от 30 години във времената на СССР. Но ефективността на ПВО показва, че Сирия е използвала и по-съвременни средства. Командващият ПВО на Сухопътните войски на Русия генерал-лейтенант Александър Лузан съобщи пред \"Взгляд\", че руските ПВО в Сирия не са участвали в свалянето на ракети. Лузан заяви също, че сирийската противовъздушна отбрана е на достатъчно високо ниво и че голям ефект е имала системата \"Бук-М2\", закупена от Русия малко преди началото на гражданската война. \n  \"Толкова съм горд с нашите прекрасни въоръжени сили, които скоро, след като бъдат похарчени одобрените милиарди долари, ще станат най-добрите, които е имала нашата страна. Никой и нищо няма да може да се сравнява с тях!\", заяви междувременно американският президент Доналд Тръмп след ударите. Пентагонът пък се похвали, че нито една от изстреляните ракети не била прихваната. \n  \n    \n \t\n", "date": "2018.04.16", "title": "Отлично представяне на сирийската ПВО"}
{"url": "http://www.duma.bg/node/164885", "text": "Генералният секретар на НАТО Йенс Столтенберг заяви, че да се води диалог с Русия е сложно, но е необходимо, предаде Анадолската агенция. \"Диалогът с Русия е сложен, но именно затова е важен. Русия няма къде да отиде, Русия ще остане, тя е наша съседка. Затова диалогът частично засяга стремежа за подобряване на отношенията, частично регулирането на съществуващите отношения. НАТО все така е отворена към установяване на плодотворен диалог с Русия\", изтъкна Столтенберг. По думите му ударите срещу Сирия не решават всички проблеми за забраната на химическото оръжие в Сирия, но бяха необходими, за да бъдат предотвратени в бъдеще подобни инциденти, посочи още Йенс Столтенберг.     \n \t\n", "date": "2018.04.16", "title": "НАТО отворена за диалог с Москва"}
{"url": "http://www.duma.bg/node/164874", "text": "Безплатното куклено шоу \"Приказка за юначета с празни тумбачета\" започва за четвърта поредна година турне из страната днес, 16 април, от Силистра. Децата в 7 града - още Дулово (17 април), Шумен (18), Хисаря (24), Пазарджик (30), Айтос (2 май), Карнобат (3), ще се срещнат с обичаните приказни герои Хартояд, Пластоядка и Стъклояд. Те ще покажат на зрителите как да се грижат за опазването на околната среда, като изхвърлят отпадъците от опаковки разделно. След представлението децата ще се забавляват с танци и игри. Входът е свободен, а всеки малчуган ще получи комикс книжка с игри. Детският празник се организира от \"Екопак България\" и общините, в които гостува театърът.   \n \t\n", "date": "2018.04.16", "title": "Куклено шоу учи децата да събират отпадъци разделно"}
{"url": "http://www.duma.bg/node/164875", "text": "Столичната библиотека ще отбележи 125 години от рождението на Елисавета Багряна с изложбата \"Аз - Багряна\", която се открива днес, 16 април, от 11 ч. в мраморното фоайе на партера. В нея ще може да се види таблото \"София и Багряна\", книги и снимки на поетесата от фонда на Столичната библиотека и лични вещи и снимки, предоставени от близките й. Показани са и албуми с ноти за песни по нейни произведения. Сред експонатите е и личният екслибрис на поетесата. Слово за Багряна ще произнесе поетът и неин колега Найден Вълчев и доц. д-р Людмила Малинова от Института за литература при БАН. Изложбата е част от кампанията \"На училище в Столичната библиотека\".  \n    \n \t\n", "date": "2018.04.16", "title": "Изложба за Багряна в Столичната библиотека"}
{"url": "http://www.duma.bg/node/164899", "text": "Перничани започнаха да събират подписи в петиция, адресирана до кмета на града Вяра Церовска и до Общинския съвет. Те настояват да бъде проведен референдум, на който гражданите да отговорят искат ли въвеждането на синя зона в Перник. \n \"Нека живеем в демократична среда и гласът на всеки гражданин да бъде отчетен и чут\", се казва в документа. От общината публикуваха на официалния си сайт проект за Наредба за организация на движението, в която е заложено създаването на платената зона за паркиране. Обявен е 30-дневен срок, в който могат да се правят предложения и възражения по проекта. Общественото обсъждане е насрочено за 18 май. Това е вторият опит за създаването на зоната в Перник. За първи път почасово платено паркиране бе въведено през 2010 г. Наредбата обаче беше обжалвана и падна в съда.   \n \t\n", "date": "2018.04.16", "title": "Перничани искат референдум за синята зона в града"}
{"url": "http://www.duma.bg/node/164898", "text": "На 964 българи се пада по един пожарникар. Огнеборците у нас са малко над 7000, показват данни на МВР. Според справката Главната дирекция \"Пожарна безопасност и защита на населението\" полицейски органи и органи по пожарна безопасност и защита на населението, чийто статут се урежда в Закона за МВР, са 7311 служители. Държавните служители в дирекцията са 7518 души, а тези по трудово правоотношение - около 480. Инспекторите по защита на населението в страната са 132-ма души. Това са хората от бившата гражданска защита, които се отзовават при бедствия, аварии, режат дървета и съдействат на пожарните и аварийните екипи. Най-много подобни инспектори има в дирекцията на пожарната в София - 20, а най-малко с по един - във Видин и Хасково. Според данните на МВР в Бургас не работи нито един такъв инспектор. \nМиналата година пожарникарите излязоха на протест, след като се заговори за реформа в пожарната - затваряне на десетки пожарни служби, сред които и такива в курортни селища като Боровец и Пампорово. Основното оплакване на протестиращите беше, че те не са достатъчно.   \n \t\n", "date": "2018.04.16", "title": " На 1000 души у нас се пада по един пожарникар"}
{"url": "http://www.duma.bg/node/164900", "text": "Родителите на деца с увреждания излизат на шести национален протест на 18 април. Най-малко 20 организации от 10 града ще бъдат на жълтите павета пред Министерския съвет, за да поискат за пореден път по-добри условия за живот на хората с увреждания. Предвидено е протестно шествие, чийто сборен пункт ще бъде сградата на президентството. В 11,15 ч. то ще тръгне към Министерския съвет и ще завърши пред НДК. \nРодителите настояват за гарантиране на лична помощ на хората с увреждания и промяна в политиките към тях. \"С бюджет 2017 г. беше прието диференциране на социалните плащания според процента увреждане на децата, но пълнолетните лица отново бяха забравени от властта\", обясняват организаторите на протеста. Според тях България е единствената страна в Европейския съюз, в която хората с увреждания и родителите на деца с увреждания кандидатстват за личен асистент всяка година. Те дават пример с Европа, където хората с увреждания разполагат с бюджет за лична помощ, който сами управляват. \nКакто миналата година, така и тази, протестиращите са изпратили своите основни искания до управляващите и отговорните институции. У нас няма точна статистика за броя на децата и лицата с увреждания. Родителите са категорични, че създаването на електронен регистър по заболявания, ще даде информация на институциите за нуждите им и ще спомогне за подобряване на социалната политика към тeзи българи.  \nРодителите са потърсили контакт с национално представените организации на хора с увреждания, за да направят общ протест, но все още не са получили отговор. \n    \n \t\n", "date": "2018.04.16", "title": "Родители на деца с увреждания излизат на национален протест"}
{"url": "http://www.duma.bg/node/164877", "text": "Популярната македонска писателка Ягода Михайловска-Георгиева ще представи пред българските читатели романите си \"Камъкът на твоя ден\" и \"Индиговият Бомбай\", издадени от \"Персей\". Те са белязани от личните преживявания на авторката, свързани с пътувания в Индия и Хималаите, научи ДУМА от издателя Пламен Тотев. \nПредставянето й в София - в залата на Културно-информационния център на Република Македония (ул. \"Оборище\" 7), ще бъде днес, 16 април, от 18.30 ч. Утре тя ще гостува в Ловеч (Клуб на културните дейци от 17.30 ч.), на 18-и ще се включи в 13-ия маратон \"Четяща Стара Загора\" (в къщата музей \"Гео Милев\" от 18 ч.). На 19-и ще бъде специален гост на литературния фестивала \"Южна пролет\" в Хасково (Регионалната библиотека от 16.30 ч.). \nЯгода Михайловска-Георгиева е родена на 3 март 1953 г. Повече от три десетилетия е журналистка, есеистка и филмова критичка в пресата, а през последните десет години работи като редакторка в телевизия \"Телма\". Авторка е на поредица пътеписи за Бомбай и за Гоа в Индия, за Катманду и Хималаите в Непал. Носителка е на Рациновата награда за най-добра прозаична книга (за \"Камъкът на твоя ден\"), \"Роман на годината\" (за \"Индиговият Бомбай\") и \"Стале Попов\" (2018) на Дружеството на македонските писатели (за най-новия й роман \"Манастирът Фуентарабия\"). Съпруга е на един от най-именитите македонски хирурзи, който извършва бъбречни трансплантации.   \n \t\n", "date": "2018.04.16", "title": " Известна македонска писателка с литературно турне у нас"}
{"url": "http://www.duma.bg/node/164878", "text": "\"Арт фест/София филм фест\" за поредна година потегля на път през пролетта и Ловеч отново е част от важните дестинации. Прожекциите се осъществяват в кино \"Космос\" в Ловеч, в партньорство с общината и с подкрепата на НФЦ и \"Europa Cinemas\". \nПрограмата започва днес, 16 април, в 19 ч. с филма, който спечели сърцата и наградата на публиката на 22 СФФ - \"Радиограмофон\" (България-Полша) на Рузие Хасанова. Творбата ще бъде представена от част от екипа на филма. \"Радиограмофон\", отличен със \"Златна роза\" за дебют на 2017 г., разказва за баща от Родопите, който изминава пеш 100 км, за да купи радио за обсебения си от рок-музиката син. Прототипи на героите са дядото и бащата на режисьорката. Във вторник проявата продължава с \"Без милост\" (Германия-Франция) на Фатих Акин. Премиерата бе в официалния конкурс на Кан, а Даян Крюгер беше удостоена с наградата за най-добра актриса. \nНай-новата творба на Шон Бейкър \"Проектът \"Флорида\" (САЩ) беше представен лично от автора в София, а филмът разказва за живота на шестгодишната Мууни и младата й майка Хейли - татуирана бунтарка, която отглежда дъщеря си ден за ден в евтин хотел, менажиран от Боби (Уилям Дефо, номиниран за \"Оскар\", \"Златен глобус\" и БАФТА) в покрайнините на Орландод. Прожекцията е на 18 април. \nЧетвъртък е денят на Франсоа Озон с най-новата му творба \"Другият любовник\" (Франция-Белгия). Представен в състезателната програма в Кан през 2017 г., филмът събира на екрана Марин Вакт и Жереми Рение. В актьорския екип са още и Жаклин Бисе, Доминик Реймон, Мириам Бойе. \"Нелюбов\" (Русия-Франция-Белгия-Германия) на Андрей Звягинцев е един от най-важните филми за м. г. \"Нелюбов\" бе представен в конкурсната програма на Кан 2017. Прожекцията е на 20 април. \nНосителят на \"Златна палма\" за 2017 г. - \"Квадратът\" (Швеция-Германия) на Рубен Йостлунд ще бъде излъчен на 21 април. \nВим Вендерс избра София, за да представи амбициозния си проект \"Потапяне\", който откри 65 филмов фестивал в Сан Себастиан. \"Потапяне\" (Германия-Франция-Испания-САЩ) е любовна история, която отвежда зрителя в напълно различните светове на двамата главни герои Даниел Фландърс и Джеймс Мор - в ролите са Алисия Викандер и Джеймс Макавой. Филмът е създаден по едноименния роман на Дж. М. Леджърд, а сценарист е Ерин Дигнъм. Сред останалите актьори с ключови роли са Шарлот Рамплинг, Александър Сидиг и Одри Кутури. С тази прожекция ще бъде закрит \"СФФ в Ловеч\" - на 22 април, научи ДУМА от Светлана Дамянова от пресофиса на СФФ.     \n \t\n", "date": "2018.04.16", "title": "\"София филм фест\" отново гостува в Ловеч "}
{"url": "http://www.duma.bg/node/164912", "text": "Тежък пътен инцидент. Шест жертви и десетки пострадали. Шок и мъка. Репортери с безумно поведение се блъскат да разговарят с пътниците. Тотална и безпардонна липса на професионализъм и журналистическа етика. Едва ли псевдожурналистите ще бъдат санкционирани въпреки нарушението на всякакви стандарти. Кой обаче ще глоби или смъмри политиците, които също толкова безпардонно и неадекватно опитваха да лъскат имидж на гърба на страдащите? \nМалко след инцидента с автобус на магистрала \"Тракия\" сюрия министри се изсипаха на пътя. Минути след драмата, още преди каквито и да било следствени действия, те обясняваха какво не е причина за инцидента. По случайност въпросната отсечка се оказа от малкото без дупки, неравности и пукнатини. Никой и думичка обаче не каза, че ако до канавката бе сложена и мантинела, автобусът може би нямаше да се забие толкова драматично. Всъщност, май само в България по магистралата може да видите да притичват или да преживят домашни и диви животни. Просто оградите и мантинелите не са приоритет на отговорните институции. \nЕдин министър се втурна в операционната - да наблюдава как обработват пациентите. По-скоро искаше да обработи общественото мнение, да се направи на загрижен. А че в операционната се вмъкна човек, който хал хабер няма от процедурите - ни вопъл, ни стон. Да се радваме, че у нас въпреки мизерното заплащане все още работят професионалисти, които не се шашкат от височайшо присъствие в напечена ситуация. \nЖадни ли са за кръв камерите? Май да. За съжаление обаче остава усещането, че и политиците ни - също. Къде-къде по-смислено щеше да е, вместо да позират от мястото на инцидента, управленците да се строят, за да дарят кръв. И да стегнат подчинените си да дебнат и да глобяват за всяко нарушение, което е срещу закона, здравето и живота на българите.     \n \t\n", "date": "2018.04.16", "title": "Позьорщина"}
{"url": "http://www.duma.bg/node/164913", "text": "Вървейки по ул. \"Капитан Мамарчев\" тази вечер в Силистра, пред блок 16Б, се натъкнах на гледка, която събуди доста емоции в мен. \nДо контейнера за боклук бяха изхвърлени 6 от 9 тома от поредицата \"История на България\", издадена през далечната 1987 г. от Българската академия на науките. Доколкото знам, това е научно издание, което обхваща историята на България и българските земи от древността до наши дни, а създаването й е свързано с честването на 1300-та годишнина на България. \nАко трябва да съм честен, подминах, направих 10 крачки и си казах, че това не може да бъде реално. Върнах се. Кому, по дяволите, може да му мине през акъла да изхвърли тези книги? Изобщо каквито и да е книги?!... СРАМ! УЖАС! \nВеднага се сетих за учителката ми по история Маргарита Александрова, която ми преподаваше в гимназията. Макар и да не ми пишеше високи оценки, още я помня. Оказа се, че й имам телефона, звъннах и се разбрахме утре да занеса книгите в ПМГ \"Св. Климент Охридски\" и те да станат част от библиотеката на училището. \nНаправих справка в интернет и останах изненадан, че поредицата се продава в различни сайтове на стойност от 500 до 1000 лв. ДО СТАРИЯ СОБСТВЕНИК: \nУважаеми господин/госпожо, \nСигурен съм, че този пост ще достигне до вас и искам да знаете, че действието ви е срам, както за вас, така и за всички нас като народ. Работата ми е свързана с издаване на вестник и въпреки че не съм журналист, знам, че който каквото и да говори - написаното остава! Тези книги са всичко друго, но не и боклук. \nЗа да не ставам банален, ще завърша с една актуална мисъл на Джордж Сантаяна: \"Народ, който не помни историята си, е обречен да я повтори!\"   \n \t\n", "date": "2018.04.16", "title": "България в една снимка"}
{"url": "http://www.duma.bg/node/164876", "text": "\"Преди минути разбрах за нещастието, което днес сполетя толкова български семейства... Съчувствам на всички пострадали в катастрофата и на близките на загиналите. Макар и в този тъжен и тежък момент, аз и всички музиканти сме тук пред вас. Посвещавам тази вечер на жертвите от трагичния инцидент.\" С тези думи Горан Брегович се обърна към публиката, изпълнила \"Арена Армеец\" за концерта му на 13 април с \"Три писма от Сараево\". Организаторите от \"Моко сълюшън\" събраха на една сцена Оркестъра за сватби и погребения, Софийската филхармония, мъжки хоров състав, трима цигулари и народните певици Людмила и Даниела Радкови, които представиха мащабната творба на Брегович от 11 композиции.  \nПо традиция, музикантите от Оркестъра за сватби и погребения влязоха в залата откъм публиката. Минавайки покрай редовете, те сякаш водеха музикален диалог с оркестрантите от Софийската филхармония, изпълнили сцената. В петъчната вечер българските зрители имаха възможността да видят и чуят един друг, различен Горан Брегович, създал красива и внушителна музика със завладяващо звучене, емоционален подтекст и силни послания. \"С новия си проект оставих сърцето си в цигулката, признава балканският гений. Първият инструмент, на който свири още когато е дете, е цигулка. И макар през годините на своята изпълнителска кариера той да се изявява предимно на китара, от този проект става ясно, че в сърцето си Брегович остава верен на цигулката. На нея е посветил и красивия си мащабен проект за класическа, клезмер и ориенталска цигулка и симфоничен оркестър. А посланието, което отправя с него, е, че в ХХт век хората трябва да се научат да живеят с различията, не защото го искат, а защото е неизбежно. \"Сараево, където съм роден, е не просто град, а метафора за съвременния свят, в който един ден можем да бъдем добри съседи, а на следващия - да се държим като врагове, защото изповядваме различна религия\", споделя Брегович. По неговите думи музиката е език, а ако говорим добре един език, изведнъж се появяват нови изречения, създава се нова история. Такъв е случаят с \"Три писма от Сараево\", който обединява три свята в едно, музикалните традиции на християни, евреи и мюсюлмани. И преминава от история до чувства, от емоции до радост, от тъга до танц. \nОнези зрители, които бяха дошли на концерта заради традиционния репертоар на Оркестъра за сватби и погребения, в последната му част получиха своето - \"In the Death Car\" от филма на Емир Кустурица \"Аризонска мечта\", \"Бела, чао\", \"Калашников\", \"Опа дзупа (Балкан)\". Наред с вълнението от споделеното музикално преживяване и една глобална съвременна тема за размисъл, всеки зрител си тръгна с диск на Горан Брегович \"Три писма от Сараево\", получен срещу билет при влизане в залата. \n  \n    \n \t\n", "date": "2018.04.16", "title": "Другият Горан Брегович"}
{"url": "http://www.duma.bg/node/164914", "text": "Някои от най-големите имена в българския фолклор се събраха на една сцена, обединени от благотворителна кауза. Дамата от популярния дует Любен и Весела Божкови се нуждае от оперативно лечение за смяна на тазобедрена става. Мисията бе изпълнена успешно. От продажба на билети бяха събрани 4262,40 лв., в кутиите за благотворителност по време на концерта постъпиха 1021 лв., а в специално откритата за целта банкова сметка - 630 лв. \nГуна Иванова, Ивайло Герасимов, Илия Луков, Райко Кирилов, Благовест Бичаков, Венцислав Пенев, Александър Александров-Алекс, Павлина Горчева и ансамблите \"Гоце Делчев\", \"Средец\" и \"Хоро\" събраха стотици почитатели на популярните изпълните на песни от Пиринския край. В края на концерта, препълнил до предел бившето кино \"Освобождение\" в столицата, Весела и Любен Божкови благословиха всички, подкрепили благородната кауза. Тъй като събраните средства са повече от необходимите за операцията на Весела, остатъкът от сумата ще бъде предоставен на други нуждаещи се творци. \nОбичаният дует Весела и Любен Божкови, чиито песни са издавани на грамофонни плочи в стохилядни тиражи, отново ще има шанс да радва почитателите на фолклора. \nВестник \"ДУМА\", който беше един от медийните партньори на концерта и подкрепи добротворческата кауза, пожелава успешно лечение на Весела. \n    \n \t\n", "date": "2018.04.16", "title": "Успех на каузата за Весела Божкова"}
{"url": "http://www.duma.bg/node/164901", "text": "За унищожението на античен град до благоевградското село Крупник алармира депутатът от \"БСП за България\" Николай Бошкилов. В свое питане до министъра на регионалното развитие Николай Нанков той настоява да получи отговор дали е възможно съхраняването на засегнатия от строителството на лот на АМ \"Струма\" град от IV век. В отсечката между Благоевград и с. Крупник археолозите разкриха останки от античен град. На около километър от селището бе намерена плоча с надпис \"Скаптопара\", която кара археолозите да търсят доказателства, че това селище може да е именно тракийският град Скаптопара. \nБлагоевградчани настояват пред президента, Министерството на културата и МРРБ безценните исторически находки край селата Покровник и Зелен дол да се съхранят и възстановят. Има създаден и инициативен комитет за запазване на Тракийското селище, което е на площ от 120 декара. \"1000 души вече са се подписали под искането да бъде запазен древният град. Те са готови да излязат да протестират, ако магистралата го унищожи\", припомня народният представител от Благоевград. Бошкилов очаква министър Нанков да отговори каква е вероятността трасето на магистралата да се измести в този участък и има ли разрешение от Министерството на културата древният град да бъде унищожен от багери и земекопни машини. \nПреди две седмици от инициативния комитет настояха трасето на магистралата да се измести и изразиха недоволството си от бездействието на институциите през последните две години. Още тогава Ивета Колева от АПИ заяви, че вече има издадено разрешение за магистралата. \"На този обект в момента се извършват разкопки и всичко, което се открие като находки, ще бъде реставрирано и изложено в музеите\", коментира тя.     \n \t\n", "date": "2018.04.16", "title": " Депутат от БСП алармира за унищожението на античен град  "}
{"url": "http://www.duma.bg/node/164902", "text": "На 17 април от 15 до 17 часа народният представител от \"БСП за България\" Христо Проданов и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86. \n    \n \t\n", "date": "2018.04.16", "title": "ПРЕДСТОЯЩО"}
{"url": "http://www.duma.bg/node/164903", "text": "Евродепутатът от левицата Петър Курумбашев смята, че България и Румъния могат да изградят не само трасе Силистра-Кълъраш, а няколко моста над Дунав. \"Обидно е, че в Германия има 34 моста на средно разстояние 5 км, а в България мостовете са два на разстояние 300 км един от друг. Дори и без европейско финансиране изграждането на моста Силистра-Кълъраш може и трябва да започне като проект на двете държави. Това може да се случи например със създаването на съвместна проектна компания, чрез която да се кандидатства за финансиране от Европейската инвестиционна банка\", коментира той в Силистра. Курумбашев бе в града, където съвместно с местната организация на БСП и Гражданския съвет \"За Силистра\" инициира среща с експерти, жители на областта и представители на румънските общини Слобозия и Кълъраш. Не виждам някой в България или Румъния да е възразил срещу необходимостта от този мост и се надявам, че в най-скоро време този проект най-накрая ще излезе от сферата на споразуменията и обещанията, добави евродепутатът. \n\"Бих попитал Бойко Борисов това ли са двете най-важни политически лица в държавата: чистачката от затвора и кондукторката от изгорелия влак? Аз други в тая държава не видях да си вършат работата! Няма охрана, началници, министри. Главните герои на деня бяха чистачката и кондукторката\", коментира той вътрешната сигурност.     \n \t\n", "date": "2018.04.16", "title": " Петър Курумбашев смята, че може да има мост Силистра-Кълъраш"}
{"url": "http://www.duma.bg/node/164905", "text": "Мерките вече са изпитани в пилотната програма \"Следваща стъпка\", която се реализира от 6 години на седем места в страната и е обхванала над 150 човека. В момента под запрещение са хора с интелектуални и психични затруднения, които не могат да разполагат с имущество, да работят и да се женят. По-голяма част от тях са настанени в домове. \nМария Недялкова е майка на 32-годишната Ани, която е с интелектуално затруднение и е поставена под запрещение, когато е на 18 години. Минали доста години, докато родителите й тръгнали да работят по модела за подкрепено вземане на решение при хора с интелектуални затруднения. \"С баща й си дадохме сметка, че ние самите сме я поставили в този унизителен режим. Чак сега осъзнавам, че сме го направили, защото не сме имали никакво друго решение, никаква друга алтернатива. Държавата не ни е дала възможност да решим нашия частен случай по друг начин, не така унизителен за детето ни\", обясни майката.  \nКаузата в защита правата на хората с интелектуални затруднения е подкрепена от омбудсмана Мая Манолова и нейният предшественик Константин Пенчев. Като застъпници на каузата те получиха вчера картини, част от изложбата \"Решавам = съществувам\". Според Манолова реформата няма да е лесна, ще има неразбиране, неприемане, предразсъдъци. Това е непопулярна кауза, но е изключително важна, защото може да променя човешки съдби, категорична бе Манолова.   \n \t\n", "date": "2018.04.16", "title": " Искат да извадят от запрещение 7000 души"}
{"url": "http://www.duma.bg/node/164907", "text": "Партията на Валери Симеонов НФСБ ще предложи законопроект за промяна в Закона за здравето, с който да се разреши тютюнопушенето в обособени помещения, като се възстанови частично старият режим. В телевизионно интервю той се мотивира, че не разбирал смисъла да се ограничава тютюнопушенето в заведения за хранене, при условие, че забраната не се спазва. \"Законът за тютюнопушенето трябва да отговаря на нормативите, но и на реалните нужди на обществото. Ако искаме да съдействаме на бизнеса, каквато е целта на НФСБ, в туристическите обекти трябва да има възможност тези хора да пушат и да не си гонят клиентите\", мотивира се той. \nАсоциацията на българските туроператори и туристически агенти (АБТТА) вече се обяви против законодателна инициатива, според която отпада режимът, забраняващ тютюнопушенето в заведенията за хранене и развлечения. Организацията призова да се засили контролът по спазването на забраната за пушене на закрито. \nТази седмица НФСБ ще внесе в парламента и промени в Закона за хазарта и в Закона за радио и телевизия, които ще забранят рекламирането в медиите на победителите от хазартните игри. \"В ефир ще оставим единствено наименованието на играта и тегленето на тиражите - дотолкова, че не става въпрос за някакви нагласени резултати\", закани се Симеонов. Той обаче призна, че не очаква да бъде подкрепен от коалиционния партньор ГЕРБ.     \n \t\n", "date": "2018.04.16", "title": "Симеонов иска връщане на пушенето на закрито"}
{"url": "http://www.duma.bg/node/164906", "text": "ДБГ напуска Реформаторския блок, реши Националният съвет на партията в събота. Лидерът й Димитър Делчев посочи, че \"част от партиите в РБ не желаят да бъдат опозиция на прокорупционното управление на ГЕРБ и \"Обединени патриоти\". Решението дойде два дни, след като \"Да, България\", ДСБ и \"Зелените\" обявиха ново дясно обединение с името \"Демократична България\". \"Ние имаме отдавна изразена позиция, тя е нашето усилие да отхвърляме корупционния модел на управление на ГЕРБ. Това не изключва разговори с партии, които споделят голямата цел - промяна в модела на управление\", уклончив бе Делчев на въпрос дали преговарят с \"Демократична България\". За момента в РБ остават СДС, БНД на Борислав Великов, както и бившият здравен министър Петър Москов. \nВ открито писмо до медиите в петък шефът на предизборния щаб на СДС Георги Ненков обвини партийния лидер Божидар Лукарски и главния секретар Филип Кирев, че се опитват да изключат близо четвърт от областните структури на партията. Скандалът започна дни преди заседанието на Националния съвет на СДС на 17 април, на което се очаква да бъде поискана оставката на Лукарски. Тогава сините трябва да решат в каква коалиция да продължат - с НФСБ на Валери Симеонов, както иска Лукарски, или с \"Демократична България\".     \n \t\n", "date": "2018.04.16", "title": " ДБГ напусна Реформаторския блок, разколът в СДС продължава"}
{"url": "http://www.duma.bg/node/164908", "text": "550 хиляди лева дългове е натрупала общинската болница в Свищов. Кметът на града  Генчо Генчев заяви, че лечебното заведение е в колапс и общината вече не може да помага с финансови дотации. \"Доверието към лечебното заведение е изключително нарушено. Разходите ни за заплати са 140-150 хиляди лева, няма откъде да ги вземем и затова затъваме\", коментира кметът на Свищов. \nНа месец от медицински дейности общинската болница има приходи по 90 хиляди лева, които са крайно недостатъчни за издръжката. Легловата база се използва неефективно и заетостта е под 50 на сто, но отделенията са окомплектовани със специалисти. Болницата е с временен управител до провеждането на конкурс. \n    \n \t\n", "date": "2018.04.16", "title": "Свищовската болница е в колапс"}
{"url": "http://www.duma.bg/node/164909", "text": "Недоволство от прибързаното решение на правителството България да вземе страна по конфликта в Сирия изразиха от БСП. Още в събота, часове след атаката на САЩ, Великобритания и Франция срещу Дамаск Корнелия Нинова подчерта, че конфликтът в Близкия изток не може да бъде решен с военни средства. Според лидера на БСП отговор на създалата се международна ситуация може да бъде намерен само чрез диалог, а използването на военна сила само задълбочава проблемите. Нинова отбеляза, че употребата на химическо оръжие е недопустима, а такава в Сирия трябва да бъде установена от независимо разследване на ООН. Нинова подчерта, че военни действия без санкция на ООН и влошаване на отношенията между САЩ и Русия отдалечават постигането на траен мир в Близкия изток, което е изключително важно както за региона, така и за Европа, и България. \"Конфликтът може да се прекрати само с трайно политическо решение. Мястото за това е Съветът за сигурност на ООН, където да се свали напрежението и чрез диалог да се намери устойчиво решение на кризата\", отбеляза лидерът на БСП. \nПозицията на България по ударите в Сирия можеше да не бъде толкова прибързана, коментира в радио интервю вчера и зам.-председателят на ПГ \"БСП за България\" Крум Зарков. \"Малко по-прецизно трябва да се борави с думите и да не се бърза толкова. Позицията, изразена от външния ни министър, говореше за военни престъпления, което е много важен термин и има своите последствия, а разбираме, че мисиите, които ще установят истината, тепърва предстоят\", отбеляза народният представител. \nЗарков изрази надежда, че при предстоящия на 19 април КСНС държавата ще намери точната и правилна позиция, която да защитава и българските граждани, и международния ред. \nРеакциите на БСП последваха спешното заседание на Министерския съвет и изявленията на кабинета след ударите на Запада в Сирия. Часове след атаката обаче се получи поредно разминаване в позициите на вицепремиерите Екатерина Захариева и Красимир Каракачанов. В телевизионно интервю външният министър каза, че България е получила предварителна информация от партньорите за ударите в Сирия, \"но и разузнавателните ни служби са си свършили работата\". По друга медия обаче военният министър заяви, че той и премиерът Борисов били предупредени за провеждането на въздушните удари от българското военно разузнаване, а не от партньорските държави. \"От нашите партньори се знаеше горе долу таймингът в следващите 72 часа, така че конкретно за приблизителното време е информация, която получихме от нашите служби\", обясни той. \n След въздушната атака на западните сили срещу Сирия Бойко Борисов привика извънредно в събота вицепремиерите Екатерина Захариева и Красимир Каракачанов, главния секретар на МВР Младен Маринов и шефа на ДАНС Димитър Георгиев. След това Захариева прочете декларация, в която правителството подкрепи атаката срещу Сирия. Еднократният, ограничен военен удар срещу химически цели на сирийския режим трябва да остане такъв, гласи документът. В него се отбелязва, че България е за разрешаване на конфликта \"с политически средства\", както и за възстановяване на мирните преговори в Женева. Кабинетът уточни, че употребата на химическо оръжие е военно престъпление и нищо не оправдава убийството на невинни хора и деца. Според правителството еднократният удар по Сирия е по съоръжения за производство на химически оръжия, а целите са подбрани прецизно, за да няма жертви. Военната операция била предупреждение към сирийския режим за подобни незаконни действия в бъдеще.  \nИ Захариева, и Каракачанов се впуснаха да уверяват, че военните удари нямало да увеличат бежанския поток. Външният министър обяви вчера, че нямало вероятност България да бъде потърсена, за да стане част от по-широка коалиция срещу режима на Башар Асад. Макар в събота лидерът на ВМРО да показа недоволство спрямо позицията на България, вчера той вече я определяше като  \"умерена\". \n    \n \t\n", "date": "2018.04.16", "title": "БСП иска диалог и решение на ООН за Сирия "}
{"url": "http://www.duma.bg/node/164904", "text": "Срещу безпринципните политически коалиции за пореден път се обяви Корнелия Нинова. На среща с млади представители на европейските леви партии в събота тя обясни позициите на БСП по редица теми. Смятам, че сливането между ляво и дясно обезличава партиите и ражда популистки националистически партии и движения, заяви лидерът на БСП. Нинова отбеляза, че и нейната партия е получавала предложения за подобно коалиране, но ги е отказвала по принципни причини. Тя бе категорична, че при коалиция с ГЕРБ социалистите не биха успели да изпълнят политиките за хората. Според нея е важно левите партии в Европа да се върнат на принципните и идеологическите си позиции и да водят аргументиран спор с опонентите си, а не да влизат в съглашателство с тях. \"Този, който критикува грешките на Европа, особено, когато тя се управлява от десни партии, е повече европеец, отколкото този, който приема тези грешки мълчаливо. Този, който предлага алтернативи, мисли повече за бъдещето на Европа от този, който я приема такава, каквато е, с всичките й грешки. Да критикуваш и да търсиш алтернатива означава, че търсиш развитие\", категорична бе тя.  \nЛидерът на БСП разказа за инициативите на българската левица за подпомагане на младите семейства у нас, за опитите да бъде наложен културният чек и др. Сподели и съжалението си, че  правителството ни не води политика за младите семейства. \"Това, което предлагаме като законодателство и като политики, се отхвърля без сериозни аргументи.  Когато народът ни реши, че българските социалисти трябва да управляват страната, политиките за младите хора ще бъдат факт\", зарече се Нинова пред гостите. \nСпоред нея е важно в прилагането и правенето на политики, особено тези за млади хора, да бъдат ангажирани и самите младежи. \"Първата ни задача е да ги направим част от процеса на взимане на решения, да участват самите те. В БСП направихме нелесна партийна реформа, за да дадем възможност на нови, млади хора да влязат в парламента. След изборите м.г. имаме най-младата парламентарна група, като половината депутати са нови, млади хора под 40 години. По същия начин върви процесът на подмладяване на ръководствата в общинските и областните ръководства. 10 пъти увеличихме средствата, които партията влага в обучение и образование на млади хора\", разказа Нинова. \nГорещ дебат предизвика въпрос как председателят на БСП оценява дясното унгарско правителство. Паралелът на Нинова, че Виктор Орбан прокарва повече леви политики от колегата му Бойко Борисов, накара унгарски младеж да развенчае мита за успешните реформи на партията му. Речта ви звучи като предизборна програма, продължавайте да показвате слабостите и възможните им решения, похвали го Нинова. Тя посъветва младежите да си говорят честно, дори когато имат различия. Имаме общи политики и обща цел, да я реализираме с помощта на младите, завърши речта си Нинова. Повече от 50 млади леви лидери дойдоха в София Повече от 50 младежи от ръководствата на различни леви партии в Европа дойдоха на двудневен форум в София. Ръководството на една от най-големите младежки организации, тази на Младите европейски социалисти (ЙЕС), проведе своето заседание у нас в петък и събота. Делегацията се състоеше от представители на социалистически и социалдемократически партии от 30 държави, сред които Германия, Франция, Великобритания, Испания, Италия, Австрия, Португалия, Швеция, Швейцария, Ирландия, Белгия, Унгария, Дания, Финландия, Хърватия, Чехия, Гърция, Румъния, Латвия, Литва, Сърбия, Албания.  \nМладежите дискутираха бъдещето на Европа и мястото на младите хора в нея. Беше обърнато внимание и на добри примери oт цял свят за младежки политики в областта на образованието, културата и спорта. Преди срещата с Корнелия Нинова гостите бяха посрещнати от зам.-председателя на БСП Деница Златева. Домакини на международната делегация бяха председателят на Младежкото обединение на БСП Вероника Делибалтова и международния секретар на организацията Николай Бериевски.     \n \t\n", "date": "2018.04.16", "title": " Корнелия Нинова: Сливането между ляво и дясно обезличава партиите  "}
