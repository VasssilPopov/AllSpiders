{"url": "https://duma.bg/rusiya-ne-dava-gaz-za-haba-balkan-n186773", "text": "\"Газпром\" не планира да участва в проекта за газов хъб \"Балкан\" в България. Това е казал ръководителят на газовия холдинг Алексей Милер пред репортери след среща между руския премиер Дмитрий Медведев и българския премиер Бойко Борисов. Информацията излезе в руската агенция ТАСС, но не се споменава в нито едно от изявленията, изпратени от българската правителствена пресслужба. А Милер беше част от руската делегация на посещение у нас. \"Газпром\" не участва в този проект. Всички наши газови ресурси в този регион са договорени в дългосрочен план\", казва Милер. Според енергийния експерт Васил Начев това изявление няма общо с желанието на руската компания да изгради втората тръба на \"Турски поток\" през България. \"Русия иска да доставя газ през \"Турски поток\", а не да участва в спотовия пазар на територията на страната ни\", коментира специалистът пред Economic.bg. По думите му Москва не иска да отделя капацитет за газовия ни хъб. Причината е, че страната иска да изпълнява дългосрочните си договори, а не да инвестира в проекти, които не й носят сигурност. По думите му българската страна сега е уплашена от развитието на големите енергийни проекти и само говори за реализацията на газов хъб \"Балкан\", без реална перспектива за изграждането му.  Милер каза още, че проектът за строителството на \"Турски поток\", който реално зае идеята за реализиране на \"Южен поток\", е изпълнен преди края на установения първоначално график. Приходите, които ще се реализират от газопровода \"Турски поток\" за година, са над 397 млн. лв., което означава, че до 2039 г. България ще си възвърне инвестицията в проекта, обяви по-рано вчера енергийният министър Теменужка Петкова пред Нова телевизия.\"Това, което направихме във връзка с реализацията на \"Турски поток\" за разширение на газопреносната инфраструктура на територията на България от българо-турската граница до българо-сръбската граница, е изцяло в съответствие с европейските правила\", каза Петкова. Според нея и България, и \"Газпром\" са извлекли своите поуки, свързани с реализацията на проекта \"Южен поток\". Петкова коментира и изграждането на АЕЦ \"Белене\". По думите й технологията за изграждане на централата е най-съвременната и най-сигурната. \"Ситуацията днес е много по-различна от тази, която беше през 2012 г., когато беше взето решение за спиране на проекта. Тогава имаше финансово-икономическа криза, която не даде възможност за намиране на най-добрия финансов модел за реализация на проекта\", каза още тя. Процедурата за избор на инвеститор за АЕЦ \"Белене\" трябва да бъде обявена в рамките на този месец, обяви вицепремиерът Томислав Дончев пред бТВ. По думите му няма как централата да бъде завършена без участието на \"Росатом\".", "date": "2019.03.06", "title": " Русия не дава газ за хъба \"Балкан\""}
{"url": "https://duma.bg/pregovorite-za-brekzit-pak-buksuvat-n186791", "text": "Без резултат са приключили във вторник вечерта поредните преговори в Брюксел между главния европейски преговарящ Мишел Барние и британския преговорен екип за Брекзит. Разговорите ще продължат и в сряда, но според европейски представител те не са протекли добре. Никоя от страните не е направила официално изявление след срещата, която продължи повече от три часа. Преди срещата, говорител на британския премиер Тереза Мей заявил, че преговорите са стигнали до критичен етап. В началото на годината британският парламент отхвърли споразумението за напускане на ЕС, по което Брюксел и Лондон преговаряха в продължение на две години. Британското правителство има срок до 12 март да предоговори сделка. Финалното гласуване в британския парламент е насрочено за 13 март. Ако парламентът отхвърли споразумението окончателно, но гласува и срещу Брекзит без сделка, Тереза Мей ще внесе предложение за отлагане на Брекзит. В противен случай Великобритания ще напусне съюза без споразумение.", "date": "2019.03.06", "title": "Преговорите за Брекзит пак буксуват "}
{"url": "https://duma.bg/stroitelniyat-kontrol-ne-zaseche-narusheniya-na-stroezha-kray-alepu-n186769", "text": "От Регионалната дирекция за национален строителен контрол в Бургас не са установили нарушения на строителния обект в местността Алепу, по-известна като Шофьорския плаж. В момента строителна фирма изгражда там укрепително съоръжение за спиране на свлачищните процеси, предаде БНР. Целта на проверката е била да се установи дали се извършва само укрепване на брега или строителството на курортния комплекс, какъвто беше предварителният проект, продължава. Вчера в местността Алепу са били инспектори от националния строителен контрол в Бургас заради сигналите за възобновено строителство. На три места по Южното Черноморие в най-студения месец януари започна строителството на ваканционни селища и строителни бази. Това бяха местностите Алепу и Арапя. Бетон се изля и в района на село Синеморец. Също през януари на къмпинг \"Смокиня\" бяха заравнени пясъчните дюни.", "date": "2019.03.06", "title": "Строителният контрол не засече нарушения на строежа край Алепу "}
{"url": "https://duma.bg/ot-300-do-5000-lv-globa-ako-hranite-praseta-s-pomiya-n186770", "text": "Глоба от 300 до 500 лева заплашва стопаните, които хранят свине с кухненски отпадъци. Санкцията е посочена в програмата за надзор и контрол на болестта африканска чума по свинете в България през 2019-2021 г., публикувана от Българската агенция по безопасност на храните (БАБХ). В нея е записано, че собствениците на животновъдни обекти, предназначени за отглеждане на свине, са длъжни да спазват две забрани. Едната е да не се допуска движение на неидентифицирани животни до пазари, изложения, кланици, панаири, състезания и до други стопанства или населени места. Другата също стана широко известна във връзка с мерките срещу АЧС Ц във всички видове стопанства, включително и в тези от типа \"заден двор\", е забранено изхранването на свине с кухненски отпадъци. При нарушение на някоя от забраните Законът за ветеринарномедицинската дейност предвижда глоба за собствениците на животни от 300 до 500 лв. при първо нарушение и от 500 до 1000 лв. при повторно. За юридическите лица санкциите са от 1000 до 3000 лв. при първо нарушение и от 2000 до 5000 лв. в следващ случай.  ", "date": "2019.03.06", "title": " От 300 до 5000 лв. глоба, ако храните прасета с помия"}
{"url": "https://duma.bg/vlastta-obmislya-da-dotira-ruskite-turisti-n186767", "text": "България ще проучи възможността за дотиране на посещенията на руски туристи у нас, за да може да е конкурентна на съседните ни пазари Турция и Гърция, обяви премиерът Бойко Борисов. Той заедно с руския си колега Дмитрий Медведев участва в София в бизнесфорум, посветен на туризма. Медведев отбеляза, че около 500 000 руски туристи всяка година посещават България, а около 300 000 имат имоти у нас. Около 50 000 българи посещават Русия годишно, което е десетократно по-малко спрямо руските туристи. Облекчаването на визовия режим и намаление цената на визите са възможност за повишаване на броя на туристите. Двете страни търсят оптимално решение на този въпрос, стана ясно от изказванията на двамата премиери. Борисов съобщи, че се обсъжда възможността Министерството на туризма заедно с Националното сдружение на общините да бъдат предприети мерки, с които България да удържи на конкуренцията на Турция, Гърция, които дотират чартърите за организирани туристи. Поиска да бъдат направени финансови разчети, за да може да се подпомогне браншът. Премиерът изтъкна още, че има потенциал за разширяване на двустранното сътрудничество и в сферата на детския туризъм. Според българския премиер в 59 руски града има изнесени визови центрове за улеснение на руските туристи. Посочи, че обсъдената с Дмитрий Медведев идея за ферибот между Бургас и Новоросийск също ще е улеснение както за туристите от Русия, така и за руските граждани, които са избрали да живеят в България.", "date": "2019.03.06", "title": "Властта обмисля да дотира руските туристи "}
{"url": "https://duma.bg/nov-udar-po-sobstvenitsite-na-stari-koli-n186771", "text": "Ако в свидетелството за регистрация (част \"Първа\" и част \"Втора\" - (големия и малкия талон) не е посочена екологична норма \"Евро\" 1, 2, 3, 4, 5 или 6, трябва да вадите нови документи на автомобила. Това става ясно от публикувана информация на СДВР. В последните седмици стотици собственици на по-стари автомобили са изправени пред трудността да докажат екокатегорията на возилото си. Това се налага заради нововъведената формула, по която вече се изчислява \"данък МПС\", предаде \"Дарик\". От СДВР обясниха, че при липса на посочена екологична норма на притежаваното от вас превозно средство първо трябва да се обърнете към официалния представител за България на марката на автомобила. Оттам трябва да ви предоставят удостоверителен документ за притежаваната екологична норма на колата, алармират от Съюза на българските автомобилисти (СБА). След това лично или чрез пълномощник с моторното превозно средство трябва да отидете до отдел \"Пътна полиция\". Там трябва да предоставите този документ заедно със свидетелството за регистрация на МПС - \"големия\" и \"малкия\" талон. След като преминете с превозното средство през пункта на \"Пътна полиция\" за идентификация, предоставяте съответните документи на служителите от МВР за издаване на нови документи с вписана съответна екологична норма. Цялата услуга в КАТ по идентификацията и смяната на талони на автомобила ще ви струва 20 лева, ако се плати през пост терминал, или 23 лева на банковото гише, уточниха от СДВР. Ваденето на удостоверение от съответното автомобилно представителство също ще се заплаща. Според шофьори, които вече са се сдобили с такъв документ, той струва около 50-100 лева. От полицията уточняват, че няма да бъдат налагани санкции за невписана екологичната норма в свидетелството за регистрация, но от това дали е нанесена, зависи какъв ще е размерът на годишния данък на МПС. Подмяната на талона се налага, само ако това изискват от общината. В някои общини изискват само да попълните декларация по чл.54, ал.1 от Закона за местните данъци и такси за притежаван лек автомобил. От СДВР уточняват, че цялата тази процедура е във връзка с годишния данък на МПС. От тази година при изчисляването на т.нар. пътен данък се включва и екологичен компонент. Този компонент е свързан с Европейските стандарти за изгорели газове, които дефинират допустимите стойности на изгорели газове на моторните превозни средства на европейския пазар. Мотивите за промяната в концепцията са свързани с идеята за стимулиране на извеждането от експлоатация на най-старите автомобили и замяната им с по-нови и по-екологични модели.", "date": "2019.03.06", "title": " Нов удар по собствениците на стари коли"}
{"url": "https://duma.bg/bsp-iska-garantsii-turski-potok-da-ne-povtori-yuzhen-potok-n186772", "text": "Поискало ли е правителството категорични гаранции от Европейската комисия (ЕК), че участието ни в \"Турски поток\" няма да повтори съдбата на \"Южен поток\", попита вчера лидерът на БСП Корнелия Нинова. Социалистите настояват премиерът Бойко Борисов да отговори бързо и ясно какво е официалното становище на ЕК по темата с \"Турски поток\". В случай, че все още няма такова, от левицата очакват правителството да предприеме стъпки по изясняването му в най-кратки срокове. Нинова цитира изявлението на руския премиер Дмитрий Медведев, който ден по-рано обяви, че Москва няма да включи страната ни в газопровода без гаранции от ЕК. \"Какви стъпки ще предприеме кабинетът, за да получим такива гаранции и да започне целият процес? Ако не направи нещо, би изглеждало, че правителството на България е само на етап добри пожелания, предизборен пиар преди европейските избори и нищо конкретно като подписано споразумение и договорки между двете страни\", подчерта тя. По думите й на ход е премиерът. ЕС се управлява от неговите партньори, затова искаме той да отправи към ЕК питане за гаранции и да ги получи в интерес на България\", уточни лидерът на БСП. Думите на шефа на \"Газпром\" Алексей Милер, че компанията не възнамерява да се ангажира с хъб \"Балкан\", провокираха социалистите да поискат от кабинета да задвижи проекта и да изясни позицията на Европа и на Русия по него. Нинова подчерта, че партията подкрепя както участието в \"Турски поток\", така и изграждането на хъб \"Балкан\". \"По енергийните проекти, които бяха основни тема на обсъждания, позицията на БСП винаги е била ясна. България има нужда от тях\", добави Нинова. Според нея правителството е изгубило години и десетки възможности, докато узрее и осъзнае какъв е реалният национален интерес от отношенията ни с Русия. Тя отбеляза, че Борисов е претърпял \"развитие\" по тези теми и от първоначалната оценка за \"гьол\", вече приема АЕЦ \"Белене\" като стратегически проект. От спирането на \"Южен поток\" премиерът стигна до необходимост от преминаване на трасето на \"Турски поток\", добави тя.", "date": "2019.03.06", "title": " БСП иска гаранции \"Турски поток\" да не повтори \"Южен поток\""}
{"url": "https://duma.bg/gerb-i-dps-s-poredna-sdelka-v-parlamenta-n186797", "text": "ГЕРБ и ДПС отново направиха сделка в парламента. Цената на гласовете на ДПС срещу президентското вето ще са гласовете на ГЕРБ в подкрепа на Закона за вероизповеданията, обяви лидерът на БСП Корнелия Нинова. В петък предстои гласуване на промените в Закона, с които ще се опростят задължения на Главното Мюфтийство към държавата.  Сделката е: \"Ние ви подкрепяме, за да отхвърлим ветото на президента и аргументите на БСП, а вие ни опрощавате задълженията към мюфтийството\". Нинова коментира, че това е още едно доказателство за правотата в намеренията и поведението на БСП да стои извън това статукво и това задкулисие. Не можем да бъдем част от това задкулисие. На това статукво и това задкулисие има алтернатива - ние сме тази алтернатива, категорична бе Корнелия Нинова. Благодаря на организации, партии и хора, които застават до нас в една принципна и надпартийна битка, каза още лидерът на БСП. Тази битка, припомни тя, е срещу модела на прехода, срещу договорките за партийни интереси, насочени срещу народните и обществени такива. Затова сме отвън, както виждате всеки ден те ни дават доказателства, че сме прави, когато сме напуснали това статукво. Нашата цел е промяната и на статуквото и на модела. Така че ще продължим по този начин, обясни още лидерът на БСП.", "date": "2019.03.06", "title": "ГЕРБ и ДПС с поредна сделка в парламента"}
{"url": "https://duma.bg/v-parlamenta-se-hvanaha-za-gushite-i-bez-opozitsiya-n186798", "text": "Дебатът около ветото на президента принизи за пореден път Народното събрание. Цинизъм, обиди и мерене на рейтинги прозвучаха от трибуната. Депутатите се хванаха за гушите дори без да им е нужна опозицията в лицето на БСП. Социалистите бойкотират парламента именно с мотива, че реалният дебат отдавна е остъпил пред нелицеприятни изказвания и потъпкване на демократичните принципи.  Въпреки че не бяха в зала, БСП отново се превърнаха в основна тема, особено при изказванията на ГЕРБ. Не липсваха и атаки срещу президента Румен Радев от \"обичайните заподозрени\" Цветан Цветанов, Тома Биков и Георги Марков. Според Биков, социалистите \"делегитимират дори собствения си президент\" като не се вслушали в призива му да се върнат в зала при гласуването на ветото. Цветан Цветанов пък обясни как БСП използват поправките в Изборния кодекс, за да оправдаят евентуалната си загуба на изборите. Лидерът на групата на ГЕРБ не пропусна да нарече президента \"неформален лидер на БСП\", защото мотивите му за ветото съвпадали с критиките на левицата.  А самото вето на президента не било на висотата на промените, които вече били направени в Изборния кодекс. Въпреки това от ГЕРБ ще върнат стария праг на преференциите. Ще го направим не защото БСП ни казват, а защото не искаме да има съмнение, че търсим служебна победа. ГЕРБ ще спечели изборите не заради правилата на играта, а защото има повече избиратели. И защото хората не искат да ги управляват хора, в чиито глави има само хаос, бе част от пламенната реч на Тома Биков. Според Георги Марков президентът \"е обладан от машинното гласуване\". По темата се включи и Цветанов, който отново нарече Румен Радев \"българския Мадуро\" с тезата, че във Венецуела има изцяло машинно гласуване. Патриотите и Воля пък се обиждаха на тема мажоритарен вот.  \"С мажоритарно гласуване тук ще се напълни с едни силикони, ботокси и ритнитопковци... Случайно попаднали хора - успяват да се изкачат на втора и трета позиция. Нормално е, ако една партия има кауза, тя да се опита да я изпълни чрез представителите си в парламента\", разви теорията си лидерът на НФСБ Валери Симеонов. Изказването му превъзбуди водача на Воля Веселин Марешки. Оказа се, че за него мажоритарен вот е нещо, свързано с мъжете. След като обидихте всички майки, сега обиждате включително българите от мъжки пол като им казвате, че тяхното суверенно право, това, което желаят - мъжоритарното гласуване - няма да го получат, каза Марешки. Вие не сте критерий за политическа мъжественост, отвърна Симеонов.  ", "date": "2019.03.06", "title": "В парламента се хванаха за гушите и без опозиция"}
{"url": "https://duma.bg/podpalvachi-opitali-da-vzrivyat-granichnata-politsiya-vav-vidin-n186781", "text": "Двама мъже без криминално минало са се опитали да взривят Граничното полицейско управление във Видин. В непосредствена близост до него има 10-тонна цистерна с нефтени продукти, както и бензиностанция и взривът е щял да бъде много сериозен, предполагат от полицията. При задържането на двамата са открити бутилки с бензин с прикрепени към тях пликчета с вещество, което щяло да подейства като детонатор. За да се похвалят с предотвратения взрив зам. главният прокурор Иван Гешев и главният секретар на МВР Ивайло Иванов дадоха изявления, а по-късно във Видин брифинг дадоха и от ръководството на областната дирекция на МВР и прокурори. \"Както се изрази един колега от Видин, ако се беше случил палежът, който е планиран, Видин щеше да гори една седмица, това е буквално\", заяви Гешев. Според него мъжете са действали по чужда поръчка. При опита да поставят детонатора, те са били подплашени от секретен полицейски пост, който имал информация какво се готви. Миналия вторник в полицията във Видин е получена информация, че се готви да бъде извършен палеж във Видин или Монтана. След поставянето на екипи за наблюдение, във вторник през нощта е установен опит за проникване в Граничното полицейско управление във Видин. Мъжете са избягали, но са задържани по-късно.   Мотивът за опит за палеж вероятно е свързан с работата на ГПУ-Видин, където основно се занимават с незаконно преминаване на границата и контрабанда, смятат разследващите. Те свързват този случай с извършения преди месеци палеж на колата на местен разследващ полицай. Тогава беше запален и апартамент, който обаче не е бил на униформения, но се намирал в същата сграда. Разследващите смятат, че това е станало погрешка.  Връзката между палежа отпреди няколко месеца и сегашния опит е в почерка, обясни Гешев, според когото видинчани могат да се гордеят с полицията и прокуратурата си.", "date": "2019.03.06", "title": "Подпалвачи опитали да взривят  граничната полиция във Видин"}
{"url": "https://duma.bg/dve-treti-sa-protiv-pravitelstvoto-n186784", "text": "Две трети (66%) от избирателите у нас са против правителството, сочи изследване на агенция Афис. 41 на сто се обявяват за незабавни извънредни парламентарни избори. 20% са за смяна на министрите, а 5% искат нов кабинет в рамките на сегашния парламент. Идеята правителството да се запази в сегашния формат се подкрепя от едва 20 на сто, което е почти двоен спад на фона на септември 2018 г., когато кабинетът е одобряван от 38%. Почти 2/3 одобряват решението на БСП да напусне Народното събрание. Според социолозите е логично всичко това да се трансформира в масова неприязън към статуквото и търсене на подходящ инструмент за протест. БСП успява да удържа позицията си на лидер с подкрепата на 23,6%, докато тази за ГЕРБ вече е 19,9 на сто, показват предварителните нагласи за европейския вот. Ако изборите бяха сега, ДПС би получило гласовете на 8,2% от избирателите, а ОП - 4,6 на сто. Коалиционните партньори на ГЕРБ могат да разчитат на успех, само ако оцелеят в сегашния си обединен формат, категорични са социолозите. За четвърти пореден месец НС е на дъното на класацията с ниското доверие от 14%, изпреварвайки съда и прокуратурата. Спада доверието във всички останали институции, показва проучването. Тоталната им делегитимация засяга и отношението към всичко, свързано с държавността и обществените елити. Много медии също са с отрицателен рейтинг заради това, че обслужват мненията и позициите на елита, коментират от АФИС. 61% смятат, че нещата в България се движат в неправилна посока. С 4 пункта намалява делът на тези, които смятат, че живеят като всички останали, но с 6 пункта нараства делът на онези, които преценяват, че живеят по-зле. Рязко спада и нивото на оптимизма за бъдещето - 6% живеят по-добре, а с 5% повече са отговорите \"по-зле\". Междувременно изследване на \"Маркет Линкс\" регистрира 27% доверие към кабинета. Според Добромир Живков голямото противопоставяне на политическата сцена между ГЕРБ и БСП води до мобилизация и при двете политически сили. Според данните на \"Маркет линкс\" ГЕРБ са подкрепяни от 30% от избирателите, БСП - от 26,4 на сто, а ДПС - 5,9%. Резултатът на ОП зависи от това в какъв формат ще се явят на евровота. И при това проучване НС е с най-ниско доверие от 14%. \"Това показва, че парламентът се превръща просто в инструмент на изпълнителната власт. Каквото решат управляващите, то бива веднага ретранслирано в НС\", коментира Живков.", "date": "2019.03.06", "title": " Две трети са против  правителството"}
{"url": "https://duma.bg/pravnata-komisiya-othvarli-vetoto-na-ik-n186782", "text": "Очаквано парламентарната правна комисия отхвърли вчера мотивите на президента срещу спорните промени в Изборния кодекс, наложени от ГЕРБ и подкрепени от ДПС. Без нито един глас \"въздържал се\" или \"против\", в отсъствието на представителите от БСП, ветото не мина. От изявленията на управляващото мнозинство стана ясно, че схемата вероятно ще се повтори и днес при гласуването в пленарната зала на парламента. Малко по-рано от БСП направиха заявка да преразгледат решението си за напускане на парламента, ако президентското вето пробие ината на мнозинството и мине в зала. Решението за подобен ход отново ще вземе Националният съвет на БСП, но лидерът на партията Корнелия Нинова обяви готовност да свика членовете за дебат, ако ветото бъде подкрепено в пленарната зала. Нинова подчерта, че условията за връщането на депутатите от левицата остават същите. БСП продължава да се противопоставя на вземането на решения в изборните комисии да става с обикновено мнозинство, което \"бетонира\" една партия да определя всичко. Машинното гласуване и изчистването на \"мъртвите души\" от изборните списъци също са част от изискванията на БСП. \"Ако в правната комисия и след това в зала управляващите приемат ветото, т.е. приемат тези наши аргументи, ще свикам Националния съвет и ще преразгледаме становището ни да не се влиза в парламента. Ако отхвърлят ветото, те не изпълняват нашите искания, въпросът за връщане не стои на дневен ред\", категорична бе Нинова.", "date": "2019.03.06", "title": " Правната комисия отхвърли ветото на ИК"}
{"url": "https://duma.bg/levitsata-pita-koi-sa-polititsite-varhu-koito-ima-chadar-n186783", "text": "От БСП настояват да научат кои са политиците, които се ползват от \"чадър\" и не са разследвани за евентуални престъпления. Повод за настояването на левицата е последният доклад на ЕК за България. Както ДУМА вече писа, в него се констатира, че \"2/3 от докладите за съмнителни сделки, изпратени от финансовите институции към звеното за финансово разузнаване, касаят местни видни политически личности, но по тези случаи правоприлагащите органи не са предприели подходящи последващи действия\". Докладът на ЕК за България 2019 г. е най-тежкият удар, който е нанасяла Европа върху българското правителство, при това идва от партньорите на ГЕРБ, категорична бе Нинова. Тя попита кои са видните местни политически личности, за които в България не се водят разследвания за финансови злоупотреби. Социалистите настояват да научат кои са те и защо върху тях има \"чадър\", заради който ЕК твърди, че съмнителните сделки не се разследват. Припомнени бяха и думи на шефа на спецпрокуратурата Иван Гешев, който твърдеше, че родни политици са получавали нерегламентирано пари от Цветан Василев в куфарчета. Той обаче така и не ги назова, въпреки призивите от БСП. Същият въпрос седи и сега и ще го отправим писмено към ЕК и към главния прокурор на България, добави Нинова.  С ирония и възмущение лидерът на БСП посочи как правителството на Борисов се бори с прането на пари - като кара детски учителки и читалищни дейци да се редят в ДАНС на опашка и да подават декларации за пране на пари, а счетоводители и адвокати са принудени да доносничат за своите клиенти. В същото време кабинетът си затваря очите пред констатациите на Европа, че в големите злоупотреби и кражби стоят местни видни политически личности, възмути се тя. От левицата питат още на какво основание, с какви мотиви, с чие решение правителството е гласувало кого да подкрепи за бъдещ европейски прокурор. Социалистите искат европейската прокуратура да се формира и да заработи по-бързо, за да започне реални разследвания за злоупотреби с европейски средства в България. Позицията на БСП за избор на европрокурор ще стане ясна, след като бъде уточнена процедурата и след становище на Националния съвет, уточни Нинова. Тя обаче добави, че личният й фаворит е румънката Лаура Кьовеши.", "date": "2019.03.06", "title": "Левицата пита:  Кои са политиците, върху които има \"чадър\""}
{"url": "https://duma.bg/kzk-zapochna-proverka-na-sdelkata-za-nova-tv-n186768", "text": "Комисията за защита на конкуренцията (КЗК) започва проверка на сделката за Нова телевизия с детайлен анализ на дейността на кандидат-купувача \"Адванс Медиа Груп\" ЕАД - компания под контрола на Кирил и Георги Домусчиеви. От компанията заявиха намерението си да придобият 100% от Нова Броудкастинг Груп АД. Прехвърлянето на собствеността подлежи на регулаторно одобрение от антимонополния орган. Съобщението на КЗК се посочва, че започва преглед върху концентрациите между предприятия и влиянието върху медийния пазар. На 22 февруари стана ясно, че \"Адванс Медиа Груп\" и шведската медийна група Modern Times Group (MTG) са подписали договор за продажба на „Нова Броудкастинг Груп“ АД, част от които е и Нова телевизия. Общата стойност на сделката е 185 млн. евро. Споразумението предвижда българската компания да придобие 100% от Нова телевизия и мажоритарен дял в „Нет Инфо“. \"Адванс Медиа Груп\" е дъщерно дружество на компанията „Адванс Пропъртис“ ООД, собственост на Кирил Домусчиев и Георги Домусчиев. Очаква се финализирането на сделката да е факт през второто тримесечие на 2019 г.", "date": "2019.03.06", "title": " КЗК започна проверка на сделката за Нова тв"}
{"url": "https://duma.bg/vetoto-varhu-izobrniya-kodeks-vliza-v-plenarna-zala-n186790", "text": "Ветото върху промените в Изборния кодекс е първа точка от дневния ред на депутатите за днес. Предварително е ясно, че ще бъде отхвърлено. С гласовете на ГЕРБ, \"Обединени патриоти\", ДПС и ВОЛЯ вчера ветото бе преодоляно в правна комисия. От БСП няма да са в пленарна зала именно заради предварително заявеното намерение на управляващите да не се съобразят със забележките на държавния глава. Румен Радев върна закона за ново обсъждане, като оспори по-високите прагове на преференциите, забавянето на машинното гласуване, отлагане на  видеонаблюдението и на актуализирането на избирателните списъци. Като сериозен проблем при направените промени Радев открои и невъзможността на практика българските граждани да обжалват пред съда нарушения в изборния процес. Новите изборни правила станаха повод БСП да вземе решение да напусне парламента. Миналата седмица ГЕРБ и „Обединени патриоти“ стигнаха до общо решение да отхвърлят президентското вето, с което на практика ще върнат отново спорните прагове на преференциите. Заявката на ГЕРБ е обаче веднага след като ветото бъде отхвърлено и в пленарната зала, и след повторното приемане на последните изборни промени, да внесе своя законопроект за връщане на стария праг на преференциите.", "date": "2019.03.06", "title": "Ветото върху Изобрния кодекс влиза в пленарна зала"}
{"url": "https://duma.bg/datata-n186750", "text": "1896 - ВЪВ ВАРНА СЕ РАЖДА НИКОЛА ОБРЕШКОВ, МАТЕМАТИК (УМИРА 1963 Г.). Професор и академик със световно значение и известност, дългогодишен ръководител на Катедрата по висша алгебра в СУ и директор на Математическия институт при БАН. Оставя огромно научно наследство в областите на алгебрата, теорията на вероятностите и математическата статистика, интегралната геометрия, математическата физика, теорията на числата и др. 1899 - НЕМСКИЯТ ХИМИК ФЕЛИКС ХОФМАН ПОЛУЧАВА ПАТЕНТ ЗА АСПИРИНА. Две години по-рано служителят на фирмата \"Байер\" синтезира ацетилсалициловата киселина, търсейки по-ефикасен и поносим антиревматичен лек за баща си. 1913 - ЗА ПРЪВ ПЪТ В ПЕЧАТА СЕ УПОТРЕБЯВА ДУМАТА \"ДЖАЗ\" ЗА ОПРЕДЕЛЯНЕ НА МУЗИКАЛЕН СТИЛ. Това става в статия в San Francisco Bulletin, описваща музиката на оркестър с елементи на джаз и рагтайм. В зората на джаза думата се изписва по различни начини - jaz, jas, jass, jasz или jascz. 1927 - РАЖДА СЕ ГАБРИЕЛ ГАРСИЯ МАРКЕС, КОЛУМБИЙСКИ ПИСАТЕЛ (УМИРА 2014 Г.). Автор е на романите \"Окапалата шума\", \"Сто години самота\", \"Есента на патриарха\", \"Хроника на една предизвестена смърт\", \"Любов по време на холера\", \"Генералът в неговия лабиринт\" и др. Романът му \"Сто години самота\" е преведен на повече от 25 езика и от него са продадени над 50 млн. екземпляра в целия свят. Носител на Нобелова награда за литература за 1982 г. за романите и разказите му, в които фантастичното и реалистичното са съчетани в богато изграден свят на въображението, отразяващ живота и конфликтите на континента. 1945 - БЪЛГАРСКАТА АРМИЯ ЗАПОЧВА ДРАВСКАТА ОПЕРАЦИЯ ПО ВРЕМЕ НА ВТОРАТА СВЕТОВНА ВОЙНА. Тя е част от отбранителната Балатонска операция на Червената армия срещу войски на Третия райх, опитващи се да създадат предмостие на северния бряг на р. Драва. Успешното провеждане на Дравската операция, завършила на 21 март, проваля настъпателните планове на Вермахта, създава условия за настъпление на Червената армия и ускорява края на войната. Победата при Драва допринася за бойния престиж на БА, чиито загуби в епопеята възлизат на 1614 убити и около 2500 ранени. 1983 - ПРЕДСТАВЕН Е ПЪРВИЯТ В СВЕТА ПРЕНОСИМ КЛЕТЪЧЕН ТЕЛЕФОН. Компанията \"Моторола\" го пуска на пазара през юни с.г. Устройството под името \"Dynatac 8000X\" тежи почти 800 г, дължината му е 33 см и струва 3500 долара. Година по-късно 300 000 американци имат мобилни телефони. Първият разговор с преносим клетъчен телефон в света е проведен десет години по-рано - през 1973 г. Апаратът тогава тежи 1,13 кг и има размери 22,5x12,5x4,4 см.", "date": "2019.03.06", "title": "Датата"}
{"url": "https://duma.bg/zimnoto-martvilo-otstapva-pred-proletta-n186751", "text": "Запомнил съм Кукеровден в родното ми село Момина църква през трийсетте години на миналия век, там, в затихналата край границата Странджа планина. Запомнил съм го такъв, какъвто е наследен от предните поколения, може би даже... от  траките и от скитите. Още предната вечер се усещаше предпразничното вълнение: някъде се обадят звънци, на мегданчето се палят огньове, другаде се чува гълчава и кучешки лай. Рано сутринта започва \"церенето\" на кучетата. Това се прави, за да се изпъди от тях болестта бяс. За Червенковата и Покраевата махала този незабравим ритуал ставаше на Старите гробища. Изпълняваха го смели момчета. Гледката бе неповторима - кучето виси на въже, вързано на два ангъша (дълги дебели върлини), и се люлее, вие уплашено. Когато го пуснат с вързана тенекия за опашката, пълна с пепел, то хуква да бяга и пръска пепелта като цяр срещу бяса. Денят се знае - понеделник след Сирни заговезни. Цялото село го почита, тогава не се работи. Участниците правят предварителна подготовка за собственото си представяне и за организирането на кудата (групата). Избират водача и неговата дума в този ден е закон за маскираните хора. Определят, обличат и въобще подготвят за празника двама  момци - единият за кукерица, а другият -  за \"младоженец\". Кукерицата и зетят не бива да са сираци. Жената, от която се вземат дрехите за кукерицата, трябва да е невяста повече от година, да няма деца и да не е сираче. Мъжът, който ще издяла кукерското дете от дърво, трябва да е левент, стегнат човек. Хурката, къделята и вретеното се вземат от къща с много овце и добри стопани. Това е отговорна работа и с нея се заема водачът на групата и по-стари хора, които знаят повече. Кукерицата-мъж e облечен и натъкмен с красиви женски дрехи, а зетят наистина трябва да бъде хубавeлец, напет ерген, също с нови и украсени с много гайтан дрехи. Определят се и момците за охрана на кукерицата. Също кой ще води магарето с дисаги, където се слагат подаръците. В ритуала участват само мъже. По голям ручок (към 10 часа) кукерицата надява хурката в пояса. Една стара жена връзва къделята и заприда вретеното. Друга жена й подава детето с думите: \"Дано помогне Бог в тези дрехи, които носиш днес, от тях да се роди дете\".  Започва втората, много важна част - организираното тръгване. Двамата водачи хващат под ръка кукерицата и зетя, гайдата засвирва. С водачите поемат и другите добре подготвени с облекла, маски, звънци, тояжки. Всички са в отлично настроение за игри  -  цяла чета от пъстри и колоритни, весели и страшни юнаци. Кукерската игра пресъздава връзката между природата и човека. Облеклото е от кожени дрехи, обърнати с вълната навън, или обикновени дрехи, също обърнати наопаки. Всеки се стреми облеклото му да е оригинално, страшно, майсторски направено, а звънците да са повече, здраво закрепени с колан на кръста. Не всички носят маски, някои си правят - трябва да са грозни и да плашат мало и голямо.  Други играят със страховито начернени лица. Млади, неуморни, кукерите цял ден скачаха по улици и мегдани. Някъде се случваше да подгонят на шега малки момички, настъпваше врява, кукерите се оттегляха, всичко завършваше с лека уплаха за момите. И пак - скачане, оглушителен звън на хлопатарите и весели провиквания. Понякога кукери се опитваха да се възползват от анонимността, която им дава маската, за да уреждат стари сметки с някого. Но и другарите им, и водачът на групата, ги знаеха кои са и не позволяваха да се петни името на цялата дружина. Две групи тръгваха да обходят селото. Така се правеше и на Еньовден, а също и на Бъдни вечер. С две групи празниците се обогатяват - заражда се надпревара за по-добро представяне. С магическите танци, страшните маски, невероятното облекло и оглушителният ек на звънците и с дълбоката вяра във всичко това се целеше не само да бъдат прогонени злите духове и орисници така,  но най-вече да има повече деца, богата реколта през следващата година, да има плодородие и изобилие. Кукерите посещаваха и благославяха всяка къща, като изпълняваха ритуала и с много шеги обикаляха цялото село. Чест беше за стопаните къщата да бъде посетена от кукерската чета. Даваха им пари, продукти - сирене, сланина, фасул, брашно, яйца и др., които те приемаха с благодарност и благословии за берекет, за здраве, с пожелание да няма болести по животните и др.  Подготовката и старанието проличаваха още един път на площада към 4 часа следобед, когато хората от селото се сипваха там. Това бе третата част на празника. Тогава кукерските групи с буйни танци обикаляха три пъти мегдана, гайдата засвирваше \"изводеното\" и започваше хоро за всички. Нашенска музика: гайда, тъпан, кавал и цигулка, огласяха площада, и постепенно на хорото се залавяха моми и ергени. Играта и веселието ставаха все по-буйни и продължаваха час-два. Кукерите напускаха пищното тържество в традиционното време - късно следобед, или поради това, че в залисията е откраднато детето на кукерицата! Спомням си, тържеството бе към края, но все така буйно, а площадът преливаше от народ. И хоп - нещо стана! Кукерите от едната група хукнаха с вдигнати тояги. На стотина метра от площада настигнаха човека - Керязо Забунов, който бе откраднал детето на кукерицата. Беше среден на ръст, но с добре развито тяло, изпечено от кърската работа. Бързо изтръгнаха детето от ръцете му, а две-три тояжки леко го докоснаха по гърба. Видях лицето му - позачервено, а по него играе лека, гузна, но и горда усмивка. Кукерският ритуал е разпространен в цяла Странджа, като с времето са настъпили изменения на някои обичаи в различните села. В този поотдалечен район със стара и прастара история, потънал в букови и дъбови гори, тези обичаи са се запазили непокътнати и по онова време се тачеха и обичаха от цялото население. Кукерският празник ознаменува отминаването на зимното мъртвило и настъпването на пролетта. През 50-те години на ХХ век, пък и след това,  кукерският ритуал непрекъснато се обогатява. На препълнения мегдан се появяват нови персонажи - доктор, свещеник, орач или съдия, и подсещат хората за задълженията им в живота. Те внасят радост, смях и веселие. Всяка епоха прибавя нещо ново в старите обичаи. Но никога не се е забравял смисълът на празника, на този карнавал, който няма равен на себе си, който има свой облик, своя същност и начин на провеждане. Влагат се нови елементи, но те не са и не трябва да бъдат за сметка на оня празник, който е останал от дедите ни. Кукеровден беше един от незабравимите празници в Момина църква - със свой облик, с неповторими танци и обичаи, силно свързан с бита и стопанския живот на хората. ", "date": "2019.03.06", "title": "Зимното мъртвило отстъпва пред пролетта"}
{"url": "https://duma.bg/kolumb-na-balgarskoto-iztokoznanie-n186753", "text": "На днешната дата, 6 март, 63 години щеше да навърши академичният ни Колумб, който откри за България непознатия и загадъчен азиатски Изток. Непрежалимият Александър Федотов (Сашата) беше много повече от руски и български филолог, много повече от полиглот на различни епохи, повече от доктор на филологическите науки или професор по корейска, монголска и тибетска литература в Софийския университет. Беше и повече от директор на Центъра за изучаване на източни езици и култури в Алма матер. Тази ренесансова личност отдавна бе станала емблематична в академичните ни среди, затова и неочакваната му кончина на 30 октомври м.г. дойде като гръм от ясно небе. Този гръм ехтеше и на поклонението на 2 ноември в Алма матер, когато фоайето на аулата не можа да събере дошлите хора. Опашката навън се виеше до улицата зад университета. Немалко от чакащите не са го и познавали, но са чували за него, чели са негови преводи, научни трудове, статии. Поклонението продължи много повече от предвидените два часа, хората искаха да сведат глава пред големия учен. Преподаватели говореха, че след 10 ноември толкова много хора е имало само при поклонението на непрежалимия историк проф. Николай Генчев, починал малко преди да изтече последната година от миналото столетие - на 22 ноември 2000 г. Поклон пред Сашата сториха и Южна Корея, Китай, Монголия, Индия, Иран, Казахстан, Азербайджан, родната му Русия, чиито дипломати и хора на науката едвам овладяваха горестта в траурните си слова. А един от студентите на Сашата мъчително довърши думите си заради сълзите по лицето и в душата си. Гадно нещо трябва да е битието, щом допуска смъртта да ни покаже каква е почитта и любовта към една такава личност. Всъщност България трябва да е щастлива страна, задето руският учен Александър Федотов свърза с нея цялата си академична кариера, по-точно - със Софийския университет, на който е бил и зам-ректор (2001-2007 г). Баща на нови направления в нашето изтокознание. Лекции в Република Корея, Китай, Монголия, Индия, Тайланд, Унгария, Румъния, Австрия. Научни публикации в над 25 държави. Автор на над 40 книги, стотици статии и студии, на десетки преводи от старомонголски, старокорейски и тибетски език, публикувани и на Изток, и на Запад. Член на световните асоциации по кореистика, монголистика, тибетология и алтаистика. Един от най-добрите изтоковеди на Балканите. Това е само част от неговата академична визитна картичка. Макар да е роден в Новосибирск, той се изгражда като личност в Санкт Петербург, откъдето всъщност са родителите му - някогашният Ленинград е бил негласната академична столица на СССР. В тамошния университет той завършва Факултета по източни езици и култури. Доколкото Русия простира територията си и в Азия, поетата от него пътека на познанието е съвсем закономерна. В града на Нева северният славянин се запознава с чернооката и стройна южна славянка Снежана Тодорова, която учи в университета там. В момента тя ръководи СБЖ. Именно заради нея свързва живота си със страната ни.  Ето какво изтъкна за научния му принос ръководителката на катедрата по кореистика проф. д-р Светла Къртева-Данчева: \"Сашата пръв създаде курсове по тибетски, после и по монголски език. Първият превод на \"Тайната история на монголите\" е негов и вече има три издания. Това беше нещо ново за нашето истокознание. После започна курсове по кореистика, което също бе за пръв път, така и стигна до създаването на катедра по кореистика. Той беше главният двигател за въвеждането на тези нови клонове в изтокознанието.\"  По думите й Саша е разширил географията на българското изтокознание. Ако преди него този клон е включвал туркология и арабистика, а в края на 80-те години и японистика, проф. Федотов обогатява родната Алма матер с новите направления от Източна Азия - кореистика, монголистика, тибетология, алтаизъм. \"Той запали студенти и преподаватели за тези нови направления. Като цяло остави огромна и ценна следа\", твърди проф. Къртева-Данчева.  Отделно той гледаше в дълбочина и перспектива, продължи тя. Развиваше тези нови клонове не само като филолог, а и междудисциплинарно - студентите да имат познания както за езика, така и за културата, религията, философията на източните общества, за да имат цялостна представа за тези страни и региони. Напоследък се захвана и с политическата история на Източна Азия, с което е запалил още повече студенти, а и преподаватели.  Е, как да не се запиташ не е ли бил проф. Федотов академичният Колумб на българското изтокознание. Саша пренасяше хуманната същност на древните култури, добави известната ни журналистка от извънофициозното ни медийно пространство Къдринка Къдринова. Според нея най-сполучливото определение за него е \"мост между Изтока и Запада\". От древнотибетски език той можеше с лекота да мине на немски, който владееше до таково съвършенство, че в Германия не са го имали за чужденец. По същия начин от древнокорейски минаваше на английски или от античен алтайски на български, който той знаеше като родния си руски, сподели тя. Очевидно древният Изток и мъдростта му достигат до нас чрез него и в този смисъл той е линкът между съвременността и древността, между цивилизации и епохи.  Може още много да се говори за него - и за способността да обединява или за приятелския му академизъм, за остроумието и духовитостта му, за умението да накара студентите да се почувстват важни и разкрепостени, за слънчевото му момчешко му излъчване. Важното е какво ще се случи вече без него. \"Мисля, че делото му може да бъде продължено. Саша запали много преподаватели и студенти да продължат делото, което той започна\", убедена е проф. Къртева-Данчева.", "date": "2019.03.06", "title": " Колумб на българското изтокознание"}
{"url": "https://duma.bg/andrey-raychev-grupa-hora-si-vadyat-parite-kato-ni-plashat-s-rusiya-n186796", "text": "Има една група хора, които си вадят парите, като ни плашат с Русия. Всъщност мнозинството българи не изпитват никакъв страх от Русия, напротив - смятат я за дългосрочен приятел. Една група от около 15 процента имат инстинктивен страх. Това не е само русофобство, но и антикомунизъм, една такава мешавица. Думите са на социолога Андрей Райчев, който коментира в ефира на Нова тв посещението на руския премиер Дмитрий Медведев и реакцията на различните политически сили у нас. При социализма имаше Комитет за българо-съветска дружба - там слагаха най-големите бездарници, мен ако питате, които за нищо не ставаха, викаха \"Вечна дружба!\" и прочие. Това беше смешно и всички му се подиграваха. Сега се образува точно същата група, само че не е толкова смешна. Тя се е образувала, те си вадят хляба с това, непрекъснато ни плашат. Само през последните две седмици на два пъти съобщиха, че Русия ще ни се бърка с изборите. Това е чиста глупост, мен ако питате, посочи социологът. По думите му, това е тип поведение \"И наш Петко с мъжете\". В момента Русия за Запада и специално за Съединените щати не е външен, а вътрешен фактор, това е моята теза. Западът не реагира на Путин, Западът реагира на себе си и използва Путин. Това е малко ненормално и със сигурност е временно, отбеляза Андрей Райчев. Той подчерта, че самият въпрос за Русия е много голям и, ако говорим за него, трябва да излезем от провинциалната стилистика на русофили-русофоби. Ние искахме газова тръба да мине през България. Парите там не са малко. Това не стана и не стана под натиска на Запада. Хилари Клинтън пристигна и каза: „Няма да правите никаква тръба”. България чакаше шанса си, а в тази визита не се видя никакъв шанс, коментира още Андрей Райчев.", "date": "2019.03.06", "title": "Андрей Райчев: Група хора си вадят парите, като ни плашат с Русия"}
{"url": "https://duma.bg/inzh-emanuil-manolov-gradat-ni-e-zhiv-predpriyatiyata-rabotyat-n186757", "text": "- Радостен съм, че градът ни е жив, че предприятията работят, че като цяло естественият прираст е положителен. Много млади хора след завършване на висшето си образование се връщат тук. Увеличава се и броят на децата. От 2016 г. открихме нова група в детската ясла, имаме молби за още една. Освен Павликени, в общината има още един град - Бяла черква, градът на Бачо Киро, на Цанко Церковски, възрожденски град. Успяхме да спечелим проект от Националния доверителен екофонд и да направим основен ремонт на сградата на многопрофилната ни болница за активно лечение за 1,2 млн. лв. със съфинансиране 15% от страна на общината, с цялостно саниране, подмяна на дограма, на отоплителната инсталация. Болните вече се лекуват в много по-уютни стаи. Успоредно с това ръководството на болницата успя със собствени средства и с помощта на своите шофьори да извърши бояджийските ремонти на сградата. Със задоволство мога да кажа, че условията в нашата болница по нищо не отстъпват на една областна многопрофилна болница. През втория мандат загубихме много време за програмите с европейско финансиране. Правителството се забави с договарянето и чак сега, в началото на последната година от мандата, сключените договори са факт и тепърва започваме да работим по тях. Започваме рехабилитация на четвъртокласната пътна мрежа за 6,9 млн. лв. След две седмици ще открием и рехабилитацията на уличната мрежа в общинския център за 1,8 млн. лв. В момента тече процедура за избор на строител за рехабилитацията на водоснабдителната мрежа в две от населените места - в Бяла черква и в с. Караисен. Успяхме да задържим училищата в населените места, закрихме само едно - в с. Караисен. Нито една детска градина не спря работа. Увеличи се броят на спортните клубове. В края на миналия мандат завършихме покрития плувен басейн, регистрирахме клуб по водни спортове - там вече тренират около 60 деца. Регистрирахме и клуб по тенис на маса. Подкрепихме офроуд клуба със собствен автомобил. Той участва вече 3 години поред на състезания, домакини сме на кръг от националния шампионат по офроуд 4Х4. Преди дни открихме ремонтираната настилка на спортната зала. Там имахме голям проект за цялостно реновиране, но по програмата за селските райони намалиха лимита за спортна инфраструктура - от 1 млн. на 50 хил. евро. Нямаше как да се разбива проектът на етапи, затова със собствени средства от местните приходи успяхме за 160 хил. лв. да подменим настилката и да я разчертаем за 4 вида спорт. - На европейските фондове, целевата държавна субсидия за капиталови ремонти и каквото можем да отделим от собствените средства. Гледаме всяка година да правим по-малки по мащаб ремонти във всяко населено място - пенсионерски клубове, здравни служби, сгради на кметства, автоспирки, площадни пространства. Стартира и местната инициативна група Павликени-Полски Тръмбеш, предстои първият прием. Разчитаме и на мярка 72 за реновирането на зелени площи - паркове и градинки, в няколко от населените места. Отделно от 2012 г. сме въвели наша, вътрешна програма \"Местни инициативи\" - даваме възможност до шест кметства да кандидатстват със собствени проекти до 5 хил. лв. Кметствата нямат право да кандидатстват две последователни години, за да имат възможност всички да се включат. От 2012 г. въведохме програма \"Граждански инициативи\". По нея на граждани, които заявят, че искат сами да подновят тротоара пред имота си, общината (след съответните разчети) предоставя безплатно вибропресовани бетонни павета и пясък. По тази инициатива всяка година се изразходват 20 хил. лв. Направени са вече 2-3 хил. кв. м тротоари. - Силно е развито земеделието, почти няма необработваеми площи. Запазиха се кооперациите по населените места, които също много добре се развиват, има и арендатори. Сериозен отрасъл, който се развива в нашия край отпреди 1989 г., е производството на декоративна растителност за паркове. Имаме 7-8 огромни разсадници, които са търсени в цялата страна. Много добре работят заводите за производство на опаковки - \"Унипак\", \"Полипласт\" и \"Универсал Полиграф\", които непрекъснато се модернизират. Сериозен отрасъл е машиностроенето, което се развива на база предприятия отпреди 1989 г., които са приватизирани под една или друга форма. Добри думи мога да кажа за фирма \"Метарем\", която произвежда прикачен инвентар за всякакъв вид земеделска техника, \"Балканкар - Заря\" - едно от шестте предприятия на \"Балканкар\", които произвеждат джанти за мотокари и електрокари, 90% за износ. Има и по-малки машиностроителни предприятия и леярна за цветни метали. Шивашката промишленост е добре развита - фирма \"Елит\" разполага със 180 шивачки в гр. Павликени. Отделно работят 2-3 фирми с по 30 шивачки. В хлебозавода на фирма \"МИО\" с мелничен комбинат работят над 120 човека. Най-големият работодател в града е фирма \"Бон\" за производство на храни за диви птици. В силния период работещите там достигат до 600 души. Храните се произвеждат под различна форма - в къщички, в топчици, в сърчица, различни семена - жито, просо, слънчоглед, оцветена говежда лой. Всичко това на 100% се изнася в Германия. Холандският комбинат за кокошки-носачки на фирма \"Хайпро\" произвежда над 140 хил. яйца дневно. Всички тези предприятия осигуряват работа за хората от общината. - Необходимо е да се промени методиката на целевото финансиране, защото сега тя е само на база население. Факт е, че в последните години общините се натоварват с допълнителни задължения, без да е ясно как ще се финансират. Най-ярък пример е борбата с незаконното строителство - тя ни бе вменена като ангажимент за ниските категории строежи, а всъщност няма средства за окомплектоване на работна група, която да следи незаконното строителство. Общините имат сериозен проблем с автобусния транспорт поради рязко намалелия човешки поток. За да запазим нашия превозвач, се съгласихме да се орежат максимален брой маршрутни линии. Иначе е добре общините да управляват повече ресурс. Обезпокоителното е, че в по-малките общини няма и човешки ресурс, който да бъде назначен в общинската администрация.  - Целта на общинското ръководство, на нашия екип е да създадем условия за работа, които да не отстъпват по нищо на предлаганите в областните центрове. Освен с работа, трябва да задържим и с друго младите семейства. Затова привличането на инвеститори е следващата ни голяма цел. За реализирането й ще спомогне планираното трасе на АМ \"Хемус\" на 3 км северно от града, както и на АМ \"Русе-Велико Търново\", и пресичането на двете магистрали източно от павликенското с. Паскалевец. Важно е да подготвим младите за професиите на бъдещето. Някои от местните фирми вече изпитват недостиг на кадри. Затова между бизнеса и ПГАТ \"Цанко Церковски\" започнаха добри партньорства. Открихме паралелка \"Полиграфия\", която местните производители на опаковки поискаха и подкрепят. Ако искаме амбициозни млади хора с добра квалификация, трябва да създадем среда, в която те да учат, но и да усещат подкрепа за реализиране на своите идеи. - За европейските избори мисля, че е дошло време този европейски политически елит да бъде подменен, да има друго мнозинство, тъй като виждаме как се решават нещата - само привилегии за големите държави. Когато беше пикът на мигрантската вълна, приеха документи, с които задължиха по-малките държави да приемат мигранти. Да не говорим за поведението на някои техни лидери на публични форуми. В национален план авторитетът на БСП се покачва и това се дължи в голяма степен и на лидера на социалистическата партия Корнелия Нинова. Хората не са слепи. Те виждат, че страната не се управлява ефективно и компетентно, не се разпределят справедливо ресурсите, приоритетите са неподходящо подредени. Мисля, че БСП има всички шансове да спечели предсрочни парламентарни избори. И тук остава големият въпрос - още отсега нашето ръководство да търси коалиционни партньори. Не виждам с коя от тези партии, които са представени в момента в парламента, бихме могли да се коалираме. Може би трябва да се обърнем към партньори, които доскоро бяха при нас - малко или много всеки от тях има някакво влияние, ако не на национално, поне на регионално ниво. Битката ще бъде сериозна, трябва да се търсят и прагматични решения. - Да, мисля, че ще се кандидатирам за трети мандат. Моето мото на предишните избори беше \"Има недовършени толкова добри неща\" от песента на дует \"Ритон\". То е в сила и сега, през 2019-а. Действително има неща, които имам сили и амбиция да довърша.", "date": "2019.03.06", "title": "Инж. Емануил Манолов:  Градът ни е жив, предприятията работят"}
{"url": "https://duma.bg/vlastta-za-vtori-pat-uzakoni-porochnite-izborni-pravila-n186792", "text": "Ветото на президента върху скандалните промени в Изборния кодекс бе отхвърлено от управляващите заедно с гласовете на ДПС. Общо 154 депутати единодушно посякоха възраженията на държавния глава и така за втори път узакониха порочните изборни правила, отварящи вратичка за манипулации и контролиран вот. БСП не бе в парламента, както декларира и по-рано. За да не участва в т.нар. фарс, който сътвориха ГЕРБ, Патриотите, ВОЛЯ и ДПС.  Припомняме, че Румен Радев върна промените в изборното законодателство за ново обсъждане в парламента на 25 февруари. Според него поправките в изборното законодателство отслабват механизмите за осигуряване на честни избори. Радев наложи вето на увеличаването на прага на преференцията, както и на ограничаването на машинното гласуване. Вето беше наложено и на текстовете, според които не всички, а само част от решенията на ЦИК могат да се обжалват пред Върховния административен съд (ВАС). Върнати бяха и поправките, предвиждащи при отменено от ВАС решение на ЦИК, на общински или на районна комисия, те да вземат ново решение, но не с мнозинство от две трети, а с обикновено мнозинство на половината плюс един от членовете й. От ДПС обясниха позицията си да не подкрепят ветото с това, че президентът не бил отчел в мотивите си \"истинските ограничения за избирателите\". Лидерът на движението Мустафа Карадайъ се тревожи, че \"огромна част от българските граждани извън ЕС са лишени от избирателни права\".  Лидерът на БСП Корнелия Нинова коментира случилото се днес като поредната сделка между ГЕРБ и ДПС. По думите й цената на тази сделка ще бъде платена в петък като първа точка от дневния ред на депутатите. Казва се Закон за вероизповеданията, подчерта Нинова и допълни, че с промените в закона ще се опростят задълженията на Мюфтийството към държавата. ", "date": "2019.03.06", "title": "Властта за втори път узакони порочните изборни правила"}
{"url": "https://duma.bg/az-buki-n186752", "text": "Осъмна ли сутрин, вземам душче и тръгвам към Violet - bar diner, там изпивам една Lavazza a modo mio. После пазарувам отсреща в Euro Market, бързам, защото имам час в Mladost fitness center. Излизам оттам свеж като репичка, отбивам се във Flower center да купя цветя на жена ми. Звънвам на Vasilka - агенцията за чистота, да викна екип да почисти апартамента. Сега мога да тръгна за Metropolitan hotel, после ще отскоча до Novotel-а по делови срещи. За всеки случай трябва да изтегля някой лев. Около нас банки бол - Postbank, UniСredit-Bulbank, Piraeus bank, ОББ - United Bulgerian Bank, Societe ceneral Експресбанк, Fibank (банката на Ути Бъчваров), ако си внесъл, може и да теглиш. По пътя обратно към къщи се отбивам в магазините Shopping Center The Boulevard, Andrews Fashion Studuo, Heag, Art casa, Margel, Progress, Olivari, Lorena, Evento moda, Suzi-fashion accessories - да мине време до аперитива.  Отивам в Pizza Don Vito, поръчвам си за отскок малка наливна Zagorka и 50 грама водка Alaska, мушвам набързо една пица и отскачам до Casino Sesame да поиграя на флиперите, докато стане време да заведа внуците си в МсDonald's. Привечер крачваме с жена ми до The Маll на \"Цариградско шосе\" 115, хорското вървище там никога не се извървява. На фасадата на мола има само две названия, които са на кирилица: Банка ДСК и Арена (киното). Ще ни извадят очите надписите VIVACOM, SAMSUNG, МАNGO, LUXOFT, EKOPAK, STRABAG, EXPERIAN... Тук блести и Huawei. В Европейския съюз обмисляли да забранят смартфоните на тази китайска компания. Ако и това не е фалшива новина!  Но ние  Най-напред ще потърсим някоя нова българска прочетна книга в Store Orange Center. И ще се отправим към LC WAIKIKI (В Русия й казат Вайкики), сега има 50 на сто отстъпки за аутлет продукти - дрехи и обувки. По пътя до турската фирма на етажа видяхме само един единствен надпис на български \"Детски обувки\", другото всичко са заглавия на фирми и реклами на латиница. В мола са се настанили световноизвестните Za-Za, Adidas, Beneton, Bersha, Starbucks, dm, H.M, Dndrews, Zara, Terranova, Humanic, Intersport и още и още... Имаше и Carrefour, но фалира, сега ни обещават BILLA. Ще се наложи са отскоча до BauMax да купя комплект мебели за баня \"Desy\", ако не ми хареса, ще взема тоалетно казанче \"Dragoevo\". Жена ми се кани да купува тапети в Mr. Bricolage, щото Praktiker (Винаги имало решения!) е в ремонт. Ще трябва тия дни да си сменя очилата, научих, че в Serdica Center (любимият мол на Чавдар Шинов, който написа книгата \"Изгубени в мола\") има магазин на Vision Expres Супер Оптика. Голяма работа ще да е - всяка дума започва с главна - западна мода, която заразява бързо и наши подражатели (виж: Общинска Агенция за Приватизация). Пък като ида до оптиката, ще видя и новите колекции на Karen Millen, Guess kids, Cache Cache. Не съм ходил още и в San Stefano Plaza - там мога да седна до бронзовите братя Прошек и да \"мушна\" едно пиво Staropramen. Тази моя шопинг разходка не е съвсем осъществима, защото не е по пенсионерския ми джоб. Но всички тия надписи и фирмени знаци не са виртуални. Заради тях съчиних тази историйка, защото живеем в пълен и окончателен, да не кажа вечен плен на латиницата.  Дори - оскърбление на националната ни чест! Горките наши букви, в които се кълнем (май вече само на 24 май!) са извън борда. И както е тръгнало, родната ни азбука, създадена преди повече от 1160 години, е обречена.  Няма лошо, че се демократизирахме, че се ориентирахме към света пазарно. Знаем, че има глобализация, има европеизация. И по-лошо има - американизацията. Акад. Михаил Виденов, най-големият наш социолингвист, смята, че \"американизацията като неудържимо цунами помита езиковите ни навици, в някои области на живота българският език е изтласкан. Естрадното пеене у нас например мина на английски, спортната терминология - също\". Има специалисти езиковеди, които ни съветват, докато не е късно, да ставаме двуезични, тъй като борбата с американизацията била обречена на неуспех. Станахме равноправен член на ЕС заедно с буквите си, но нашата азбука тук, у нас, е подложената на асимилация, страната е окупирана от латиницата.  Излезте извън България - не е така около нас. Странно е, че елитът ни не само приема, но насърчава поробването на езика ни. Заради криворазбраната цивилизация, заради клоунското подражателство, заради чуждопоклонничество, заради угодничество към по-силните и по-имащите, които, сигурен съм,  се подсмиват на нашето мизерство.  Човек може да се въздигне по-високо, като изучава чужди езици и чужди култури, но постави ли ги над родния език и националната си идентичност, той предава рода и родината си. Вина имат домораслите ни бизнесмени, тъкмо тези  на английския език и американизацията - те копираха под индиго дори названията на фирмите си. Не е отменена наредбата, съгласно която всяка фирма на латиница трябва да бъде придружена от надпис на кирилица, но никой не го е еня за нея. Тази драма не е от вчера. Поетът Андрей Андреев ми разказа, че в първите години на \"промяната\" бил на съвещание при вицепрезидентката Блага Димитрова, на което обсъждали застрашителното нахлуване на латиницата. Там Иво Хаджимишев дал пример с видян от него надпис на латиница: Lovia brimki. И тогава, и сега се предлага да се приеме закон за българския език, но на законодателите не им е до \"речта на мама и на татка\". Има внесени не един и два варианта на такъв закон, но нито един не е стигал до парламентарна зала (както казва Цвета Караянчева, а не до парламентарната зала, както трябва да се рече). Кирилицата у нас окончателно се предаде, латиницата господства навсякъде, българският език е погребан. Нищо, че документите на Европейския парламент излизат и на кирилица. Нищо, че отдавна е в обращение първата евробанкнота на български език.   Интернетът също налива вода в латинската мелница, мнозина нашенци повече подкрепят писането там с латински букви, дори вкарват числа в своята \"транслитерация\",  Та се питаме трябва ли ни кирилицата, щом имаме kirilica. Уви, вавилонията с латиницата по родните улици и мегдани, зад която кирилските букви се крият свенливо, не може да бъде спряна. Било по-удобно за чужденците. Но алитерацията все по-малко се използва, тя е създадена да се предават български наименования с латинската азбука и това е в угода на чужденците. По огромните фасади няма редчe на български, всичко е на английски: Offices for rent, European Trade Center, Terna-GEK group, MEGAPARK business Centre... И ми се прищя да зърна някъде и нашите, родните българските букви. Най-сетне между тарабите видях табела: \"Внимание: строеж с дълбок изкоп!\", и по-надолу зърнах още един надпис: \"Дрехи от Англия - втора употреба\". Беше изписан с буквичките на \"езика свещен на нашите деди\".", "date": "2019.03.06", "title": "АZ, BUKI..."}
{"url": "https://duma.bg/lyubitelski-teatri-se-sabirat-v-svishtov-n186742", "text": "Седемнадесетият национален фестивал на любителските камерни и кафе-театри ще се проведе в Свищов на 22 и 23 март. Заявки за участие се приемат в Първо българско народно читалище \"Еленка и Кирил Д. Аврамови - 1856\" в града до 15 март. Театралният форум се провежда под патронажа на кмета на община Свищов. Тазгодишното му издание ще премине под знака на 150 години от отпечатването на \"Устав на Българското читалище в Свищов\" и 115 години от Дарителския акт на Кирил Д. Аврамов за построяване на сграда за театър и читалище в града. Съгласно статута на фестивала, с право на участие в него са всички любителски камерни и кафе-театри без жанрово ограничение. Театралните групи представят по един спектакъл с времетраене до 60 минути пред съставено от професионалисти жури. Ще бъдат връчени специална награда на кмета, три отличия за спектакъл и по три за мъжка и за женска роля. Форумът води началото си от 1998 г. След двегодишно прекъсване, през пролетта на 2000 г. се провежда за втори път и е посветен на 130-годишнината от Първото театрално представление в Свищов. От 2004 г. насам фестивалът се провежда ежегодно в навечерието на 27 март, обявен от ЮНЕСКО за Международен ден на театъра.", "date": "2019.03.06", "title": "Любителски театри се събират в Свищов"}
{"url": "https://duma.bg/festival-na-radioteatara-radio-radichkov-n186743", "text": "Началото на първия по рода си фестивал на радиотеатъра в България \"Радио Радичков\" ще бъде дадено днес, 6 март, в театрална зала \"Надежда\" на Столичната библиотека. Събитията, част от които е и фестивалът, ще продължат през целия месец март в София под наслов \"Радичкови дни\". Те са посветени на 90-годишнината от рождението на именития писател и 80-годишнината на радиотеатъра към БНР, и са организирани от БНР, Столичната библиотека и издателство \"НИКЕ\". В продължение на пет дни почитателите на творчеството на Йордан Радичков ще могат да се насладят на текстовете на автора, драматизирани за българския радиотеатър. Специални гости на събитията ще бъдат Иван Добчев, Антон Радичев, Митко Новков и Юри Статков. Входът е свободен. В програмата са включени \"Лазарица\" (днес), \"Всички и никой\" (7 март), \"Януари\" (11), \"Добродушните смокове\" (13), \"Суматоха\" (14), начало 18.30 ч.", "date": "2019.03.06", "title": "Фестивал на радиотеатъра \"Радио Радичков\""}
{"url": "https://duma.bg/erotichno-ot-raya-v-nakitite-na-anzhelo-krasini-n186744", "text": "В навечерието на 8 март галерия \"Арте\" поздравява всички дами и почитатели на ювелирното изкуство с великолепната експозиция на най-добрия български художник-бижутер Анжело Красини, съобщава Гергана Борисова. Ще бъдат показани най-новите му постижения в съвременната авторска бижутерия, наситени с много топлина и изящество, с виртуозна изработка и поетична чувственост, неговите творби са специален реверанс към еротиката, жената и природата. Изложбата в арт салона на  ул. \"Бузлуджа\" 31 се открива днес, 6 март, в 18 ч. \"Еротично от Рая! Еротично от Рая? Читателю, не търси смисъла на еротичното, дори във философския речник на Оксфорд. Този термин отсъства. И все пак от Платон до Фройд, от Омир до Бодлер светът се опитва да го определя. Струва ми се, че то е сред нас, образи, аромати, докосвания го събуждат. Днес сме на път да го изгубим. И заради това от години мечтая да споделя видяното. Нима не сме заченати чрез еротиката? Нима в единението ни с всичко живо то, еротичното, не присъства като малки разпръснати райски мигове? Ще се опитам не да го докажа или изуча, а само да го посоча.  Ужасно скучен би бил светът, ако не виждаме еротичното. Погледнете извивката на прасците на дамата до вас, падащата над шията коса, плодника на орхидеята. Вгледайте се и открийте красивото - еротичното, те са странно преплетени във всичко, от Бога дадено: \"Плодете се и множете се\" - такава е заръката, така сме обезсмъртени и красиви. Чрез вашата реакция ще разбера дали съм на прав път\", отбелязва авторът Анжело Красини.", "date": "2019.03.06", "title": "Еротично от Рая в накитите на Анжело Красини"}
{"url": "https://duma.bg/nov-teatar-ndk-stava-na-chetiri-godini-n186745", "text": "Първата премиера на \"Нов театър\" НДК беше на 9 март 2015 г. с \"Амадеус\" по П. Шафър и Моцарт. В ролите участваха Георги Кадурин, Иван Юруков, Мариус Донкин и Мариана Миланова. Адаптация и режисура - Бойко Илиев. Следват премиерите на \"Откриването\" от Петер Турини, \"Поручик Бенц\" по Д. Димов, \"В часа на синята мъгла\" по Яворов, \"Ние, българите\" от Ал. Урумов, \"Живак\" от Д. Живков, \"Да убиеш великан\" от Ал. Урумов, \"Пилето, което казва КУ\", \"Убиецът и блудницата\" по Достоевски, \"Антихрист\" по Ем. Станев, \"Кокошка\" по Чехов и Коляда, \"Променяне\" по Лив Улман и много други спектакли на гостуващи държавни и частни трупи. Фестивалът на българската драматургия е вече с три издания. Двете актьорски школи към \"Нов театър\" НДК имат своите занятия всяка събота и неделя. \"Нов театър\" НДК постепенно се превърна в сцена, на която Актьорът може да провокира себе си и публиката, вдъхновен от стойностна драматургия и талантлива литература, която носи непреходни нравствени ценности. Искам специално да благодаря на актьорите, които не се поколебаха да прегърнат каузата на \"Нов театър\" НДК и да изброя част от тях, сред които Иван Юруков, Мариус Донкин, Георги Кадурин, Елена Петрова, Ники Сотиров, Йоана Буковска-Давидова, Веселин Калановски, Иван Радоев, Бойка Велкова, Яна Маринова, Башар Рахал, Николай Урумов, Димитър Живков, посочва директорът на театъра - режисьорът Бойко Илиев.", "date": "2019.03.06", "title": "\"Нов театър\" НДК става на четири години "}
{"url": "https://duma.bg/lirichni-i-satirichni-izpovedi-za-zhivota-n186746", "text": "Това е една антология сборник с лирични и сатирични изповеди за живота, 75 години от началото на \"престъпното\" време, 30 години в преход и по време на демокрация, 128 години след началото на социалистическото движение и питането \"Що е социализъм и има ли той почва у нас?\" от Димитър Благоев, в столетието на БКП и 140 години, откакто София е обявена за столица, вече уж европейска... Средната продължителност на живот при мъжете у нас е 73 години... На 73 години си отиде актьорът Николай Узунов. На тая възраст ни напуснаха историкът Божидар Димитров, бившият кмет на София Стефан Нинов, бившият първи секретар на Комсомола в столицата Красимир Ангелов, комикът Тодор Колев... Около тази възраст се преселиха в отвъдното Иван Славков, Бойко Бойков, Димитър Ядков, Йордан Радичков, Георги Георгиев-Гец, Нейчо Свиленов, още много приятели, колеги, творци... Нека и в тяхна памет се срещнем с текстове в \"Антология 73\". На 6 март 2019 г. и аз навършвам своите седемдесет и три лазарника - още една причина за заглавието... Във втората част предлагам и множество лозанки като отмора от сериозната и тревожна на места лирика. Повечето от творбите бяха публикувани в профила ми във фейсбук като отговор на въпроса: \"Какво мислите...\" И на първо четене бяха видени, харесани, споделени, коментирани от стотици познати и непознати приятели в социалната мрежа... Сред първите откликнали бяха Снежана Ло Рето от Рим, Маргарита Маринова от Москва, Дора Дамяноф от Ню Йорк, Мирослава Бенгарова от Германия, Зоя Рафиева, Сийка Попова, Бойчо Стефанов, Христо Николчев, Йорданка Илиева, Боряна Миланова, Десислава Тренева, Никола Терзиев, Любомир Давидков, Николай Узунов, светла му памет, Ваня Овчарова, Елена Асенова, Албена Александрова, Радост Никова, Мартин Веселинов, Здравко Дамянов, Ала Гигова, Илина Георгиева, Гинка Панова, Албена Иванова, Милен Тотев, Георги Вацов, Звезделина Милева, Красимир Костов, Стефан Василев... Към тях се присъединяваха Нери Терзиева, Валерия Велева, Маргарита Петкова, Атанас Капралов, Стилян Цеков, Донка Ганева, Правда Далекова, Александър Павлов, Дарина Данаилова, Христо Проданов, Милка Христова, Виолета Цонева, Ели Бончевска, Бони Милчева, Миглена Иванова, Снежана Томова, Вяра Богданова, Явана Кементари, Савка Чолакова, Иван Георгиев, Александър Александров-Алекс, Георги Тачев, Илия Тонев, Ася Гачева, Мария Радославова, Стефка Такева, Анета Генова и много, много още първи читатели, на които съм признателен и благодарен... И само заради числото 73 ще добавя още няколко от стотиците първи читатели и редактори на повечето от заглавията в книгата. Сред тях са съпругата ми Виолета, синът ми Момчил, Ана Йорданова от Париж, Нона Йотова, Боряна Бенгарова, Стилиян Цеков, Иван Ковачев, Иван Тошев, Валери Иванчев, Васил Василев, Мая Иванова, Надя Христова, Владимир Шейтанов, Борис Методиев, Олга Иванова, Вера Среброва, Димитър Павлов... И всички останали приятели от фейсбук, искрена благодарност за подкрепата.... В един столичен клуб в район \"Средец\" като проява на литературния салон организирахме своеобразна премиера \"Бъдеща книга\", където антологията бе представена, преди да влезе в печат, преди предпечатната подготовка, преди коректори и редактори, преди издатели и спонсори... И тридесет-четиридесет любители на художественото слово бяха първите критици на книгата... Отделни текстове бяха на страниците на вестниците \"Минаха години\", \"Словото днес\", ДУМА, \"Златна възраст\", \"Клуб 100\", \"Моята вяра\", \"Нова Зора\", \"Жарава\", в електронните сайтове \"Литературен свят\" и \"Наборе БГ\". Антологията излиза и в кръглата за телевизията (БНТ) 60-годишнина, където оставих десетина години от личната си биография. Изказвам искрена благодарност и на онези, които ме подкрепиха и морално, и финансово, за да остане на хартиен носител \"Антология 73\".", "date": "2019.03.06", "title": "Лирични и сатирични изповеди за живота"}
{"url": "https://duma.bg/nay-bogatata-zhena-e-na-15-o-myasto-v-sveta-n186740", "text": "В общата класация на най-богатите хора на света, оповестени от сп. \"Форбс\", Франсоаз Бетанкур Майерс е едва на 15-о място. Наследницата на козметичната империя L`Oreal има 49,3 млрд. долара. Състоянието на 65-годишната Бетанкур Майерс също се е увеличило значително - миналата година тя е имала със 7,1 милиарда по-малко, което според експерти е ръст от 17%. Франсоаз Бетанкур Майерс е единствената дъщеря на Лилиан Бетанкур, която държеше титлата \"Най-богата жена на света\" в продължение на 14 години, преди да почине през 2017-а. Без изненади списъка оглавява основателят на Амазон. Състоянието на най-богатия мъж се е увеличило с цели 19 млрд. долара в последната година и вече възлиза на 131 млрд. Интригата е дали Джеф Безос няма да слезе от първата позиция заради брачни проблеми. Той вече не живее с дългогодишната си съпруга Макензи и процедурата по развода започна във Вашингтон. Ако двамата нямат предбрачен договор, който да постановява друго, законите предвиждат подялба на семейното имущество поравно.", "date": "2019.03.06", "title": " Най-богатата жена е на 15-о място в света"}
{"url": "https://duma.bg/dariya-simeonova-tragna-po-stapkite-na-dzhey-lo-n186737", "text": "Чаровната Дария Симеонова разкри, че е тръгнала по стъпките на Дженифър Лопес. Българската актриса се е запалила по хитова процедура, предпочитана от холивудската звезда и певица. За едно от емблематичните лица на сериала \"Откраднат живот\" е важно да намери решение, което моментално да изтрие напрежението и да възстанови жизнения баланс на кожата. Красавицата, която неотдавна стана майка, твърди, че Dermalinfusion е единствената терапия, успяваща ефективно да освежи и подхрани в дълбочина кожата й. \"Покрай грима за снимките и представленията в театъра се сдобих със суха и чувствителна кожа, така че много внимавам какво правя с лицето си\", сподели Дария. Тя е впечатлена и от факта, че 20-минутното чудо за лице и тяло се е превърнало в любима терапия на множество дами от червения килим. За мигновената способност на тази технология да озарява тена открито говорят и американските актриси близначки Мери-Кейт и Ашли Оулсен. И наистина, неинвазивната 3 в 1 технология, прилагана от специалиста Анелия Николова в Jewel Skin Clinic, светкавично регенерира и ремоделира кожата. По думите на експертката терапията едновременно ексфолира, почиства в дълбочина порите, вливайки в кожата специално разработени, обогатени с мощни антиоксиданти, витамини и ценни хранителни съставки серуми. Подходяща е за всеки тип кожа, без да е необходим възстановителен период. Освен това може да се прилага без противопоказания от бременни жени и кърмачки. Дария Симеонова не пренебрегва и тялото си, защото съвсем скоро трябва да е в перфектна форма за снимките на \"Диви и щастливи\". \"По време на бременността качих 12 кг. Свалих ги за около 2 месеца. Сега се старая да се храня добре, пия много течности и не спирам да се движа. За съжаление обаче не мога да се откажа от сладкото! Тук добрите ми гени много ми помагат.\" Когато има повече свободно време, Дария ходи на йога с бебето или пък тренира в аматьорския фитнес вкъщи. \"Освен, че не отнема време, тя не е болезнена и не оставя дълготрайни следи. Харесвам процедурата, защото след нея имам усещането, че кожата ми диша повече, следите от всекидневните замърсявания са премахнати, а кожата ми е подхранена с полезни за нея благини. Но най-хубавото е, че кърменето на Макс не ми пречи да се поглезя с нея\", сподели още Дария Симеонова  Предлаганата от Jewel Skin Clinic процедура Silk Peel Dermalinfusion е отличен избор както за деликатните зони на устните и очите, така и за увредената от слънцето кожа в областта на шията и деколтето. Изключително ефективна е при стрии на корема или гърдите, при акне на гърба или за изравняване на грубата и неравна кожа. \"Въпреки, че мъжът ми много помага в грижите за Макс, домакинската работа в по-голямата си степен остава за мен. Това се отразява на ръцете ми и те са сухи и дехидратирани. Silk Peel Dermalinfusion помага и те да получат грижата, която заслужават\", категорична е Дария Симеонова. Не е тайна, че натовареното всекидневие оставя отпечатъка на умората върху кожата на лицето без значение от възрастта. Понякога лицето излъчва единствено стрес, който обаче трудно може да бъде премахнат. Затова, ако сте мечтали за процедура, която моментално да изтрие напрежението и да възстанови жизнения баланс на кожата, решението е Dermalinfusion. Тази нова патентована технология ще отговори 100% на вашите очаквания и ще ви донесе допълнителни ползи за кожата на лицето и тялото ви, категорични са специалисти. Dermalinfusion е първата и единствена терапевтична система с моментален и дълготраен ефект.", "date": "2019.03.06", "title": "Дария Симеонова тръгна по стъпките на Джей Ло "}
{"url": "https://duma.bg/iskat-da-zamestyat-paroli-v-internet-s-prastov-otpechatak-n186738", "text": "Две известни организации, чиято дейност е свързана със сигурността в интернет, искат да въведат пръстов отпечатък като нов официален стандарт за онлайн идентификация без пароли, наречен WebAuthn. Институциите са категорични, че е време за промяна и използване на модерни технологии. От World Wide Web Consortium (WWWC) и FIDO Alliance съобщават, че откраднати или слаби пароли са в основата на 81% от пробивите и течовете на информация. Освен това те са бавни, недостатъчно сигурни и хабят време и ресурси. А въвеждането на единен стандарт ще позволи онлайн услугите да добавят допълнителни методи за идентификация и влизане в профилите. Така вече няма да е нужно потребителят задължително да измисля и използва традиционни пароли със символи. Вместо това ще могат да се прилагат вече наличните в много смартфони сензори за пръстови отпечатъци, както и други биометрични системи. Стандартът позволява и използването на хардуерни FIDO ключове. Има и възможност за употреба на мобилни устройства (като второ ниво на сигурност), за да се потвърди достъпът до профила. Данните се криптират и намаляват риска от прихващане от хакери или заобикалянето им чрез фишинг атаки и други методи.", "date": "2019.03.06", "title": "Искат да заместят пароли в интернет с пръстов отпечатък"}
{"url": "https://duma.bg/astronavti-porastvat-v-kosmosa-i-pechatat-meso-n186739", "text": "Ан Маклейн, която извършва първия си полет в космоса, съобщи, че по време на престоя си на борда на МКС нейният ръст се е увеличил. В туитър американската астронавтка разказва, че предишния ден екипажът проверил коректността при поставяне на скафандрите за предстоящата в началото на април \"разходка\" в космоса. \"Аз съм с 5 см по-висока, отколкото бях, когато излетях\", написа Маклейн. Известно е, че безтегловността намалява натоварването на гръбначния стълб на астронавтите, което води до временно увеличаване на ръста. Този фактор трябва да се отчита при завръщането на Земята с руския кораб \"Союз\", чиито седалки са индивидуално пригодени за всеки член на екипажа, но пък космонавтите носят за профилактика специалните костюми \"Пингвин\". Сегашният екипаж обаче няма да може да пробва първото месо, \"напечатано\" в безвъздушното пространство. Биопринтерът бе доставен на борда на МКС на 3 декември 2018 г. С негова помощ стана възможно \"отпечатването\" на малки образци човешка хрущялна тъкан и щитовидна жлеза на гризач. Органите, които бяха създадени в условия на безтегловност, са събрани от доставени на МКС клетки. Те са върнати на Земята и сега експерти ги изучават.", "date": "2019.03.06", "title": "Астронавти порастват в космоса и печатат месо"}
{"url": "https://duma.bg/shesti-ski-begach-prizna-za-kraven-doping-n186734", "text": "Допинг скандалът в ски бягането се разраства. Естонецът Алго Кярп е шестият скиор, признал, че е използвал кръвен допинг. Той е разчитал на услугите на немския лекар Марк Шмид, с когото лично го е запознал треньорът на естонския национален отбор Мати Алавер. Това принуди президентът на Естония да лиши Алавер от всичките му държавни отличи и му наложи забрана да се занимава със спорт. Преди седмица 9 души, 5-има от които състезатели, бяха арестувани след спецакция по време на Световното първенство в Зеефелд, Австрия. По двама представители на домакините и на Естония и един казахстанец бяха обвинени, че са част от престъпна мрежа и са използвали кръвен допинг. Единият от австрийците дори бе заловен по време на кръвопреливане в хотелската си стая. Очаква се след самопризнанията на доста състезатели и лекари бройката на обвинените ски бегачи да нарасне.", "date": "2019.03.06", "title": "Шести ски бегач призна за кръвен допинг"}
{"url": "https://duma.bg/obyaviha-despodov-za-noviya-franchesko-toti-n186735", "text": "Италиански медии провъзгласиха Кирил Десподов за новия Франческо Тоти. Суперлативите за бившия нападател на ЦСКА-София не закъсняха след доброто му включване при победата на тима му Каляри над гранда Интер с 2:1. 22-годишният българин влезе в игра десетина минути преди края и изработи дузпа, която обаче не беше реализирана от негов съотборник. Изданието numero-diea.com публикува след двубоя материал със заглавие \"Кой е Десподов? Новият \"Тоти\" от Каляри!\". На Ботуша сравняват Десподов и с Хоакин Санчес, който игра за Фиорентина преди няколко години. Изданието припомня, че 178-сантиметровият Десподов много харесва легендата на Рома Тоти, но стилът му повече напомнял на този на Кристиано Роналдо. На него Кирил се старае да прилича дори и физически. Отбелязва се още, че визитката на Десподов не е за подценяване, тъй като той има мачове в Лига Европа. В следващия кръг Каляри гостува на Болоня, като се очаква българинът да запише повече минути, защото е възстановен от травмата. Българинът вече се радва на компанията на чаровната си приятелка Веселина, която е при него в Каляри и двамата прекарват заедно всяка свободна минута.", "date": "2019.03.06", "title": "Обявиха Десподов за   новия Франческо Тоти"}
{"url": "https://duma.bg/i-dps-gotvi-svoy-izboren-kodeks-n186780", "text": "Още \"на първата минута\" след гласуването на президентското вето в пленарната зала ДПС ще внесе свой законопроект за Изборен кодекс, обяви депутатът Хамид Хамид. ГЕРБ повториха последната си заявка да отхвърлят ветото, а след това да предприемат законодателна инициатива за връщане на старото положение при преференциите. От ДПС ги посъветваха да изчакат гласуването в НС. Движението атакува управляващите за отмятането им по темата с преференциите. \"Днес е денят на палачинката, почти в цял свят го празнуват. Честит празник, колеги от ГЕРБ\", закачи ги Хамид. Данаил Кирилов от ГЕРБ обяви, че машинното гласуване щяло да доведе до технически проблеми в изборния процес. За да защити мотивите на президента, на заседанието присъстваше неговият секретар по правни въпроси проф. Емилия Друмева. Тя подчерта, че завишеният праг на преференциите е отстъпление от постиженията в нашето изборно право. \"С изненада отбелязвам, че няма представители на ЦИК. Със сигурност имаме въпроси\", заяви проф. Друмева и обърна внимание, че последните промени в изборното законодателство вменяват на ЦИК огромни по тежест и обем задачи.", "date": "2019.03.06", "title": "И ДПС готви свой Изборен кодекс"}
{"url": "https://duma.bg/v-ispaniya-protestirat-sreshtu-machove-prez-delnitsite-n186727", "text": "Фенове на Леганес издигнаха лозунги \"Не на футбола през седмицата\" на мача с Леванте на стадион \"Бутарке\" в Леганес край Мадрид. Домакините от Леганес спечелиха неделната среща с 1:0. ", "date": "2019.03.06", "title": "В Испания протестират срещу мачове през делниците"}
{"url": "https://duma.bg/bfs-globi-ventsi-stefanov-s-10-000-lv-i-slaviya-s-1000-lv-n186728", "text": "Така Дисципът не показа двоен аршин, след като наскоро глоби треньора на ЦСКА-Сф Любо Пенев с 9000 лв. за подобни действия.  По случая се произнесе и Комисията по етика и феърплей към БФС, която се ръководи от ген. Васил Василев. \"Комисията намира действията и поведението на г-н Стефанов за неетични в качеството му на ръководител на футболен клуб и на член на Изпълнителния комитет на БФС. Комисията подчертава, че подобни прояви са в разрез с етиката и феърплея в спорта\", обяви БФС. След мача Стефанов каза пред медиите, че има директива Левски да стане шампион и който се опита да му попречи, ще бъде принизен. Той предрече, че в неделя на дербито на \"Герена\" с Лудогорец, \"орлите\" ще бъдат ощетени от реферите. \"Ако не се вземат мерки, такива престъпници да не свирят български мачове, ще пратя до УЕФА запис от мачовете Славия - Левски и преди време Пирин - Витоша Бистрица. По този начин от централата ще се запознаят със слабото ниво на реферите ни. Какъв международен съдия е този, който от тъч свири засада. Няма да се спра, докато този съдия не бъде премахнат от съдийството. На почивката на мача му казах, че ще направя всичко възможно, за да не свири повече\", обяви пред Спортал Стефанов.", "date": "2019.03.06", "title": "БФС глоби Венци Стефанов с 10 000 лв.  и Славия с 1000 лв."}
{"url": "https://duma.bg/rezultati-vtora-liga-n186724", "text": "0:1 Гущеров 1:1 Айтов (38) 2:1 Тасев (65) 2:2 Огнянов (90+5);   4. ЦСКА 1948    19     8    9     2    21:14    33  5. Литекс    19     8    4     7    25:17    28  6. Поморие    19     8    4     7    25:29    28  7. Черноморец Бч    19     7    5     7    16:18    26  8. Локо Сф    19     6    7     6    15:13    25  9. Струмска слава    19     6    5     8    25:29    23 10. Несебър    19     5    6     8    24:31    21 11. Локо ГО    19     6    3    10    18:27    21 12. Ботев Гъл    19     5    5     9    17:22    20 13. Лудогорец-2    19     5    4    10    18:30    19 14. Пирин    19     5    2    12    16:30    17 15. Кариана    19     4    3    12    17:26    15 16. Добруджа    19     1    8    10    7:23    11  петък, 15.30: ЦСКА 1948 - Струмска слава; събота, 12.30: Царско село - Локо Сф (Диема спорт); 15.30: Кариана - Литекс; Ботев Гъл - Пирин; Арда - Несебър; Поморие - Локо ГО; Добруджа - Черноморец Бч; понеделник, 15.30: Лудогорец-2 - Монтана", "date": "2019.03.06", "title": "Резултати Втора лига "}
{"url": "https://duma.bg/bivsh-igrach-na-liteks-pochina-na-25-godini-n186726", "text": "Бившият юноша на Литекс Емилио Кандарашев почина само месец преди да навърши 26 години, информира Дарик. Той е част от един от най-силните набори на ловчанлии. Играл е за юношите на \"оранжевите\" с Антон Недялков, Румен Руменов, Симеон Славчев и други, а в последно време риташе в ниските дивизии в Германия.", "date": "2019.03.06", "title": "Бивш играч на Литекс почина на 25 години"}
{"url": "https://duma.bg/vasil-bozhkov-vze-aktsiite-na-levski-n186729", "text": "Финансовият отчет за 2017 г. показва, че Русев държи 49,89%. След него се нареждат Кръстев, който е и бивш член на Надзорния съвет на ОББ, и Боримиров с по 18,42%. Тръстът на привържениците \"Синя България\" на този етап запазва своите 10%, а останалите по-малки акционери са с общо 3,27%. Промяната в собствеността слага край на спекулациите по отношение на собствеността и че на Общото събрание на клуба предстоят драматични промени. На 18 януари стана ясно, че на заседание на Надзорния съвет е бил избран нов Управителен съвет, в който влизат Павел Колев, Ели Шопова и Найден Димитров. Тримата стават част от ръководния орган по волята на Божков. Изпълнителният директор Павел Колев обяви, че Божков буквално е спасил Левски, който е бил застрашен от фалит преди 1-2 месеца. Очаква се единствено промени да настъпят в Надзорния съвет, където към настоящия момент са Спас Русев, синът му Евгени и легендата Кирил Ивков.  \"Сините\" се готвят за дербито с Лудогорец в неделя от 17.30 часа. Очаква се ст. \"Виваком Арена-Георги Аспарухов\" да се напълни. До момента са изкупени над 3000 билета. Левски е най-посетеният отбор този сезон, като на \"Герена\" имаше най-малко по 10 000 души в 5 мача - с Берое, Славия, Верея, Ботев и Локо Пд.", "date": "2019.03.06", "title": " Васил Божков взе акциите на Левски "}
{"url": "https://duma.bg/v-tsarsko-selo-razdavat-bileti-za-shampionskata-liga-n186730", "text": "Царско село се оказа новатор в начина на стимулиране на футболистите. Собственикът на лидера във Втора лига Стойне Манолов премира по интересен начин играчите си след успеха над Локо ГО (1:0). Между играчите и треньорското ръководство се разиграла томбола, като двама от тях са спечелили билети за сблъсък от елиминациите на Шампионската лига. Щастливците били треньорът на вратарите Йордан Господинов и халфът Владимир Семерджиев, които ще имат шанса да посетят някой от 1/4-финалите. В момента Царско село води с 9 т. пред Монтана, който в последния кръг завърши 2:2 с ЦСКА 1948. На ст. \"Огоста\" столичани стигнаха до точката в петата минута на добавеното време, когато точен беше юношата на Левски Мариян Огнянов. \"Този резултат е в полза на Царско село. Мачът трябваше да свърши преди гола\", обяви треньорът на Монтана Ферарио Спасов. Той визира, че съдията Неделчо Гаджалов е свирил в полза на \"царете\". Гостите от Сф поведоха с гол от дузпа на Андон Гущеров (15), но Владимир Айтов (38) и Тони Тасев (62) направиха обрат. С гола на Мацата софиянци изравниха и остават 4-и на 2 т. след Арда. Монтана запази второто място в класирането с 43 т., но е на 9 т. от Царско село.", "date": "2019.03.06", "title": " В Царско село раздават билети за Шампионската лига "}
{"url": "https://duma.bg/adidas-stana-sponsor-na-nacheva-n186736", "text": "Спортният гигант \"Адидас\" стана спонсор на Александра Начева. Германската компания подписа 3-годишен договор с обещаващата ни лекоатлетка. Наставникът на младежката олимпийска шампионка в тройния скок от Буенос Айрес 2018 и световна за девойки под 20 г. Стойко Цонов сподели, че договорът е за 3 години. \"Явно фирмата е видяла нещо в нея. Договорът е с опции за увеличаване на парите - с конкретни цифри, което е радостно. Бъдещето е пред нея и тя е обезпечена, което е радостно за един млад състезател\", каза Цонов на прибиране от Глазгоу, където Начева завърши предпоследна, 17-а на европейското за жени в зала. \"Исках да покажа повече от себе си, но не се получи. Според мен не успяхме да се подготвим много добре за зимния сезон. Не съм доволна от резултата си, но се надявам за лятото да се подготвя и да постигна силен резултат. Истинската ни подготовка започна през януари, минахме през няколко лагера. Мислех си, че съм в добра форма, но като се явих на състезанието, се оказа, че не е така\", каза Начева. С нея се прибра и Радослава Мавродиева, която триумфира на гюлле. \"Всичко се случи някак по естествен път. Това си беше моето състезание. Всичко се случи така, както трябваше. Не тръгнах с нагласа за медал. Много тежи медал, който е спечелен на 3 март. Тръгнах с освободено съзнание, не съм си поставяла за цел медал или титла и затова нещата се получиха. И големите фаворити са хора и нямат ден. Много е рано да говорим за Световното първенство, нека първо доживеем\", каза тя. В Глазгоу сливналийката допълни колекцията си от отличия в дисциплината на такива форуми, където досега имаше бронз и сребро. Мавродиева обаче няма да участва на Европейската купа по хвърляния в Саморин, Словакия, на 9 и 10 март. Там няма да тласка и вицешампионката Кристина Шваниц (Гер), а за отличията ще спорят бронзовата от Глазгоу Анита Мартон (Унг) и завършилата 4-та Альона Дубатская (Блрс). В Саморин ще ни представя само Живко Господинов в хвърлянето на чук при младежите до 23 години. Той стана шампион на България при мъжете на първенството по хвърляния в Балчик с 60,20 м.", "date": "2019.03.06", "title": " \"Адидас\" стана   спонсор на Начева"}
{"url": "https://duma.bg/klasiraha-trifon-ivanov-mezhdu-20-te-nay-dobri-v-sveta-n186708", "text": "Легендарният капитан на България Трифон Иванов попадна в изключително престижна класация. Британското списание FourFourTwo постави Туньо сред 20-те най-велики централни защитници в историята. Славният български бранител се нареди сред фигури като Франко Барези, Франц Бекенбауер, Боби Мур, Даниел Пасарела, Клаудио Джентиле и др. Частта, посветена на Туньо, е озаглавена “Вълка” и отбелязва сърцатата игра на нашия любимец на световните финали в САЩ през 1994 година. Англичаните припомнят, че Туньо “обезоръжи” голмайстора на Германия Руди Фьолер, а в един момент спря голов изстрел на Андреас Мьолер със слабините си. Освен това авторитетното издание пише за златния гол на прочутия българин във вратата на Русия, класирал България на Мондиал’98. Накрая от FourFourTwo съветват читателите си да посетят YouTube и да видят фантастичното воле на Туньо срещу Уелс от 14 декември 1994 г.", "date": "2019.03.06", "title": "Класираха Трифон Иванов между 20-те най-добри в света"}
{"url": "https://duma.bg/burgasko-uchilishte-zabrani-dekolteta-antsuzi-i-grim-n186777", "text": "По примера на най-авторитетните европейски колежи ръководството на Английската гимназия \"Гео Милев\" в Бургас въведе правила за външния вид на учениците. Те ще могат да ходят на училище с бели, червени, сини, сиви, черни или кафяви цветове. Според новите правила не се допускат къси, 3/4 и 7/8 панталони, както и такива с ниска талия, тип шалвари, размъкнати, нарязани, увиснали, в ярка цветова гама и с шарки. Забранено е влизането в клас с анцузи и  клинове. Ученичките не бива да са с дълбоко деколте, къси поли и блузи, бюстиета, прозрачни дрехи, потници, джапанки. Забрана има за нецензурни изображения и текст по дрехите и аксесоарите, за дрехи, рекламиращи алкохол, наркотици, тютюнопушене, секс и насилие, както и силен грим. Заповедта е на директора Жаклин Нейчева. На сайта на училището се съобщава, че всекидневно ще се следи за спазването на наредбата, а нарушителите ще бъдат наказвани или отстранявани от учебния процес. Възпитаниците негодуват срещу новите правила и дори направиха протест заради въведените миналата седмица ограничения. ", "date": "2019.03.06", "title": " Бургаско училище забрани  деколтета, анцузи и грим"}
{"url": "https://duma.bg/66-stanaha-sluchaite-na-morbili-n186774", "text": "В здравното министерство вече са съобщени 66 случая на морбили, от които 41 са лабораторно потвърдени. Най-много заболели са регистрирани в Благоевградско - 48, в София-град и в София област има по 8, а в Бургас и Пловдив - по един.  Близо 3/4 от заболелите не са ваксинирани или няма данни за проведени имунизации. Без ваксини са 37 души, като 35 от тях са деца. Шестнадесет от децата обаче са под възрастта за имунизация - 13 месеца. Най-голям е броят на заболелите между 1 и 4 г. - 29 души. От МЗ са категорични, че са осигурени достатъчни количества ваксина срещу морбили, паротит и рубеола.", "date": "2019.03.06", "title": "66 станаха случаите на морбили"}
{"url": "https://duma.bg/mladi-lekari-shte-spetsializirat-v-izrael-n186775", "text": "Млади лекари с или без специалност ще могат да специализират в една от най-големите израелски  болници \"Адаса\" в Йерусалим, съобщи председателят на Столичната лекарска колегия (СЛК) д-р Асен Меджидиев. Той поясни, че това е първата чужда болница, с която СЛК е сключила договор за кратки специализирани курсове. Специализантите ще бъдат избирани според нуждите на лечебните заведения, обучението им ще бъде финансирано със средства от фонда \"Лекарска взаимопомощ\", в който за около 3 месеца вече са събрани над 50 хил. лв. 15 болници в София, като близо половината от тях са общински, са дали заявка да се включат в него. Парите за фонда се заделят от членски внос. Целта на \"Лекарска взаимопомощ\" е да подобри квалификацията на млади лекари и те да останат в страната, тъй като напоследък младите напускат България не само заради ниското заплащане на труда им, но и недостатъчните възможности за квалификация, както и заради условията на труд, коментира д-р Меджидиев.    Йерусалимската болница е най-високотехнологичната в страната. В нея се провежда обучение по всички специалности в медицината, стоматологията, професионалисти по здравни грижи и здравен мениджмънт, обясни Джошуа Мошонов, професор по стоматология, който в момента е официален представител на \"Адаса\" в България. За нас е голямо удоволствие да направим тази връзка с българската медицина и да напреднем заедно, защото има какво да научим от българските лекари, каза проф. Мошонов.", "date": "2019.03.06", "title": " Млади лекари ще специализират в Израел"}
{"url": "https://duma.bg/priemna-n186776", "text": "На 7 март в постоянната приемна на БСП - София, ул. \"Леге\" 10, (ет. 1) гражданите ще получат безплатни юридически консултации. Юристите ще бъдат на разположение на софиянци от 15 до 18 часа.", "date": "2019.03.06", "title": "Приемна"}
