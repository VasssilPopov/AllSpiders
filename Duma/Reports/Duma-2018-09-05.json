{"url": "http://www.duma.bg/node/174476", "text": "Хартиените винетки няма да станат автоматично електронни от началото на следващата година. За това трябва да се погрижат самите шофьори, които са си купили стикер, чиято валидност продължава и след 1 януари 2019 г. Това ще стане с промени в Закона за пътищата, разгледани вчера от парламентарната регионална комисия, които задължават шофьорите да посетят пунктовете за продажба и да заявят, че искат да превърнат хартиената си винетка в електронна. \nСобствениците или ползвателите на пътно превозно средство, закупили хартиен винетен стикер, чиято валидност изтича след 1 януари 2019 г., следва да заявят неговото конвертиране в електронна винетка в срок от 15 декември 2018 г. до 31 януари 2019 г., за да запазят правото си да ползват платената пътна мрежа за целия първоначален срок на валидност на хартиения винетен стикер, пише в новите разпоредби. \nДо въвеждането на тол системата на 16 август догодина постепенно ще отпадат винетните стикери, обясни Александър Ненков от ГЕРБ. От началото на годината, когато влезе в сила новият вид смесено събиране, ще има уикенд винетки, припомни той. Дали ще са за определени часове или дни, предстои да бъде решено. \n    \n \t\n", "date": "2018.09.05", "title": " За да важи хартиената винетка догодина, се подава заявление"}
{"url": "http://www.duma.bg/node/174475", "text": "От октомври нискотарифният превозвач \"Уиз еър\" (Wizz Air) прекратява полетите си от София до Варна. Новината за прекратяването на полета между двете дестинации е потвърдена и от оператора на варненското летище \"Фрапорт Туин Стар Еърпорт Мениджмънт\". От компанията казват, че са направили оценка на маршрута и засега смятат да не го възстановяват през 2019 година. \nПътниците с резервации вече са информирани и им е предоставена възможност да изберат алтернативен полет от графика на авиопревозвача, да им бъде изцяло възстановена платената сума или да получат 120% от първоначално платената тарифа в своя Wizz акаунт, който ще използват за бъдещи резервации. \nВ началото на юли стана ясно, че \"Уиз еър\" намалява броя дестинации, които обслужва от България. Става дума за маршрутите от българската столица до италианските летища Катаня и Неапол, германското Нюрнберг, швейцарското Базел, гръцкото в Атина и испанското в Малага. Авиокомпанията няма да лети от Варна до Тел Авив и Милано (Бергамо) през следващите няколко месеца. Превозвачът драстично намалява и линиите до Обединеното кралство от началото на ноември. Поради слабия интерес авиокомпанията спира полетите от София до Бирмингам, Бристол и Донкастър. Сред спрените линии попадат и тези до швeдcкия Maлмьo и нopвeжкaтa cтoлицa Ocлo.     \n \t\n", "date": "2018.09.05", "title": "\"Уиз еър\" спира полетите между София и Варна"}
{"url": "http://www.duma.bg/node/174481", "text": "Стопани масово умъртвяват прасетата си в силистренски села. Причината е, че искат да избегнат възможността животните да бъдат евтаназирани заради опасността от африканска чума по свинете. \"Вместо да правим лютеница, правим мас. Вместо да ядем печен пипер, ядем кебап\", описва ситуацията Донка Михайлова от село Ветрен, Силистренско, пред бТВ. Според местните власти обаче това е най-практичното решение в момента. Кметът на града ни се обади да предупредим хората от селата по граничната зона по Дунав, да вземем мерки да си изколят прасетата, защото при нас най-бързо може да се получи заразяването от чума, коментира кметът на село Сребърна Георги Иванов. Ивелин Статев, областен управител на Силистра, заяви, че така хората ще могат да си приберат животните във фризерите и да останат за тяхна консумация. Африканската чума предизвика паника и в община Червен бряг, област Плевен. И там хората започнаха да колят прасетата си, въпреки че най-близкото констатирано огнище на болестта е на стотици километри. \nМеждувременно стана известно, че в ловностопанските райони се копаят ями за съхранение на странични животински продукти, съобщиха от Изпълнителна агенция по горите. Въпросните ями ще трябва да са готови до 25 септември тази година. Изискването е ямите да са на удобни за ловците места и да са достъпни за високо проходима техника за безопасното извозване на отпадните животински продукти до тях. Стените и дъното на ямите трябва да са от материал, който не позволява проникването на тъкани и течности от отпадните продукти в почвата и околната среда като дълбочината да е поне 2 м и ширината поне 1,20 м. \nПо-късно вчера стана известно, че първите проби, взети от свинете в провадийското село Бозвелийско, са отрицателни за африканска чума. Това съобщи областният управител на Варненска област Стоян Пасев. Той уточни, че предстои и взимането на втори проби за потвърждаване на отрицателните резултати, тъй като има по-дълъг инкубационен период. Това вероятно ще стане на 10 или 11 септември. Засега остават всички мерки за ограничение. Забранен е ловът на животни в 10-километровата зона с изключение на птиците.  \nЖители на село Тутраканци са съобщили, че 50 прасета са били изклани точно в деня, в който са се очаквали пробите за африканска чума в селото. Сега месото е във фризерите на хората. Тепърва ще се решава какво ще се прави с това месо. Най-вероятно ще бъде унищожено.  \n    \n \t\n", "date": "2018.09.05", "title": "Стопаните колят прасетата си, за да избегнат африканската чума"}
{"url": "http://www.duma.bg/node/174478", "text": "Промени в Закона за местните данъци и такси предвиждат от догодина данъкът върху леки и товарни автомобили под 3,5 тона да зависи не само от мощността на двигателя и годината на производство, а и от замърсяването, което причиняват. Предложенията са изготвени от Министерството на финансите. \nНовият компонент е коефициент, по който ще се определя данъкът спрямо досегашния \"имуществен\" компонент - годината на производство и мощността на двигателя. Така за най-старите коли ще плащаме по-високи данъци, а за новите - по-ниски. \nСлед като данъкът се изчисли спрямо мощността на автомобила, сумата ще се умножава по коефициент за възрастта на колата, който и досега съществуваше, но с по-различни стойности. След това ще се умножава и по новия екокомпонент. Отпада обаче сегашната отстъпка, която се даваше за наличие на катализатор.  \nЗа колите над 20-годишна възраст добавянето и на двата компонента вдига данъка значително. Намаление ще има за колите на възраст между 10 и 15 г. Така за коли над 20 години без евростандарт данъкът може да скочи и с над 50 процента, а за 10-годишна кола намалението може да е и с около 20 на сто. Освен от собствениците на леки коли данъкът вече ще бъде изискуем и от тези на товарните автомобили. Всичко това обаче е под въпрос, тъй като всяка община ще решава каква тежест да имат мощността и годината на производство в новата формула. \nОт Столичната община са категорични, че вкарването на еко елемент при определянето на данъците е стъпка в правилната посока. Добре е хората да знаят какво предстои. \"Екологичните стандарти ще стават все по-сериозни, така че който прави планове за покупка на кола, трябва да го има предвид\", коментира зам.-председателят на СОС Николай Стойнев, предаде БТВ. \nСпоред икономисти не повече от една трета от собствениците на автомобили у нас догодина ще плащат по-ниски данъци. Въпреки това поскъпване, обаче, България едва ли ще излезе от категорията \"авто морга\" на Европа, смятат от Асоциацията на вносителите на автомобили. Според тях стъпката, която се предприема, е недостатъчна. \nСпоред данните на Европейската асоциация на вносителите на автомобили българите карат най-старите коли в Европа. Около 40 на сто от автомобилния парк у нас е над 20 години, при регистрирани над 4 млн. автомобила в страната, това означава, че около 1,6 млн. леки коли са над 20-годишни. Едва 17 на сто от колите у нас са били под 10 години. \n    \n \t\n", "date": "2018.09.05", "title": "Драстично скача годишният данък за коли над 20 г.    "}
{"url": "http://www.duma.bg/node/174482", "text": "50 хиляди регистрирани земеделски производители са получили субсидии в общ размер 120 млн. лв. през 2017 г., но не са подали данъчни декларации и не са платили данъци и осигуровки върху тях, съобщиха от Националната агенция за приходите (НАП). Даните са получени от Държавен фонд \"Земеделие\". \nИма и значителен брой земеделци, които са подали данъчни декларации, но в тях са посочили по-малък доход от получения. Най-голям брой отклонения са засечени в Кърджали, Хасково и Благоевград, показва анализът на данъчните. \nПрез седмицата НАП започва информационна кампания към всички земеделски производители, които са допуснали неточности в данъчните си документи. Според закона те имат право да подадат коригираща декларация за доходите до 1 октомври 2018 г. Освен с писма по електронната поща, гражданите ще бъдат уведомени и по телефона, допълват от приходната агенция. Предстоят срещи с кметовете на общини, в които са открити най-много пропуски, офисите на НАП също имат готовност да дадат информация. Заедно с уведомленията за корекции, земеделците ще получат брошура, която обяснява данъчните и осигурителните им ангажименти.     \n \t\n", "date": "2018.09.05", "title": "НАП подгони 50 хил. земеделци, недекларирали доход от субсидии"}
{"url": "http://www.duma.bg/node/174479", "text": "Събраните средства във фонд \"Сигурност на електроенергийната система\" през миналата година са 490,3 млн. лв., показва отчетът на фонда, одобрен на вчерашното първо правителствено заседание. По закон в него се събират по 5% от месечните приходи на производителите и вносителите на електроенергия в страната, както и на \"Булгартрансгаз\" и Електроенергийния системен оператор. Средствата от търгове за продажба на квоти емисии парникови газове също постъпват във фонда. Със събраните средства се покриват разходите на Националната електрическа компания от изкупуване на електроенергия на преференциални цени. \nПрез миналата година от 5% вноски са събрани близо 236 млн. лв., а от продажба на квоти - 254,5 млн. лв. Разходите за издръжка на фонда през 2017 г. са 193 хил. лв. За покриване на разходите на НЕК, произтичащи от статута й на обществен доставчик, са изплатени близо 505 млн. лв. Разликата спрямо приходите на фонда през 2017 г. е осигурена от останали средства, събрани в него през 2016 г. \n    \n \t\n", "date": "2018.09.05", "title": "490 млн. лв. е събрал фондът за сигурност на енергийната система"}
{"url": "http://www.duma.bg/node/174477", "text": "Министерството на финансите предлага дължимите годишни данъци да се закръгляват така, че да са само в левове, без стотинки. Това ще стане с промени в Закона за облагане доходите на физическите лица, изготвени от ведомството на Владислав Горанов. Предвижда се това да започне да се прилага и при деклариране на доходите за 2018 г., което означава, че ако промяната бъде приета, догодина ще плащаме по новия начин. \nДругото ново, което предлага МФ, е от 2020 г. да отпаднат хартиените бележки, които работодателите издават за получени през годината извънтрудови доходи. Информацията ще се подава от фирмите към Националната агенция за приходите (НАП). Планира се предоставените данни автоматично да се зареждат в образците на годишните данъчни декларации. всеки, който има издаден от данъчната служба по местоживеене ПИК, ще може да си прави справки в обявените за него данни от съответния платец на доход. \nПредвижда се и промяна в облагането на придобитите облагаеми парични и предметни награди от игри, състезания и конкурси, които не са предоставени от работодател или възложител. Предвижда се да се облагат с окончателен данък вместо с данък върху годишната данъчна основа, какъвто е режимът сега. Предложено е и повишаване на стойността на необлагаемите награди от 30 на 100 лв. \nДруго предложение на ведомството е подаването на годишната данъчна декларация на самоосигуряващите се да става само по електронен път от 2019 г. Към момента това е задължително само за фирмите. Според мотивите по-малко от 25% от хората са подали декларацията си на хартия през 2017 г.     \n \t\n", "date": "2018.09.05", "title": " Годишни данъци ще се закръгляват в левове, няма да има стотинки"}
{"url": "http://www.duma.bg/node/174446", "text": "Бионсе позира с близнаците си. Тя е покрита с цветя, докато гледа замечтано далеч напред. Откривате ли артистичното ехо? Създателите на акаунта в туитър, наречен TabloidArtHistory, го правят. Те съпоставят тази снимка с ренесансовия шедьовър на Ботичели - Мадона делла Мелаграна. Това е красиво съвпадение. Майчинският екстаз на Бионсе отразява мистично красивата Богородица на италианския майстор. \nTabloidArtHistory се наслаждава на оживени или дори комични, но визуално убедителни сблъсъци на високото изкуство и снимките на знаменитости. Мелания Тръмп, която дава на Мишел Обама подарък, се сравнява с илюстрация от ръкопис на Кристин дьо Пизан, представяща книгата си \"Градът на жените\" на кралица Изабела Баварска. А романтичната визия на отчаянието - \"Салът на Медуза\", е съчетана със снимка на героиня на \"Реалните съпруги на Ню Йорк\", паднала на пода на летище. \nДали това е просто мързеливо принизяване на големите произведения на изкуството до статуса на мем*, предизвикващ мимолетен смях, или свеж и проницателен начин да оценим изкуството и живота? Тези иконографски връзки всъщност разкриват, че ние сме заобиколени от велико изкуство през цялото време. Всеки е статуя или картина, чакащи да бъдат разпознати. Хари Стийлс изглежда като автопортрет на Егон Шиле. Когато Тайра Банкс говори със състезателите от \"Следващия топ модел на Америка\", тя изведнъж заприлича на Мария Магдалена в олтара на Ян Полак. \nТази игра работи, защото голямото изкуство е универсално. Жестовете и изразите, които художници като Ботичели и Шиле виждат в света около тях и дестилират в мрачни монументални образи, представляват галерия с човешки възможности, музей на настроения, преживявания и съдби. Целият живот на хората е в техните шедьоври. Защо е изненадващо, че Бионсе изглежда за момент като шедьовър на Ботичели? Той рисува така, защото наблюдава уличния живот около него с прозрение и в търсене на истинност. Не е чудно, че днешните таблоидни образи и селфита от време на време наподобяват такива образи. \nСъздателите на TabloidArtHistory - Елис Бел, Хлое Еслемон и Маяне Сорет, са открили магията, която често убягва на кураторите на колекции от стари майстори. Представяйки изкуството с хумор и хуманност, те отключват красотата, която е от значение за всички хора по всяко време. Ако трябва да видим снимка на Бионсе, за да го признаем, това е доста добър вариант, категорични са експерти. *Мем - идея, поведение или стил, който се разпространява от човек на човек в дадена култура.   \n \t\n", "date": "2018.09.05", "title": " Бионсе се превърна в творба на Ботичели"}
{"url": "http://www.duma.bg/node/174441", "text": "Хю Лори е бил избран да изиграе главната роля в новия сериал на британския комик, сценарист и режисьор Армандо Янучи. Продукцията, наречена \"Авеню 5\", ще се излъчва по HBO, а жанрът е комедия, съобщи американското издание \"Върайъти\". \nИсторията на сериала се развива в бъдещето, като голяма част от действието е ситуирано в космоса. Лори ще играе Райън Кларк - обаятелен американски капитан. От HBO са поръчали пилотен епизод за сериала, както и няколко сценария. \nЯнучи е създател на комедийната поредица \"Вице\", а също така ще бъде изпълнителен продуцент на \"Авеню 5\". Новата роля изглежда пак свързва Лори с него, след като актьорът се появи в четвъртия сезон на \"Вице\" като американския сенатор Том Джеймс. Звездата от \"Д-р Хаус\" (роля, която му донесе две награди \"Златен глобус\" и 6 номинации за \"Еми\") и Янучи са работили заедно и по филма \"Личната история на Дейвид Копърфийлд\", който ще излезе следващата година.   \n \t\n", "date": "2018.09.05", "title": "Хю Лори получи главна роля в комедиен сериал на HBO"}
{"url": "http://www.duma.bg/node/174442", "text": "На гръцкия остров Наксос подобриха рекорда на Гинес за най-голяма порция пържени картофи. Представители на местна асоциация успяха за 8 часа да приготвят 625 кг, като за целта са използвани 2,5 тона картофи и 800 л зехтин. Така те подобриха собственото си постижение от 554 кг   \n \t\n", "date": "2018.09.05", "title": "Рекорд"}
{"url": "http://www.duma.bg/node/174443", "text": "Италианската актриса Орнела Мути иска да стане руска гражданка. Тя заяви това пред журналисти в Москва, където пристигна за участие в балета \"Кристален дворец\". Звездата припомни своите руски корени. \n\"Дядо ми беше лекар на царя, а баба ми - пианистка. В нашия род имаме още певица. Вероятно именно заради нашите руски корени семейството ни е толкова артистично\", сподели Орнела Мути. И добави: \"Имам собственост в Москва, имам и московско жителство, но нямам гражданство. Естествено, че бих желала да имам руско гражданство, защо не?\" \nОще през 2016 г. се появи информация, че Орнела Мути е поискала руско гражданство. В същата година актрисата купи апартамент в Москва. \nФранческа Романа Ривели, както е истинското име на италианския секссимвол, е естонка по майка. За първи път се снима във филма на Дамяно Дамяни \"Най-красивата жена\" (1969). Тогава тя е на 14 години. Орнела Мути е участвала в около 100 филми и сериали. Работила е с режисьори от ранга на Дино Ризи, Франческо Рози и др. Едни от най-незабравимите й изпълнения са заедно с Адриано Челентано.   \n \t\n", "date": "2018.09.05", "title": " Орнела Мути иска руско гражданство"}
{"url": "http://www.duma.bg/node/174445", "text": "Квинтетът на Кинг Аишоба ще свири на 9 септември в Плевен и на 10 септември в София - в Първо студио на БНР. Групата ще гостува в България малко повече от месец след турнето на барда-шаман Аюуне Суле у нас, организирано от радиофестивала \"Аларма пънк джаз\". \nНаричат музиканта \"поет и и революционер, извел на световната сцена традиционната знахарска и спиритуална музика на Горнозападния регион на Гана\". Алберт \"Кинг\" Аишоба пристига с Аюуне Суле, Франсис Аямга, Адонтанга Апорее и Абоба Азуре. Той е първият автор за нова музика за колого (традиционна двуструнна китара от Северна Гана), който покори цяла Европа преди няколко години и откри пътя и на други свои сънародници към големите фестивални сцени на нашия континент. Песните на Кинг Аишоба заклеймяват войните или се обръщат към всички изгубили се в Европа синове и дъщери на Африка, които са забравили откъде са тръгнали. \nБилети за концерта на квинтета в София на цени от 18 лв. се продават в системата на EpayGo и на касите на EasyPay в цялата страна. На входа на залата ще са по 20 лв.   \n \t\n", "date": "2018.09.05", "title": "Групата на Кинг Аишоба свири в Плевен и София"}
{"url": "http://www.duma.bg/node/174444", "text": "Центърът за изследване на съня в университета в Лафбъроу, Англия, установи, че жените имат нужда да спят повече, отколкото мъжете. Двете основни причини за това са, че мозъкът на представителките на нежния пол работи по-интензивно и изисква по-продължително време за почивка, тъй като са с по-интензивен график. \nЖенският мозък е създаден за емоционално и аналитично мислене. Това води до мултифункционални умения на дамите, които изискват много енергия. Способността им да правят и да мислят за няколко неща едновременно не изчезва дори когато лъжат. Ето защо жените имат повече нужда от сън. \nСпоред Националната фондация за сън дамите на възраст между 30 и 60 години спят средно 6 часа и 45 минути на ден през делничните дни. Хормоналните промени в женското тяло не се ограничават само до пубертета, а се появяват в живота на всяка представителка на нежната половина на човечеството. И изискват повече почивка за тялото. Докато мъжете често ограничават всекидневните си дейности до работа и спорт, жените трябва да се грижат също за домакинството и децата. Това е още една предпоставка за нуждата да спят повече. \nСпоред учените става дума за поне 20 минути допълнителен сън, който може да зареди тялото и мозъка на нежната половина от населението като батерия.   \n \t\n", "date": "2018.09.05", "title": "Жените имат нужда да спят повече"}
{"url": "http://www.duma.bg/node/174480", "text": "Състоянието на световните финанси сега е толкова опасно, колкото и през 2007-2008 година, e коментирал пред пред АФП бившият президент на Европейската централна банка Жан-Клод Трише. Сега се приема, че масираното свръхзадлъжняване на развитите икономики е било основен фактор за избухване на световната финансова криза през 2007-2008 година, посочва Трише. Днес \"нарастването на задлъжнялостта - най-вече на частната - в промишлено развитите страни се е забавило, но това забавяне е компенсирано от ускоряването на задлъжнялостта в нововъзникващите пазарни икономики. Именно това прави днес световната финансова система като цяло най-малкото също толкова уязвима, ако не и повече, колкото през 2008 година\", е заявил финансистът, който от 2003 г. до 2011 г. бе начело на ЕЦБ. \nИстинското начало на финансова криза, която щеше да опустоши света, аз съзрях на 9 август 2007 г. сутринта, когато бяхме изправени пред пълен срив във функционирането на паричния пазар в еврозоната, спомня си Трише. Редица сигнали вече говореха за нестабилност на ипотечния пазар в САЩ, но през лятото на 2007 г. събитията ускориха ход и станаха първите фалити в САЩ. Критикувани и отляво, и отдясно след държавната помощ на компаниите за ипотечно рефинансирание Fannie Mae и Freddie Mac, американските власти оставиха Lehman Brothers да потъне. \"Според мен американската изпълнителна власт реши, че няма политическата възможност в този момент да се намеси с държавни пари. Тогава аз започнах да се готвя за катастрофата\", е казал Трише.   \n \t\n", "date": "2018.09.05", "title": "Състоянието на световните финанси е опасно, колкото и през 2008 г."}
{"url": "http://www.duma.bg/node/174483", "text": "Цената на едро на свинското и говеждото месо се очаква да поскъпне. Това става ясно от последния бюлетин на Центъра за икономически изследвания в селското стопанство (CAPA). Тенденцията за нарастване на цените се наблюдава както у нас, така и в цяла Европа. Основната причина за поскъпването на свинското месо в ЕС е увеличаващият се износ, докато при телешкото и говеждото двигател на цените е голямото вътрешно потребление. Като цяло производството на месо у нас за първите 5 месеца на годината бележи увеличение, което е около 9% при свинското, 5% при говеждото, 2% при агнешкото и 21% при бялото месо. \nПрогнозите на експертите от САРА в началото на годината бяха производството на говеждо месо от кланиците да достигне около 7 хил. тона, сега предвижданията са за 7,2 хил. тона. Експертите прогнозират, че цената на едро на говеждото ще се покачи осезаемо в сравнение с миналата година и ще достигне 4,50 лв. за кг. Потреблението на говеждо ще бъде около 4 кг на човек, което е с 5% над средното за последните 5 години. \nПо оценки на САРА производството на свинско месо в кланиците у нас до края на годината ще се повиши до 73 хил. тона. Средната цена за кланично месо на едро за първите 6 месеца на годината е около 3,20 лв. за килограм. Експертите предвиждат до края на годината цената да се повиши до 3,40 лв. за килограм. От САРА съобщават, че аналогична е тенденцията и в Европейския съюз, където средната цена на свинското месо продължава да се покачва и през август, по все пак остава с 12% под миналогодишното си равнище. \nСпоред официалната информация през първите пет месеца на годината промишленото производство на бяло месо възлиза на 46 074 тона, което е увеличение с около 20% на годишна база. Консумацията на птиче месо на човек у нас е 12,4 кг за миналата година. Това обаче е под средното за ЕС ниво от 24,1 кг на човек. През 2018 г. се очаква консумацията у нас да нарасне до близо 13 кг на човек. По оценки на САРА производството на птиче месо в кланиците през тази година ще достигне 103 хил. тона, но може да бъде и по-голямо с още около 1-2%.      \n \t\n", "date": "2018.09.05", "title": "Прогнозират поскъпване на свинското и телешкото месо "}
{"url": "http://www.duma.bg/node/174448", "text": "Публично четене на романа \"Предпролет\" на Стефан Жеромски на български, полски, есперанто и от текстове с азбуката на Брайл ще се състои на 8 септември от 16 до 18 ч. в книжарница \"Гринуич\", бул. \"Витоша\" 37, входът е свободен, научи ДУМА от Полския институт в София. Поводът е 100-годишнината от възстановяването на независимостта на Полша под почетния патронаж на министъра на образованието и науката Красимир Вълчев и посланика на Полша в България Кшищоф Краевски. Въведение ще направи д-р Жанета Павлович, литературовед, лектор по полски във Факултета по славянски филологии на Софийския университет. С участието на актьорите Маргарита Хлебарова и Божидар Попчев. Романът \"Предпролет\" е издаден през 1924 г. Българското издание излиза през 1959 г. в превод на Димитър Икономов.   \n \t\n", "date": "2018.09.05", "title": " Книжовна среща с вход свободен"}
{"url": "http://www.duma.bg/node/174449", "text": "На 34-ото издание на Празници на изкуствата  \"Аполония\" световноизвестният български художник Греди Асса бе удостоен с почетния приз \"Аполония Токсофорос\". С над 80 самостоятелни изложби в цял свят талантливият живописец е един от най-големите вдъхновители в българското съвременно изкуство. Греди Асса е 20-ият почетен носител на специалния приз, който се дава за изключителен принос в развитието на българската култура и представянето й зад граница. По традиция наградата бе връчена от Маргарита Димитрова, изпълнителен директор на фондация \"Аполония\". Гвоздей в програмата ще бъде закриващият концерт на фестивала на 8 септември, на който легендите от \"ФСБ\" ще отпразнуват своя 40-годишен юбилей на сцената, както ДУМА писа.   \n \t\n", "date": "2018.09.05", "title": "\"Аполония\" награди художника Греди Асса"}
{"url": "http://www.duma.bg/node/174447", "text": "Писателят Калин Терзийски ще представи новата си книга с разкази \"Мечката\" днес, 5 септември, от 19 ч. в Литературния клуб на Столичната библиотека. Терзийски определя сам тази си книга като \"най-моята\", \"най-добре обмислената\". И също така \"с разкази, писани все едно от поне десетина различни писатели\". Има гротеска, ирония, философия, натурализъм, хиперреализъм, абсурдизъм. И просто смях. Змислен смях. Смях от замисляне. Замисляне до смях. Входът е свободен.      \n \t\n", "date": "2018.09.05", "title": "Калин Терзийски представя нова книга с разкази "}
{"url": "http://www.duma.bg/node/174451", "text": "Приключи фотоконкурсът за любители под наслов \"Любимо място в София\", който започна на 20 юли. В много оспорваната надпревара участваха близо 100 фотографии на 65 любители, сред които бяха отличени първите три. Според класацията на журито, първо място заема снимката \"Нощна София (НДК)\" на Михаил Кьосев, второ място - за \"Есенна София (храм \"Света София\")\" на Мария Цветанова и на третото почетно място е \"Какво не виждаме, докато животът минава?\" на Петя Петкова. Голямата награда на публиката спечели снимката на Екатерина Стоянова \"Стара София\", на която на преден план е изобразена сградата на \"Министерството на земеделието, храните и горите\". Тя бе с най-много гласове - 107, и най-висок рейтинг от 4,5 от фотографиите, които отговарят на критериите. \nНай-сниман обект и безспорен символ на столицата е храм-паметникът \"Св. Александър Невски\" - 20 от общо 24-те снимки на църкви в града. Веднага след него се нареждат нощните фотографии - 18 на брой, всички централни паркове и градинки - 17 снимки, фонтаните на София с 15 фотографии, Народният театър \"Иван Вазов\" - 12, и НДК - 8. В началото на октомври в хотел \"Даунтаун\" ще се открие изложба с десетте най-красиви фотографии с гледки от центъра на София.     \n \t\n", "date": "2018.09.05", "title": "  Храмът \"Св. Ал. Невски\" e най-сниман във фотоконкурса \"Любимо място в София\""}
{"url": "http://www.duma.bg/node/174450", "text": "След успешното представяне пред френска и белгийска публика визуално-експерименталният спектакъл \"Pure\" гостува на ДНК-пространството за съвременен танц и пърформанс. Той ще бъде представен днес, 5 септември, от 15 до 21 ч. от  известния артист и хореограф Християн Бакалов. \n\"Pure\" е артистичен експеримент със силно визуално въздействие на принципа на движенческия театър и пърформанс. Реализира се с участието на доброволци- непрофесионалисти, без предварителна сценична подготовка. \nВдъхновен от философията на Спиноза за вечността, Християн Бакалов ще търси отговори на въпросите, има ли вечност и каква е връзката между живота и смъртта. Предварителни ателиета ще бъдат проведени за всички, които желаят да се включат в пърформанса като доброволци. Няма ограничения във възрастта, социалната прослойка, професионалните занимания и физическата кондиция. \nЗрителите могат да влизат на всеки 10 минути и да се включат в това приключение, което ще им даде възможност да се докоснат до нов вид изкуство, да открият своя артистичен потенциал чрез контакта с нови и различни хора.      \n \t\n", "date": "2018.09.05", "title": "Хореографът Християн Бакалов експериментира със свой авторски пърформанс "}
{"url": "http://www.duma.bg/node/174466", "text": "Един човек загина, а десетки бяха ранени, след като мощният тайфун \"Джеби\" връхлетя Западна Япония. Мощният вятър срина склад върху жертвата. \nНад 540 000 души в западните японски градове Кобе и Осака трябва да напуснат своите домове и настанят в евакуационните центрове заради наближаващия тайфун \"Джеби\", съобщава японската телевизия Ен Еч Кей. \nСилният вятър и проливните дъждове, предизвикани от тропическата буря, принудиха авиокомпаниите да отменят най-малко 632 вътрешни полета в Япония, най-вече по маршрутите между градовете Кобе, Нагоя, Осака и другите райони на страната. \"Джеби\" също така доведе до спиране на влаковете в западните части на страната. \n\"Джеби\" е 21-та тропическа буря, която се е образувала в Тихия океан тази година. Синоптиците прогнозират, че тя може да се превърне в най-силната за последните 25 години. \nСАЩ също са застрашени от природната стихия. Ураганът \"Гордън\" приближава САЩ, а щатът Луизиана вече обяви извънредно положение  \"Гордън\" се движи със скорост около 7,6 м/сек. Според прогнозите на метеоролозите той ще се приближи непосредствено до бреговете на Луизиана в сряда вечер и вероятно ще се усили до размерите на ураган.     \n \t\n", "date": "2018.09.05", "title": "Евакуация на половин милион японци"}
{"url": "http://www.duma.bg/node/174467", "text": "Украинският външен министър Павел Климкин окачестви миграцията на украинците като катастрофа. По телевизия ICTV той добави, че всяка година около един милион украинци напускат страната и тенденцията ще се съхрани и в бъдеще. По думите му само в една Полша пребиват около 1,5 млн. украинци. \nНа свой ред украинският генерал Николай Маломуж отбеляза, че бягството на трудоспособно население се превръща в национална трагедия. Според него хората бягат заради липса на перспективи. \nПо-рано допитване показа, че почти една трета  от украинците искат да емигрират. Най-често това е желанието на младите хора до 35 години. \nПо официални данни през 2017 г. населението на страната е намаляло с 200 000 и е достигнало 42,38 млн. души. \n    \n \t\n", "date": "2018.09.05", "title": "Емиграцията - катастрофа за Украйна"}
{"url": "http://www.duma.bg/node/174453", "text": "С всяка изминала година фестивалният блясък на навършилия четвърт век МКФ \"Любовта е лудост\" някак отстъпва място на деловитостта и напрежението на Делника. От традиционния Червен килим пред Фестивалния и конгресен център във Варна вече не ни озарява усмивката на Никола Анастасов; няма я и достолепната визия на Никола Корабов... Странно е, че липсват и Гинка Станчева, Емилия Радева, Татяна Лолова, които, за радост, са в добро здраве. Поканените актьори от средното поколение безспорно са под тяхното ниво и популярност. Затова и събралите се на тържествената церемония варненски журналисти и гости питаха къде са любимците им. Тъкмо в дните на фестивала си отиде всеотдайният към успехите на това културно събитие художник Никола Манев, чиито картини години наред съпровождаха наградите. \nНо най-важното за един уважаващ себе си форум е селекцията на програмата, която за десет дни тази година предложи 112 игрални филма с широк географски спектър: от Кан до Шриланка; от Норвегия до Австралия. Престижен е и фактът, че именно тук - в лятната столица на киното, видяхме двете най-безспорни произведения от тазгодишния МКФ в Кан: \"Студена война\" (Полша - Великобритания) на Павел Павликовски, завоювал достойно Наградата за режисура, и \"Крадци от магазина\" (Япония) на Хирокадзу Коре-Еда, удостоен със \"Златната палма\". Те оформиха художествената рамка на фестивала: първият, дълго аплодиран от препълнената на откриването зала, а вторият - на тържественото закриване. От изключителна важност за развитието на форума е, че тази година в комплекса отвориха врати две нови кинозали, в които прожекциите текат успоредно. Това безспорно увеличава възможностите на зрителите да се насочват към творби, които най-много ги интересуват. Неслучайно на вечерните прожекции често билетите бяха продадени. Този интерес свидетелства за значимата просветителска функция на фестивала, чиято цел е да запознава публиката с най-новите тенденции в световното кинопроизводство, без да подценява престижния (особено през последните години) филмов имидж на нашата страна.  \nЗа втори път, след миналата година, в рамките на фестивала бе включена младежка конкурсна програма - \"Кино на младите\" и \"Филми за младежта\". Десетте кинотворби: \"Димящи дула\" (Индия), \"Трябва да говорим\" и \"Невидимият гост\" (Испания), \"Семинарът\" (Франция), \"Зад сцените\" (Унгария), \"Моторът\" (България), \"Таксим Холдем\" (Турция), \"Дванадесетият\" (Норвегия), \"О, любов моя\" (Македония) и \"Разделени светове\" (Гърция) - бяха разгледани от отделно младежко жури, което отреди наградата си на последния филм на режисьора Христофорос Папакалиатис, проследяващ три уникални любовни истории сред житейските перипетии на няколко различни поколения по време на социално-икономически сътресения в Южна Европа. \nСред състезаващите се в главния конкурс 12 игрални произведения в моето съзнание трайна следа оставиха три. На първо място без колебание класирам ирландската творба \"Доматено червено\" на младата Хуанита Уилсън, завоювала тук единодушно Наградата на гилдия \"Критика\" към СБФД: Почетна грамота и картина. С ясна концепция и професионален замах (учудващ за възрастта й) тя \"разнищва\" любопитно и напрегнато оригиналната фабула, поднесена с чудесни актьори в конфиденциална форма, издържана в драматургическо отношение. Бих добавила, че това е филм, повлиян от най-добрите традиции на Независимото кино. Кой знае по какви причини журито на официалната конкурсна програма подмина и другото ярко като драматургия и реализация постижение - \"Хоризонти\". Както често се случва, Германия е дала възможност на талантливия и чувствителен млад грузинец Тинатин Карджишвили да защити на екрана собствената си режисьорска позиция, която най-точно съответства на титула на фестивала - \"Любовта е лудост\". От тривиалната тема за любовния триъгълник в края на тридесетте години той успява да изтръгне значими човешки стойности, проследявайки търпеливо трудния процес на раздяла между Георги и Ана, който \"се ниже\" тихо, незабележимо за околните, докато разрастващата се драма кулминира с трагедиен финал. Привикването към нов начин на живот е различен за разните по темперамент хора. За някои от тях разочарованието, болката, стресът са непреодолими - те водят индивида до изолация, интровертност и болезнено страдание. Останалите продължават напред, макар и с неясно чувство за вина! В третия за мен стойностен филм - \"Състезателката и затворникът\" младият белгийски творец Майкъл Роскам (отличен тук със Специалната награда на журито за най-добра режисура) успява да прикове и задържи вниманието на публиката в течение на 130 минути върху трагичната, изначално обречена любовна история между гангстера Гиги (Матиас Шьонертс), който спечелва симпатиите на зрителската аудитория, и изключително позитивната във взаимната им връзка Биби - състезателка на рали, която, следвайки любовта на живота си, постепенно загубва всичко. Отличното, емоционално дозирано изпълнение на Адел Екзаркопулос й донесе тук Наградата за женска роля. \nА с Приза за мъжка роля бе отличен младият Александър Перкинс (чието учтиво и очарователно присъствие всички забелязахме по време на фестивала) в забавната комедия на Патрик Мейкин \"Честит рожден ден, Тоби Симпсън (Великобритания). Голямата награда \"Златна Афродита\" отиде при \"Пътуващите артисти\" на унгарския режисьор Шандор Пал. Базирана върху дневника на суфльор, творбата разкрива странстванията и съпровождащите ги страсти на  театрална трупа от началото на 1800 г.   \nПо повод 100-годишнината на Руското кино, преобразило филмовата карта на света, зрителите можаха да видят богата в жанрово отношение колекция с най-нови произведения, отразяващи проблемите и тенденциите, състоянието на духа в съвременна Русия: от професионално изградената драма (\"За любовта\" на Владимир Бортко, включена в главния конкурс), през \"дебрите\" на фантастиката (\"Нашествието\" на Фьодор Бондарчук и \"Салют 7\" на Клим Шипенко) до криминалната комедия (\"Блокбастер\" на Роман Волобуев). В тази панорама, назована \"Дни на Русия\" и посрещната с голям зрителски интерес, подобно на миналата година, за мен ярко се откроиха трилърът \"Селфи\" на Николай Хомерики с умелото превъплъщение на Константин Хабенски в главната роля (Богданов и неговия Двойник); драмите \"Подхвърлен\" на Иван Твердовски с абсурдното намерение на Оксана да експлоатира собственото си дете (от което се е отървала), за да печели пари в корумпираната правна система, и \"Давай!\" на Кирил Плетньов, внушаваща идеята, че животът е пълен с възможности, но всяка има своя цена; както и фантастичната комедия \"Монах и Демон\" на Николай Достал (с Първа награда за сценарий \"Златен орел\" в Москва миналата година и с Първа награда от фестивала \"Покров\" в Киев), отвеждаща зрителя в малък мъжки манастир в началото на XIX век, за да го срещне с монах-чудак, в който \"живеят\" две души - на светец и на демон.  \nОтделено бе специално внимание и на осиротялото от десетилетия Детско кино. Някога подрастващите се възпитаваха с остроумните и поучителни сюжети и герои на Самуел Маршак, Аркадий Гайдар, Корней Чуковски, Едуард Успенски. Сега усилията за реализиране на детски филми в Русия не са благоприятни, подобно на ситуацията у нас. Навсякъде обаче се срещат и \"луди глави\", които продължават да вярват в смисъла и важността на посланията на този вид кино и се впускат в него.  \nСред многобройните събития на фестивала (\"Българска класика\", \"По глобуса\", \"Фокус Румъния\", \"Фокус Франция\", \"Фокус Иран\") най-възторжено бе посрещнато от публиката удостояването на Ицхак Финци с Наградата за цялостен принос в българското кино. Ако питате мен: неговият стил на превъплъщение и творчески постижения се съизмерват равностойно с тези на най-ярките му колеги, увенчани със световна слава. Екранният показ на популярни кадри от \"Звезди\" (1959), \"Птици и хрътки\" (1969), \"Краят на песента\" (1971), \"Вилна зона\" и \"Закъсняло пълнолуние\" (1996), и най-вече - от \"Преброяването на дивите зайци\" (1973) бе красноречив пример (и то само за три минути) както за актьорската му виртуозност, така и за неговия принос в европейския абсурдизъм. Поемайки на сцената наградата, Ицко не пропусна случая да се пошегува: \"От момента, когато узнах за този приз, започнах отново да гледам филмите си. И за кой ли път си казах: всеки снимачен ден е щастие: след него ти вече гледаш света с други очи. Благодарен съм на съдбата, че ми е предоставила много щастливи дни!\" \n                                               \n     \n     \n    \n \t\n", "date": "2018.09.05", "title": "Празник на филмовата магия"}
{"url": "http://www.duma.bg/node/174469", "text": "Германският канцлер Ангела Меркел допусна груби грешки в миграционната политика и недооцени рисковете от социални конфликти, заяви италианският вицепремиер и министър на вътрешните работи Матео Салвини. \n\"През последните години Меркел определено недооценяваше рискове от социални конфликти, твърдейки, че в Германия има място за стотици хиляди хора\", посочи Салвини в интервю за \"Дойче веле\". \nТой напомни събитията от последите дни в Кемниц, чийто жители протестираха след убийството на германец по време на многонационално сбиване. Салвини припомни и новогодишната нощ  на 2016 г. на гарата в Кьолн, след която множество жени се оплакаха от кражби и сексуални посегателства от страна на мигрантите. \"Но правителството на Германия в продължение на няколко години недооценяваше този проблем\", смята Салвини. \nМеждувременно над 626 африканци бяха спасени от 16 лодки в Гибралтарския пролив и Алборанско море при опита им да стигнат до Испания. От началото на годината досега в Испания са пристигнали 28 500 мигранти, а загиналите са 313 души.      \n \t\n", "date": "2018.09.05", "title": "Салвини: Меркел допусна грешки"}
{"url": "http://www.duma.bg/node/174468", "text": "Руски военни самолети възобновиха ударите срещу екстремистите в провинция Идлиб, съобщи Сирийската обсерватория за човешките права. Ударите са по западния край на провинцията. \nАрмията на президента Башар Асад подготвя операция за прочистването на Идлиб, превърнала се в крепост на войнстващи ислямистки групировки, действали преди това в други части на Сирия. \nВластите в Сирия имат пълното право да преследват \"терористи\" в Идлиб, заяви в петък руският външен министър Сергей Лавров. Той окачестви екстремистите в Идлиб в Сирия като \"гноен абсцес\", който трябва да бъде ликвидиран. Според Лавров има данни, че джихадистите използват цивилни като човешки щит. \nПо-рано президентът на САЩ Доналд Тръмп написа в туитър, че операцията в Идлиб е недопустима. \"Руснаците и иранците ще допуснат сериозна хуманитарна грешка, участвайки в тази потенциална човешка трагедия. Стотици хиляди хора може да бъдат убити. Не позволявайте това да се случи\", призовава Тръмп.     \n \t\n", "date": "2018.09.05", "title": "Руски удари срещу Идлиб "}
{"url": "http://www.duma.bg/node/174471", "text": "Нови арести на палестинци заради тероризъм \nИзраелската армия задържа 27 палестинци на Западния бряг на река Йордан, които са заподозрени за терористична дейност, съобщи пресслужбата на израелската армия. Арестуваните са заподозрени, че са участвали в терористична дейност, организирането на масов терор и насилствени действия спрямо израелски граждански лица и войници\", се казва в изявлението. По време на операцията са конфискувани оръжие и три автомобила. \n17 деца ранени при катастрофа в Германия  \nПри сблъсък на камион и училищен автобус в германския регион Харц бяха ранени 17 деца, предаде ДПА. Ранен е и шофьорът на автобуса. Според първоначалните сведения шофьорът на камиона не е видял автобуса и го е ударил отстрани, близо до малкия град Вегелебен, намиращ се на пътя между Хановер и Лайпциг. Всички пострадали са откарани в болница. Потоп в Северна Италия \nПроливни дъждове през почивните дни предизвикаха тежки наводнения в Северна Италия. Най-тежко е положението във Верона, където стотици домове и автомобили са под вода. Аварийните служби в града са получили над 200 обаждания за помощ. В няколко селища в района бе прекъснат токът. Няма данни за пострадали.  Пожар в британско начално училище \nПожар избухна в начално училище в района Дагенъм, източен Лондон. Към мястото на инцидента са изпратени 12 коли на столичната пожарна служба. 80 пожарникари са извикани за потушаването на огъня. Причините за запалването останаха неизвестни. Нямаше и информация за пострадали. Бой с пръчки на лесбийки в Малайзия \nДве жени в Малайзия, осъдени за опит да правят лесбийски секс в кола, бяха наказани от религиозен съд в щата Теренгану с публичен бой с пръчки. Всяка от двете мюсюлманки, които са на 22 и 32 години, бе ударена шест пъти. Според официален представител това е първата присъда в щата за еднополови отношения и е първият публичен бой с пръчки. Наказанието бе гледано от 100 души.  \n \n \n \n    \n \t\n", "date": "2018.09.05", "title": "Кратки новини"}
{"url": "http://www.duma.bg/node/174470", "text": "През 2008 година, когато в Република Македония управлява премиерът Никола Груевски, властите в Скопие се съгласяват страната да промени името си на Република Северна Македония и по този начин да се сложи край на спора за името. Това става ясно от официален документ на американското посолство в Скопие, което бе публикувано от \"Уикилийкс\". Секретният документ, който е озаглавен \"Какво трябва да направят македонците, за да решат спора за името\", носи датата от 29 юли 2008 година и е подписан лично от тогавашния американски посланик в Република Македония Джулиън Милованович. \nВ първата част от него става ясно, че Милованович е стигнал до тези заключения след разговори с тогавашния президент Бранко Цървенковски и премиера Никола Груевски. \n\"Американското посолство в Скопие смята, че македонското правителство има готовност, с цел отваряне на пътя за членство в НАТО и ЕС, да приеме името Република Северна Македония и то да се използва във всички международни организации\", пише дипломатът на Вашингтон през юли 2008 година. Милованович пояснява, че трябва да се използва терминът македонски за езика, но това трябва да стане чрез допълнително споразумение или някакъв анекс за вътрешно ползване в ООН, който би трябвало да бъде одобрен и от гръцката страна, съобщава \"Катимерини\". \nНа 17 юни гръцкият министър на външните работи Никос Кодзияс и македонският му колега Никола Димитров подписаха договора за новото име на Македония в присъствието на премиерите на двете държави Алексис Ципрас и Зоран Заев на брега на Преспанското езеро. \nНа 30 септември в Македония ще се проведе референдум за този договор. Партията на Никола Груевски ВМРО-ДПМНЕ е сред противниците на този договор. На 10 септември се очаква и официалната позиция на партията за предстоящия референдум. \nВ навечерието на предстоящия референдум за промяна на името и започването на преговори за членство на Република Македония в НАТО и ЕС през следващите три дни в Скопие ще пристигнат германският канцлер Ангела Меркел, генералният секретар на НАТО Йенс Столтенберг и австрийският канцлер Себастиян Курц. Визитата на тримата лидери бе съобщена лично от премиера на Република Македония Зоран Заев. \nИнформацията на \"Уикилийкс\" доведе до остра реакция в Гърция, където председателят на основната гръцка опозиционна партия \"Нова демокрация\" Кирякос Мицотакис заяви, че няма да гласува за ратифицирането на споразумението за името. \n\"Днешното разкритие на \"Уикилийкс\", че Скопие още през 2008 г. е питало дали името на страната може да бъде \"Северна Македония\", а нейния народ \"македонци\", говорещи на \"македонски\" език, потвърждава по най-трагичен начин това, което говоря през последните месеци. Премиерът Алексис Ципрас, министърът на отбраната Панос Каменос и външният министър Никос Кодзиас искат да представят като успех за Гърция своето вредящо споразумение, което задоволява това, което Скопие иска от години и което бе отхвърлено от всички предишни правителства\", заяви Мицотакис. \"Повтарям, че \"Нова демокрация\" няма да ратифицира това споразумение\", допълни той. \nСпоред министъра на външните работи на Гърция Никос Коцияс обаче бившият председател на ВМРО-ДПМНЕ Никола Груевски не се е стремял към постигането на решение на спора за името. \n\"Известно е, че Груевски не искаше никакво решение на спора за името. За да се подиграе с международните играчи, той се престори, че е принуден да приеме компромис. Никой не му повярва. Освен Мицотакис\", отбеляза Коцияс в изявление за медиите. \nГръцкият външен министър подчерта, че документите от \"Уикилийкс\" показват, че Македония е искала да използва името си без каквито и да било модификации за вътрешна употреба - условие, което тогавашното правителство, водено от \"Нова демокрация\", е приело. \nКато най-добро решение на спора партията е предложила името \"Северна Македония\", което е било отхвърлено от тогавашния премиер на Македония Никола Груевски, допълва Коцияс.   \n \t\n", "date": "2018.09.05", "title": " \"Уикилийкс\": Северна Македония е предложена през 2008 г.  "}
{"url": "http://www.duma.bg/node/174472", "text": "Късо съединение или самоделен хартиен фенер, кацанал върху покрива, може да са предизвикали пламъците, сред които изгоря в понеделник Националният музей на Бразилия, който се намира в Рио де Жанейро. Това споделиха източници, близки до разследващите инцидента. \nМузеят е най-старото научно учреждение в Бразилия, открито през 1818 г. Колекцията му обхваща 20 млн. експоната. Сградата изгоря напълно и може да се срине всеки момент. \nОгнеборците в страната продължават да вадят ценни експонати, които не са напълно съсипани при пожара. Спасителните служби все още гасят и остатъчни огнища в сградата. \nСпоред ръководството на институцията е можело да не се стига до толкова големи загуби, ако сградата е била снабдена със съвременна противопожарна система. Правителството обаче не отпускало достатъчно финансиране на музея. \nОчаква се Министерството на образованието да отпусне 10 млн. реала (около $2.5 млн.) на Федералния университет на Рио де Жанейро, за да гарантира опазването на наследството, както и да покрие разходите по разследването в координация с полицията. Отделно от това се отпускат и други средства за укрепването на опустошената сграда. \n    \n \t\n", "date": "2018.09.05", "title": "Хартиен фенер подпалил музея в Бразилия"}
{"url": "http://www.duma.bg/node/174492", "text": "В седем предприятия в Ловеч не са изплатили заплати за близо 1,5 млн. лв., стана ясно на заседание на Областния съвет за тристранно сътрудничество при областния управител. \nДиректорът на Инспекцията по труда в Ловеч Митко Митев съобщил, че след намесата на служителите му били изплатени възнаграждения на стойност 853 хил. лв. \nЗа първото шестмесечие на годината инспекторите са извършили 479 проверки в 385 предприятия, при които са констатирани 2070 нарушения. От тях половината са свързани с неизпълнение на задължения по осигуряване на здравословни и безопасни условия на труд, а останалите са по осъществяване на трудовите правоотношения. \nНай-голям е броят на нарушенията, свързани със заплащане на труда - допълнителни възнаграждения за положен нощен труд и възнаграждения за прослужено време и професионален опит. \nПрез първите шест месеца на 2018 г. инспекторите са съставили 107 акта за установяване на административни нарушения. Влезлите в сила наказателни постановления са 149 за 143 600 лв.     \n \t\n", "date": "2018.09.05", "title": " В Ловеч не са изплатени заплати за близо 1,5 млн. лева"}
{"url": "http://www.duma.bg/node/174494", "text": "УМБАЛСМ \"Н.И.Пирогов\", ВМА, УМБАЛ \"Св. Анна\" и УМБАЛ \"Царица Йоанна-ИСУЛ\" да бъдат фиксирани като спешни центрове, които да поемат пострадалите при тежки инциденти, както и на спешните случаи в София по принцип. Това предлагат от Управителния съвет на Столичната лекарска колегия на БЛС в писмо до президента, министър-председателя, председателя на парламентарната комисия по здравеопазване, министъра на здравеопазването, управителя на НЗОК и председателя на БЛС. \nИдеята на лекарите е да се идентифицират лечебни заведения с непрекъснат режим на работа, интердисциплинарни екипи, покриващи необходимите за обслужване на политравматични пациенти специалности и звена за интензивно лечение с различни профили. Освен това столичните лекари предлагат да се изградят ясни правила за комуникация и координация, които да бъдат задействани при възникване на инциденти със значителен брой пострадали на територията на София и София област. От писмото става ясно, че предложенията са обсъдени в понеделник по време на редовно заседание на УС на лекарската колегия. \"Невъзможността за предвиждане на бедствени ситуации, аварии, ПТП със значителен брой пострадали на територията на вече многомилионна София налага изграждане на ясна стратегия за организация, координация и логистика при оказването на спешна медицинска помощ в такива ситуации\", пише в писмото, подписано от председателя на Столичната колегия д-р Асен Меджидиев.   \n \t\n", "date": "2018.09.05", "title": "Предлагат 4 болници в София да поемат пострадали при тежки инциденти"}
{"url": "http://www.duma.bg/node/174493", "text": "Над 100 млн. лева за научна инфраструктура, предвидени по европрограмата за наука, се прехвърлят в тази за бизнеса, реши правителството вчера. Сумата от 102 млн. лева беше предвидена за създаването на регионални научни центрове по програмата \"Наука и образование за интелигенте растеж\", която се управлява от агенция към образователното министерство. Парите трябваше да отидат при регионални университети и структури на БАН и Селскостопанската академия. Те се прехвърлят в програмата \"Иновации и конкурентоспособност\", управлявана от Министерството на икономиката. Водещи при разработването на проекти по нея няма да са университетите и академиите, а фирмите. Те ще трябва да привлекат за партньори научни организации, които ще получат определена част от сумата по одобрените проекти. \nДо решението за намаляване на бюджета на програмата за наука се стигна, след като плащанията по нея бяха замразени за повече от година заради проблеми с управлението на програмата. В същото време усвояването на парите за наука, които са основна част от бюджета, изостана сериозно, а това създава риск от загуба на средства. С намаляването на бюджета със 100 млн. лева той е допълнително минимизиран.     \n \t\n", "date": "2018.09.05", "title": "Над 100 млн. лв. от европарите за наука отиват за бизнеса"}
{"url": "http://www.duma.bg/node/174495", "text": "Подобрява се състоянието на заболелия от западнонилска треска пациент, съобщиха от пловдивската УМБАЛ \"Св. Георги\". 55-годишният мъж от с. Труд бил на екскурзия в Истанбул между 2 и 5 август, направил си и воаяж край Босфора. Не помни да е хапан от комари, но два дни след завръщането му в България получил гадене и болки в корема, започнал да повръща. Приет е във втора клиника по хирургия, а на втория ден от престоя си в клиниката вдига висока температура и получава световъртеж. Консултиран е от невролог и инфекционист, които го насочват за изследване за паненцефалит (възпаление на сивото и бялото вещество в мозъка). На 9 август е преместен в Клиниката по инфекциозни болести, а състоянието му се влошава и става прекоматозно (изпада в сопор). На 3 септември се доказва, че заболяването на 55-годишния мъж е западнонилска треска. \nСъстоянието на човека е значително по-добро, очаква се леката пареза на десния му крак да премине. Провежда се рехабилитация и прогнозите на лекарите от Клиниката по инфекциозни болести са, че през следващата седмица мъжът ще бъде изписан.  \nДУМА припомня, че в края на август бе установена и жена, заболяла от разнасяната от комари болест. Западнонилската треска може да доведе до животозастрашаващи състояния само при възрастни и хора с хронични заболявания, коментира главният държавен здравен инспектор д-р Ангел Кунчев. Според него няма условия за епидемия на треската у нас.     \n \t\n", "date": "2018.09.05", "title": "Подобрява се пациентът с нилска треска"}
{"url": "http://www.duma.bg/node/174496", "text": "С 25 гласа \"за\", 69 \"против и 45 въздържали се депутатите отхвърлиха предложението на  \"Обединение патриоти\" към закритите обществени места, в които по изключение се допуска тютюнопушене в обособени самостоятелни помещения, да се добавят плавателните съдове и до 50% търговската площ на определени видове заведения за хранене и развлечения. Законопроектът бе внесен още в началото на май т.г., а мотивите са, че законът в момента така и не се спазвал и затова било по-добре да се отделят зали за пушачи и непушачи. Припомняме, че инициатор на промяната бе вицепремиерът Валери Симеонов. Проектът обаче не бе приет в парламентарните комисии по здравеопазване и по икономическа политика и туризъм. Отрицателно бе становището и на МЗ. Според ведомството на Кирил Ананиев частичната забрана чрез регламентиране на определени зони за пушачи и непушачи няма да опази здравето на населението. Категорично против проекта са БЛС, Българското дружество по белодробни болести и неправителствени организации, независимо че проектът предвижда двойно по-високи санкции за нарушаване на правилата. \nКато удар върху всичко, постигнато за опазване на здравето на нацията, храктеризира законопроекта д-р Валентина Александрова от БСП. Тя припомни с колко труд и време е постигната настоящата забрана за пушене на закрито.  \nМеждувременно МЗ представи на сайта си предложения за промени в Закона за здравето, според които се предвижда забрана на цигари дори в т.нар. парници (оградени с найлон пространства пред заведенията), както и пушене на наргиле в  ресторанти, заведения за бързо обслужване, питейни заведения, барове, както и \"шиша (shisha)\" барове и кафенета. Проектът, който визира и бездимните цигари. Забраната се обсъжда отдавна. Отговорни за пушенето на наргиле в закрити заведения ще са съдържателите им. При повторно нарушаване на закона заведението ще бъде затворено за месец. Предлага се изменение и в Закона за закрила на детето - въвеждане на забрана за предлагане и продажба на деца освен на алкохолни напитки и тютюневи изделия, също така и на изделията за водна лула, несъдържащи тютюн.     \n \t\n", "date": "2018.09.05", "title": " Забраната за пушене на закрито остава  "}
{"url": "http://www.duma.bg/node/174497", "text": "В пореден опит да замаже скандалното решение за застрояване на Силистар, кметът на Царево Георги Лапчев внезапно пробута версията, че край плажа може да изникне свинарник. В телевизионно интервю той обяви, че няколко пъти собственикът е подканян да направи там подобна постройка. \"Моля се това да не се случи, защото тогава ще стоим и ще обясняваме защо хората са принудени да минават през кочина\", заяви Лапчев. Кметът продължава да настоява, че разрешението за строителството било, само за да се осигури достъп до плажа - единственият път бил през частното трасе. \nВ крайна сметка Лапчев обяви, че не може да каже дали ще има строителство край Силистар. \"Това зависи от институциите, тъй като собственикът е онзи, който трябва да вземе съответното съгласуване от РИОСВ, от земеделието и когато предостави тези документи, едва тогава процедурата може да бъде завършена. Ние като община само даваме старт на една процедура, като причината е да подсигурим достъпа до плажа\", заяви той. \nРешението на ОбС в Царево вчера е постъпило в областната управа в Бургас. По-късно вчера стана ясно, че областният управител на Бургас Вълчо Чолаков е оспорил в съда като незаконно решението на Общинския съвет. Според него частният имот попада в границите на природен парк \"Странджа\" и е трябвало да бъде съгласуван с Министерството на околната среда. Липсата на такова становище представлява съществено нарушение на Закона за устройство на територията, заяви Чолаков. \nОбщинските съветници от БСП Живко Жеков и Донка Атанасова отново обясниха, че са гласували против решението на ОбС, защото то може да даде старт на застрояването на този все още див край. Атанасова опитала да отложи гласуването докато не постъпи становище от РИОСВ. \"Беше ми отговорено, че на експертен съвет преди това представител на РИОСВ с всички останали се е съгласил на това допускане за застрояване и те си взеха решение. В един и същи ден е постъпило предложението за допускане на изработване на проект за ПУП и се е провел експертният съвет. Всички 11 души са се съгласили и са одобрили това, което е искано\", възмути се тя. Според кмета обаче нямало бързане с решението.   \n \t\n", "date": "2018.09.05", "title": "Кметът на Царево плаши със свинарник на Силистар"}
{"url": "http://www.duma.bg/node/174499", "text": "Скандал се разгоря на заседанието на Общинския съвет в Перник, след като местният лидер на БСП и общински съветник Кирил Леонов постави остро въпроса на кмета Вяра Церовска от ГЕРБ за извънредните средства, отпускани с министерски постановления. Той попита защо за общината не е даден нито лев от над 111 млн. лева, раздадени за рехабилитация на улична мрежа и други инфраструктурни проекти. Леонов уточни, че населени места с кметове от ГЕРБ са получили 72 729 181 лв. Явно нашата община независимо, че градоначалникът й е от управляващата партия, не влиза в полезрението на правителството или поне не с добро, подчерта социалистът. Той изтъкна, че през последната година за някои общини във всяко постановление на МС са заделени сериозни суми. \"Доспат и Харманли са получили милиони по всяко от четирите постановления, а Севлиево - по две от тях. С какво Перник е по-малък? Нямаше ли общината проекти, с които да кандидатства, и те да бъдат финансирани? Или просто правителството е отписало Перник в лицето на ръководството на общината\", възмути се Леонов. \nЛидерът на пернишките социалисти нападна Церовска и за инвестиционното намерение на \"Топлофикация\" да гори боклук в ТЕЦ \"Република\". Както ДУМА писа, през новия отоплителен сезон част от основната суровина, с която работи топлоцентралата, ще се замести с биогориво. В котлите й ще се горят биомаса, шисти и опасното модифицирано гориво от битови отпадъци - RDF. \"Това е обществено значима, болезнена тема за перничани. Можехте да предизвикате обществено обсъждане по проблема\", обърна се към кмета Леонов. Той беше категоричен, че горенето на боклук е изключително вредно за града и управляващите не бива да го допускат.  \nСериозен спор между съветниците се разгоря и за закупуване на сграда, която да бъде включена в ОП \"Региони в растеж\" по процедура за деинституционализация на социални услуги за хора с увреждания. Предложението на общинското ръководство е да се отделят 250 000 лв. за постройката. Леонов предложи сградата на Втора поликлиника да бъде дадена безвъзмездно на община Перник, което законът позволява. Предложенията на социалистите обаче не бяха приети от мнозинството от ГЕРБ. Един от съветниците дори избухна, че бедната община, която тегли постоянно загробващи заеми, харчи пари за нещо, което може да получи безвъзмездно и че е редно Бойко Борисов да разбере какви ги вършат съветниците му в Перник.   \n \t\n", "date": "2018.09.05", "title": "БСП в Перник пита кмета защо ГЕРБ не дават пари за общината "}
{"url": "http://www.duma.bg/node/174498", "text": "След заповед на премиера Карина Ангелиева е назначена за заместник-министър на образованието и науката. Тя ще заеме мястото на проф. Иван Димов, който ще продължи да подпомага работата на екипа на МОН като съветник, съобщиха от правителствената пресслужба. Запознати коментират, че Димов е учен, докато новата зам.-министърка никога не се е занимавала с научна дейност. \nОт пресслужбата на МС уточняват, че до момента Ангелиева е била съветник към Постоянното представителство на България в ЕС, отговарящ за европейските политики в областта на образованието и научните изследвания. Била е главен директор на \"Структурни фондове и международни образователни програми\" към МОН и директор на Съвместния иновационен център към Българската академия на науките. Завършила е магистърски степени по европейска интеграция и съвременна история в СУ \"Св. Климент Охридски\". \nМеждувременно стана ясно, че в над 500 училища в страната и в момента текат ремонти. В 73 от тях ремонтните дейности ще продължат и след началото на учебната година. Най-тежко е положението с ремонтите на школата в Кърджали, Русе и Пловдив. В началото на новата учебна година децата от четири училища в Кърджали ще бъдат преместени в други сгради. В училище \"Христо Ботев\" в Русе ремонтът ще приключи едва през март, а учениците ще учат в три различни училища. В София това лято се ремонтират 48 училища и детски градини. В 18 ремонтите ще продължат заедно с учебните занятия.    \n \t\n", "date": "2018.09.05", "title": "В МОН замениха учен с чиновничка"}
{"url": "http://www.duma.bg/node/174454", "text": "ПРАЗНИК НА ГЛАВИНИЦА, СУВОРОВО И СЪЕДИНЕНИЕ. На тази дата през 1984 г. селата Главиница и Суворово са обявени за градове. В навечерието на Съединението на Княжество България с Източна Румелия през 1885 г. празнува и гр. Съединение (на снимката - гербът на града). Днес празник имат още градовете Сопот и Ветово. 1944 - БЪЛГАРИЯ ОБЯВЯВА ВОЙНА НА ГЕРМАНИЯ. Междувременно СССР обявява война на Царство България. Кабинетът нарежда да не се оказва съпротива на Съветската армия и веднага иска примирие. Обявяването на война на хитлеристка Германия фактически става на 8 септември 1944 г. от правителството на Константин Муравиев (на снимката), но на практика се осъществява след промяната на 9 септември 1944 г. Участието на България във войната преминава през два периода. Първият обхваща времето от септември до края на ноември 1944 г. Вторият започва от декември 1944 г. и продължава до май 1945 г. В двете фази на войната страната ни дава свидни жертви - над 30 хил. убити и ранени. На тази дата в с. Алеково, Свищовско, кметът Петко В. Петков доброволно предава властта на комитета на Отечествения фронт (първо установяване на ОФ власт). 1944 - БЕЛГИЯ, НИДЕРЛАНДИЯ И ЛЮКСЕМБУРГ УЧРЕДЯВАТ БЕНЕЛЮКС. Името на икономическия съюз най-вероятно е въведено през 1946 г. и идва от първите букви на страните членки. Официалните езици са нидерландски и френски. Въпреки че договорът е подписан на 5 септември 1944 г., е уточнено, че той ще влезе в сила от 1 януари 1948 г. В него се предвижда създаването на митнически съюз, като заложената крайна цел е постигането на пълен икономически съюз - свободно движение на стоки, услуги, капитали и хора в рамките на съюза. Договорът за икономически съюз между страните от Бенелюкс се сключва на 3 февруари 1958 г. 1997 - УМИРА ДЖОРДЖ ШОЛТИ, БРИТАНСКИ ДИРИГЕНТ И ПИАНИСТ ОТ УНГАРСКИ ПРОИЗХОД (Р. 1912 Г.). Рожденото му име е Дьорд Щерн. Музикален директор на Кралската опера \"Ковънт Гардън\" в Лондон (1961-1971), диригент на Чикагския симфоничен оркестър (1969-1991), главен диригент на Лондонския филхармоничен оркестър (1979-1983). Шолти е смятан за един от най-изтъкнатите симфонични диригенти на ХХ век. 2009 - В ОХРИДСКОТО ЕЗЕРО ЗАГИВАТ 15 БЪЛГАРСКИ ГРАЖДАНИ. Туристическият кораб \"Илинден\", построен през 20-те години на миналия век, потъва, при което част от пътуващите на него туристи се удавят. Съдът в Охрид призна за виновни двамата подсъдими - капитана на кораба Сотир Филевски и хърватския гражданин Бранко Баич, дал сертификат за годността на плавателния съд. Апелативният съд в Битоля потвърди осъдителните присъди - по една година затвор за двамата.   \n \t\n", "date": "2018.09.05", "title": "Датата"}
{"url": "http://www.duma.bg/node/174455", "text": "Календарът за отбелязване на 140-годишнината от Руско-турската освободителна война 1877-1878 г. е наситен за почти всички селища в родината. За едни конкретните поводи са повече, за други не съвсем, но все по нещо останало от годините на Възраждането не може да се отмине. За свищовлии податките са в изобилие. В която и област да се отворят летописите за крайдунавския град преди Освобождението, че и след това. И не само като събития, но и като повод за оглеждане в живия живот на людете с тяхната всеотдайност в името на националната кауза: да живеем в свободна България. Лелеяна мечта в годините на турското иго, измеренията на която са свързани с хиляди и милиони човешки съдби. \nПриземен в Свищов, историческият календар ни подсказва, че на 21 декември 1847 г. в крайдунавското селище се е пръкнало на белия свят детето от мъжки пол Георги Юрданов Тишев. Човекът, на което съдбата отрежда да стане съпричастен с борците за национална свобода, а впоследствие да се включи в армията на строителите на свободна България. Неговата биография започва със завършване на семинария и духовна академия в Киев (1863-1872). На базата на изявите му по време на обучението, след завършването и завръщането в България е избран за секретар на Антим т, т.е. става служител на Българската екзархия в Цариград. Заради патриотичната си дейност след Априлското въстание 1876 г. Антим І на 14 април 1877 г. е заточен, а заедно с него и секретарят Г. Тишев, в Ангора, Мала Азия. Освободени след подписването на Санстефанския мирен договор, Антим І се установява до края на живота си във Видин, като заедно с това е председател на УС и ВНС, а Георги Тишев се отдава на обществена и административно-управленска на регионално и национално равнище дейност. \nВ свободна България стартира като чиновник за особени поръчки при русенския губернатор (1878). През същата календарна година го удостояват за окръжен началник в Ловеч. Оттам го изтеглят за губернатор на Търново (1879). \nИзвестно е, че в следосвобожденска България за кадрите на национално ниво не се задържат продължително време на поеманите длъжности. Тази кадрова въртележка се отнася и за Георги Тишев. От Търново отива секретар на І Велико народно събрание, след което става началник на отделение в МВР, като от март до края на ноември 1880 г., в третото правителство на Либералната партия с министър-председател Драган Цанков, Г. Тишев е министър на вътрешните работи. Тъкмо като министър на вътрешните работи е инициатор за приемане на Закона за териториалното деление на България на окръзи, околии и общини. От 1881 до 1883 г. Г. Тишев е член на Държавния съвет, след което последователно е окръжен управител във Варна (1883-1892), в Русе (1892), Пловдив (1893) и София (1894). \nПривърженик на Либералната партия Г. Тишев е народен представител в І (1879), ІІ (1880) и ХІV (1908-1910) ОНС. Известно време е председател на Върховната сметна палата. Тишев е дописен, а от 1902 г. и действителен член на БКнД (днешната БАН). \nВзелият активно участие в строителството на съвременна България Георги Тишев е и един от инициаторите за създаването на Българското национално дружество \"Червен кръст\". По различни поводи многократно е награждаван за професионални приноси в служебната си дейност и при обществени изяви. Между отличията той е кавалер на ордените \"Св. Станислав\" - ІІІ степен (1879), и ІІ степен (1883), \"Св. Александър\" - ІV степен (1886) и ІІІ степен (1888), \"За гражданска заслуга\" (1896). Той от своя страна заслужава да се впише в групата на няколкото десетки люде от Свищов, показали своята хуманност чрез дарителство в социалната област и особено на културно-образователното поле. Георги Тишев на 15 юли 1925 г. оставя завещание, според което къщата му на ул. \"Паренсов\" 9 в столицата се дава на свищовската община за поддържане на народните училища. \nИнтересно днес, когато на 21 декември 2017 г. отбелязахме 170 години от рождението му, дали може да видим поне една паметна плоча на въпросния адрес. А и има ли знак, че къщата е дарение в полза на образованието. Да не говорим за букет от свежи цветя по повод годишнината му. \nСлед 1911 г. на около 65-годишна възраст Георги Тишев се оттегля от обществена дейност и на 9 април 1926 г., на 79-годишна възраст, се разделя с белия свят. Пантеонът на възрожденската интелигенция се обогатява с възрожденския деец, чийто живот е пример във всичко, което работи за Отечеството. \n    \n \t\n", "date": "2018.09.05", "title": "Всичко за доброто на Отечеството!"}
{"url": "http://www.duma.bg/node/174456", "text": "И още го търсят!... \nОт сто и осемдесет години. Търсят го учени, писатели, историци, политици, журналисти, патриоти...сеирджии! \nТърси го Науката и Историята с пожълтели, архивни статии и протоколни показания, със склерозирали вече спомени, с ялови  разкопки, с  металотърсачи, с ДНК анализи... \nТърси го Църквата със свещи и с фенера на Диоген; с кадилница, босилек и лавров венец, за да го канонизира като свято място, за вечни времена. \nТърсят го и политиците, за да го превърнат после в свой свещен връх за поклонение, в свой символ на знамето  си, в свой олтар за клетва за вярност към род и родина... \nТърсят го. С надежда и упование. С фанатична вяра! \nНо няма да го намерят! \nЗащото гробът значи  смърт, а Той нямаше човешка смърт. Имаше Бесило. Подвиг. Саможертва. Героизъм. \nЗащото Ангелогласния беше и Ангелът на възродения робски дух за свобода. Ангелът на спасението и съхранението на България. Ангелите  имат висотата и безсмъртието на небето - но те нямат смърт, нямат земни гробове! \nА той беше не само Ангел, но и Апостол. \nНай-големият. Най-първият. Най-всеотдайният  сред Апостолите на Свободата - човешките братя на небесните Ангели. А знайно е, че ТЕ имат поля и Балкани, пътища и кръстопътища, цяла армия от  сподвижници и последователи, но нямат житейска смърт, защото са безсмъртни. \nНе търсете гроба на Апостола! \nЗащото за смъртта на Апостолите в ония размирни години на възход и погроми, нямаше черковно опело с камбанен звън, нямаше  катафалки, нито траурни шествия към гробищата. И гробища нямаше за тях! Затова негов гроб стана цялата земя българска, която е обхождал на длъж и шир, гладен и жаден, в жега и мраз, \"навсякъде гонен, навсякъде приет\". \nТой е погребан за вечни времена, във всяка българска къща, във всяко село и град, където е бил, във всяка гора, кошара и плевник, във всеки път и кръстопът, който е обхождал. \nТой няма гроб, но има стотици, може би хиляди паметници и паметни плочи, песни и легенди, които много отдавна са го върнали в нашето всекидневие като символ на Свободата, на подвига и саможертвата. \nИма и един грандиозен, духовен паметник, чийто пиедестал е цялата българска земя. Паметник, по-висок от Мусала и от Шипка, сътворен от вярата в човека и в доброто, в свободата и правдата, изграден от благоговейната почит на целокупния български народ - без мяра за етнос и религия, партия и имотно състояние. \nНе търсете гроба на Апостола, Васил Левски!... \nЗащото покрай него може да изровите и още живи кости на предатели! Вечните спътници на всяко велико дело. Кости, които, след като се осветят от журналистическите прожектори, се превръщат в артефакти, а някогашните им собственици - във вице-герои на голямата, героичната личност или на историческото събитие. \nНе търсете!... \nМоже би друго, много по-важно, трябва да търсим. Словото, заветите, мъдростта, вярата, всеотдайността на Апостола в себе си! В децата и внуците си, в обществото, което наричате \"наше\". \nДа търсим похитителите, гробокопачите на \"чистотата и свята република\", която той ни завеща; смисъла на ония четири въпросителни, които вече толкова години висят над главите ни като Дамоклев меч! \nДа, трябва да търсим! Духа на Апостола, отколкото да намерим някой ден гроба на  покойника, обраснал в бурени. Защото бъдете  сигурни, че храмовите търговци после ще  го превърнат в  \"свещен\" пикник, в \"божествен\" туристически комплекс, в \"поднебесна\" музикална  дискотека на открито и какво ли още не! \nНе търсете гроба на Апостола, не смущавайте вечния му сън! Той отдавна е погребан в духовния кръгозор на всеки българин.      \n \t\n", "date": "2018.09.05", "title": "Не търсете гроба на Апостола! "}
{"url": "http://www.duma.bg/node/174462", "text": "Руско-турската война (1877-1878 г.) довежда до Освобождението на България и поставя на нов етап нейното развитие в динамичния XIX \"век на нациите\". Официалното признаване на възстановената българска държавност става обаче не със Санстефанския мирен договор, а с проведения от 1 юни до 1 юли 1878 г. Берлински конгрес. Решенията от този конгрес разпокъсват България на пет части. Северна България и Софийското поле съставляват Княжество България, което е автономно под върховната власт на султана. На юг от Стара планина изкуствено е създадена провинция Източна Румелия (най-голяма роля за това има английската дипломация), която остава под пряката политическа и военна власт на султана в условията на административна автономия. Беломорието, Македония и Източна Тракия са върнати на Високата порта, като чл.23 от Берлинския договор предвижда реформи там, които да доведат до автономия. Потвърдено е предаването на Северна Добруджа на Румъния и на Нишко, Пиротско и Враня - на Сърбия.  \nРешенията на Берлинския конгрес поставят началото на българския национален въпрос. Докато 480 г. българите търсят начин да се освободят, в десетилетията след 1878 г. ще търсят начин да се обединят. Договорът от Берлин затвърждава и балканските противоречия. Именно решенията, които разпокъсват нацията ни, са причината за участието на България в Балканските войни, Първата и Втората световни война.  \nБългарският народ не приема Берлинския договор, а голяма част от научната общественост го определя като диктат. Чрез дипломатически и бунтовни акции народът се стреми да се обедини в естествените си етнически граници (петиции, молби, декларации, подписки до руските власти и до западните Велики сили; Кресненско-Разложкото въстание). \nСъединисткото дело се разгръща веднага след Берлинския конгрес и създаването на Източна Румелия. Временното руско управление в провинцията успява да наложи на ръководни постове в администрацията българи, да създаде Устав на Източна Румелия, много близък до Търновската конституция, и нещо много важно - чрез \"гимнастически дружества\" да обучи мъжката част от населението да си служи с оръжие. По молба на ген. Тотлебен руският император Александър II се съгласява оръжието, останало след превъоръжаването на руската армия, да се предостави на местното население. Правителствата на Княжество България подкрепят съединистката идея, но няколко пъти, поради международната конюнктура, я оставят встрани от дневния си ред. \nНа 10 февруари 1885 г. в столицата на Източна Румелия Пловдив е учреден Български таен централен революционен комитет (БТЦРК) с председател Захарий Стоянов и секретар Иван Андонов. Според Програмата на комитета негова основна цел е освобождение и обединение на българския народ чрез съвместни действия от двете страни на Стара планина. От февруари до юли 1885 г. населението на Източна Румелия е под въздействието на публикациите на Захарий Стоянов във в. \"Борба\". Комитетът организира тържества за бележити дати, установяват се контакти с дейци на македонските комитети в Княжеството, подпомагат се чети в Македония. \nПреломен момент в дейността на БТЦРК е заседанието на 25 юли 1885 г. в с. Дермен дере. На него е избрано ново ръководство в състав Захарий Стоянов, Иван Андонов, Иван Стоянович и дошлите от Княжеството Коста Паница и Димитър Ризов. Делегатите вземат решение съединението да се осъществи само между Княжество България и Източна Румелия. Макар и да не отговаря на българския националноосвободителен идеал, позицията е реалистична. Ако се включи и Македония, противодействието на балканските държави и Великите сили ще е още по-силно. \nСава Муткуров и Димитър Ризов отиват в Княжеството, за да съгласуват плановете с княз Батенберг. Но съдбата е решила да обедини българите и без съгласуване на планове. На 2 септември 1885 г. в Панагюрище, пред черквата и под звъна на камбаните, събралото се множество скандира: \"Долу Румелия! Да живее Съединението!\" В следващите дни избухва въстание в с. Голямо Конаре начело с Продан Тишков, пловдивският префект е арестуван. БТЦРК решава, че трябва да действа веднага.  \nНа 6 септември 1885 г. отряди войници под командването на Данаил Николаев обкръжават конака на генерал губернатора на Източна Румелия. Гаврил Кръстевич е знаел за акцията, но не прави дори опит да се възползва от правото си да извика турски гарнизон. Излиза от конака с думите: \"И аз съм българин.\" В Пловдив е прочетена прокламация, съставена от Захарий Стоянов. В провинцията е създадено Временно правителство начело с д-р Георги Странски, а главнокомандващ е Данаил Николаев. Усилено се подготвя мобилизация на населението, с помощта на руски офицери е съставен план за евентуално нападение от страна на Турция. От селищата около Пловдив пристигат въоръжени отряди, готови да защитават Съединението. \nВременното правителство с телеграма настоява княз Батенберг да признае Съединението. На 8 септември князът легитимира Съединението. На следващия ден - 9 септември, княз Батенберг, министър-председателят Петко Каравелов и председателят на Народното събрание Стефан Стамболов пристигат в Пловдив, за да подкрепят публично акцията. \nСъединението се очертава като общобългарско самостоятелно дело Увеличават се възможностите на България да оказва по-ефективна материална, дипломатическа и политическа помощ на българите, останали под чужда власт. За обединената българска държава обаче тепърва предстои най-голямото изпитание - международната защита на Съединението. По същността си то е нарушение на Берлинския договор. Поради личната си неприязън към княз Батенберг и факта, че Русия не е уведомена предварително, руският император Александър III не подкрепя Съединението. Императорът дори нарежда руските офицери в българската войска да се изтеглят. Английското правителство изпраща нота до Германия и Италия за действия. Разбирайки, че Руската империя не подкрепя Съединението, Англия заема противоположна позиция. Чрез този акт Британската империя цели да намали руското влияние. Франция призовава балканските съседи на България да се въздържат от враждебни действия, а Великите сили да предприемат обща международна акция. Германия иска международна конференция. От огромно значение е ходът на Австро-Унгария. През 1881 г. тя е сключила таен договор със Сърбия, с който й дава подкрепата си за разширяване на южната й граница. Подходите на Австрийската империя подкопават руското влияние в Белград. Сърбия и Гърция се обявяват срещу Съединението, страхувайки се от бъдещо обединение на България и Македония. Турция заявява, че си запазва правото да реши въпроса с военна сила. На младата българска дипломация се пада честта да защити Съединението. \nВ края на 1885-а България разгръща дипломатическа офанзива. Делегация начело с митрополит Климент отива в Русия за разговори с император Александър III; от Русия Иван Евстатиев Гешов отива в Лондон и Париж, а българският дипломатически представител в Букурещ посещава Виена; делегация от Южна България (Източна Румелия) начело с д-р Стоян Чомаков и Иван Хаджипетров посещава Истанбул. На 24 октомври в Цариград започва конференция. Работата й е преустановена, когато на 2 ноември между България и Сърбия заговарят оръдията. От дипломатическа защитата на Съединението за българите се превръща във военна. \nСърбия обявява война на България, защото е нарушен Берлинският договор. Причините обаче са по-дълбоки. Сръбската държава се опасява от обединена и силна България, която като естествен държавен, културен и духовен център може да привлече и българите от Македония и да засегне сериозно сръбските интереси там. Западната ни съседка има териториални претенции към Трънско, Радомирско и Видинско. Сръбският крал Милан не е особено популярен в собствената си страна и чрез тази война иска да повиши авторитета си. Неговите думи за конфликта са, че ще си направи военна разходка до София.  \nСърбия започва войната с 60-хилядна армия, обучена и модерно въоръжена благодарение на щедър австро-унгарски заем. Сръбската армия е командвана от генерали с боен опит от две войни срещу Турция. Най-важната задача получава Нишавската армия - тя трябва да настъпи на изток, да превземе София и да разбие идващите от южната граница български войски. Другата задача е за Тимошката армия, която трябва да влезе във Видин и да овладее Северозападна България.  \nБългарската армия е много по-лошо екипирана от сръбската, по-малобройна и без боен опит. В нея най-високият чин е майор, затова и конфликтът остава в историята като \"война на капитани срещу генерали\" По-голямата част от родната войска е по границата с Турция, откъдето се очаква нападение. Независимо от всички обстоятелства, изброени дотук, българските войници не само защитават достойно родината, но и печелят безапелационно войната. \nРешителните битки са от 5 до 7 ноември на територията на Сливница и нейните околности. Българските войници са превозени с влак от Пловдив до Саранбей, след което продължават пеша. Издръжливостта им надминава всички очаквания. Воините са тържествено посрещнати в София от министър-председателя Петко Каравелов, който ги изпраща към Сливница. На 5 ноември започват тежките боеве. Още същия ден Атанас Бендерев, командир на северния сектор на българската позиция, заедно с отряда си разбива сърбите при Мека црев. На 6 ноември кап. Зафиров отблъсква сърбите при Комшица, което обърква плановете на сръбското командване. Крал Милан бяга от бойното поле и се установява в Пирот. Моравската дивизия обаче заплашително настъпва към българския фланг. Сърбите са около 8000 души. Българското командване изпраща срещу тях отряда на кап. Стоян Кисьов, наброяващ около 2500 души. Българският отряд е разбит при Брезник, но спира с един ден сръбското настъпление, което се оказва от голяма важност за хода на войната. На 7 ноември сърбите търпят разгром при височините Три уши и отстъпват. При Гургулят е разбита и Моравската дивизия от отряда на кап. Стоян Попов. Сливница е спасена. Героизмът на нейните защитници е възпят от Иван Вазов в стихотворението \"Новото гробище над Сливница\". \nНа 10 ноември е превзет Драгоман, не след дълго пада и Цариброд. На 14 и 15 ноември се водят сражения за Пирот, където сръбската войска отново се оказва неспособна да се противопостави на българското настъпление. Крал Милан се обръща към западноевропейските държави да спрат българите. В Северозападна България отрядът на Атанас Узунов разбива чуждите войски при Белоградчик. Последните успяват да обсадят Видин, но не и да го превземат. \nСърбия е изправена пред пълен разгром. Нейният гарант Австро-Унгария се намесва, за да я спаси. Австрийският дипломат в Белград заявява на българското главно командване, че ако не спре настъплението, ще срещне австро-унгарски щикове.  \nСръбско-българската война завършва на 7 декември 1885 г. с подписано примирие. Същинският мирен договор е подписан на 19 февруари следващата година в Букурещ без териториални промени. Българските войници, опълченци и доброволци успешно защитават делото и каузата на своя народ. Българите доказват своето изконно право да бъдат един народ и свободни. Поклон пред българския дух!   \n \t\n", "date": "2018.09.05", "title": "Съединението "}
{"url": "http://www.duma.bg/node/174457", "text": "Тази случка ми разказа полковник Павел Ангелов-Левски, бивш партизанин от отряд \"Хаджи Димитър\". \n...Привечер голяма група тръгнахме от село Струпец, Сливенско, към река Тунджа, за да се поклоним пред паметника на загинал местен герой. \nЗастанах пред паметника и си спомних как една нощ на това място бяхме изправени за разстрел двамата с Асен... \nПолковникът продължи разказа си за своя боен другар, но аз не чух нищо повече, защото повтарях наум в себе си много пъти въпроса: \"А ти как си останал жив?\" \nЗададох му го на връщане към селото. Той ме потупа по рамото: \n- Елате ми тази вечер на гости... \nМара, Стоян (партизанин в един отряд с Павел), Ваня и аз се озовахме в дома му. \nСлед вечерята Павел отпи от виното, изкашля се и започна: \n- ...Петдесет хиляди зрители очакваха с нетърпение началото на мача. Някои от страстните запалянковци спореха, нетърпеливите нервничеха, а закъснелите като мен бързаха да заемат местата си. \nЕдва се промъкнах в сектор \"А\" на стадион \"Васил Левски\". Намерих мястото си и седнах между слабоват ученик и мургав красив мъж с леко прошарена коса.  Срещнах погледа му и трепнах Кой беше този човек, който също ме гледаше въпросително? \n- Извинете, като че ли се познаваме? \n- И на мен така ми се струва. \n- Откъде сте? \n- Северняк, от Русенско. \n- Вероятно сте служили в Сливен? \n- Да... да... \n- Оттам трябва да се познаваме... \nМачът започна. Макар че бях страстен привърженик на футбола, сега наблюдавах топката по-малко, отколкото лицето на десния си съсед. Спокойното мургаво лице, украсено с тънки черни мустачки и маслинови изразителни очи, ми напомняше нещо далечно, неприятно и тревожно. Неусетно се пренесох в дните на войнишката служба и изведнъж се сетих: \"Същият! Да, да, същият, който ме караше на разстрел!\" \nПребледнях, ръцете ми се изпотиха, усетих по главата си неприятни, хладни тръпки. Сърцето ми не беше барабанило така тревожно отдавна. Запалих нервно цигара и тя затрептя между пръстите ми. Сепна ме гласът на мургавия, който беше скочил прав: \"Гол! Гол! Го-о-ол!\" \nКолко щастлив беше. \nГледах го учуден и си мислех:  как може да се преструва така изкусно - като лисица Това ме озлоби още повече. Стрелнах го отново с остър поглед и стиснах челюсти. Запалих поредната цигара и погледнах към игрището. Нашите футболисти прегръщаха голмайстора. Съдията сочеше центъра на игрището. Чак сега изпитах бликналата радост и със закъснение извиках \"Браво!\" \nМургавият красавец ми поиска огън. Не извадих запалката, а му поднесох горящата си цигара. Исках да гледам няколко секунди повече отблизо лицето му. Беше гладко, шоколадово, без нито една бръчица по него. Само под маслиновите очи забелязах къси тънки лъчи, които не бяха признак на старост, а леки следи от присвиването на очите. Не срещнах погледа му, но се уверих, че бяха същите очи, които ме изпращаха към смъртта. Заедно с черното дуло на пушката. \nПогледнах към Витоша, а видях Средна гора в оная мъчителна юнска нощ... \n...Лаят на селските кучета постепенно се удави в шума на Тунджа и в тъмното подножие останаха да кънтят и отекват подковани ботуши. Около нас, необикновените нощни пътници, кръжаха многобройни светулки, сякаш от небето бяха паднали живи звезди, които се мъчеха да осветят горския път, по който крачехме аз и Асен, конвоирани от двама въоръжени войници и един подофицер. Водеха ни на разстрел. \nСкоро луната надникна иззад гористия връх и ни освети. Като че ли се мъчеше да позарадва нас, обречените ремсисти. Откъде бе разбрала, че \n  искахме да се простим със светлината Палачите се заозъртаха. \nНаближихме кичестия бряст до Горския извор. Тук младежите от селото идваха често на пролетни и летни екскурзии. В една такава вечер бях тук, под бряста, с Вяра. Тя ми подари мак, а аз на нея - целувка. По същата горска пътека сега крачехме към смъртта, а тогава вървях с Вяра, хванати за ръце. Но тъмното дуло на полицейския пистолет по-късно помрачи това щастие, раздели нашите пътища. \nСлушах напевния шум на листата, спотаил нейните въздишки и гледах трептящите звезди - красивите й, пламенни зеници... \nУсетих острия щик в гърба си и ускорих крачка. Прехвърлихме хребета и шумът на реката се изгуби. Вървях и чувах стъпките си, които ме водеха към смъртта. Хладният планински ветрец чорлеше косата ми. Дишах учестено и неравномерно. Струваше ми се, че не ми достига въздух, че оставам без глас, че потъвам в кошмарен сън. \nЗад нас пристъпваше мустакатият подофицер, а встрани крачеха двамата войници със заредени пушки и натъкнати щикове. Вдясно от мен се движеше мургав и строен красавец, а вляво от Асен - намусен шишко с рижа коса. \n- Спрете! - заповяда подофицерът, когато се надвесихме  над дълбока урва, в дъното на която бушуваше Тунджа Спряхме. Погледнах Асен, но в полумрака не видях ясно израза на лицето му. Помислих си: \"Дано полетим заедно в пропастта.\" \n- Застанете с гръб към урвата и с лице към нас! - викна отново подофицерът. \nОбърнахме се и се притиснахме силно един към друг. Сякаш станахме по-силни и по-безстрашни. \nПодофицерът доближи, извади от вътрешния джоб на куртката си някакъв измачкан лист и зачете присъдата ни. Глупава формалност! Долових само последните думи: \"...и ги осъжда на смърт чрез разстрел!\" \nПритиснахме се още по-силно един в друг. Помъчих се да кажа нещо на Асен, но езикът ми беше надебелял и засъхнал от побоя в карцера. Не можах да изрека нито дума. Вместо собствения си глас, чух строгата заповед на подофицера: \"Готови!\" \nПредпазителите на пушките изщракаха. \n\"Огън!\" \nДва изстрела, един след друг, процепиха тишината. Видях как Асен залитна и потъна в тъмната пропаст. В този миг, по инстинкт, се наведох и хукнах по брега на урвата към близката гора. Зад гърба ми пропищяха куршуми. Бягах с всички сили по Чаушовото дере към река Тунджа. Чак когато изминах стотина крачки и навлязох в гората, дойдох на себе си, изтрезнях от зашеметяването и разбрах, че  по едно чудо съм останал жив \nБързо се спуснах към реката. Само тя можеше да ме спаси. \nТревожните гласове и откъслечните гърмежи след мен постепенно заглъхнаха. Започнах да чувам рева на Тунджа по-ясно. Той изпълваше тишината. Тръпнех от сладостна надежда, че може да ме спаси от смъртта. \nПрегазих реката и тръгнах към партизанския бивак... \n...Оставаха няколко минути до края на мача. Българските футболисти атакуваха непрекъснато вратата на гостите. Малко преди последния съдийски сигнал вкараха победния гол. Стадионът се разтресе от възторжените викове на възбудената публика. Хората се изправиха и тръгнаха към изходите. Тръгна и мургавият красив съсед. Аз го спрях. Исках да поговоря с него. Когато останахме насаме, започнах направо: \n- Значи в Сливен сте служили? \n- Да, там! \n- И сте карали ремсисти на разстрел, нали? \nКрасивото му, радостно възбудено от мача, лице помрачня, но той не се изненада от въпроса и отговори спокойно: \n- Да, карах един път! \n- Край Тунджа на 15 юни... \n- Точно тогава! \n- Навярно си спомняте вече за мене? \n- Напълно си спомням. \nСпокойният глас ме вбеси. \n- Значи вие ме карахте на разстрел? \nМургавият мъж помълча няколко секунди и после отговори бавно: \n- Знаете ли, много приличате на брат ми Жельо. Тогава вдигнах пушката и ви погледнах.  Ръката ми отмаля. Видях лицето на брат си Пък и да не приличахте на него, бях решил да не стрелям във вас и стрелях във въздуха. \nГласът му трептеше от вълнение. \nСтоях вцепенен и безмълвен един миг. После попитах: \n- И останахте жив? \n- Вие избягахте в гората, а пък аз тръгнах към Сливенския затвор. \nМургавият мъж гледаше открито. В маслиновите му изразителни очи прочетох истината. Не знаех името му, а го почувствах близък. \nЗапалихме по цигара и тръгнахме към Парка на свободата... Раждаше се нашето приятелство.   \n \t\n", "date": "2018.09.05", "title": "Мургавият красавец ми поиска огън  "}
{"url": "http://www.duma.bg/node/174500", "text": "Скандали в коалицията \"Обединени патриоти\" не липсваха и в първия работен ден на парламента вчера. Единствено тяхната ПГ не произнесе традиционното слово от трибуната при откриване на есенната сесия на Народното събрание, за да представи законодателните си инициативи през новия политически сезон. Оказа се, че лидерът на \"Атака\" Волен Сидеров, който е председател и на ПГ на ОП, е напуснал сградата на парламента веднага след като се е регистрил. Депутати от трите патриотични формации коментираха пред ДУМА, че нямат идея защо Сидеров не е произнесъл реч и не знаели какво се случва. Според запознати на тръгване той заявил, че иска да избяга от клишетата. \nДепутати от НФСБ и ВМРО допуснаха, че Сидеров им е обиден за декларацията на НФСБ в понеделник, в която поискаха промяна в модела на управление на ПГ. Имаше и критики към лидера на \"Атака\", че спира законопроектите им и не свиква коалиционни съвети. \nЗам.-председателят на НФСБ Валентин Касабов за първи път отказа да коментира поведението на Сидеров, когото традиционно атакува. Имаме приоритети, групата е стабилна, лаконичен бе той. Секретарят на ПГ на ОП Борис Ячев пък бе категоричен: \"Сидеров е председател на парламентарната група. Няма искане за неговата оставка от НФСБ. Идеята е за смяна на модела на функциониране и на управление на групата\", обясни той. На въпрос за липсващата реч, Ячев отговори, че е имало готовност за такава, но вероятно е възникнал \"технически проблем\". Той изтъкна, че \"Обединени патриоти\" имат приоритети и че председателят на групата винаги можел да ги обяви дори и извън залата на НС.   \n \t\n", "date": "2018.09.05", "title": " Скандалите между \"Обединени патриоти\" продължават с пълна сила"}
{"url": "http://www.duma.bg/node/174463", "text": "Българският парламент често е упрекван (основателно), че приема не добре обмислени закони, приети набързо и впоследствие започва тяхното безкрайно изменение и допълнение. Примери колкото щеш. В следващите редове аз ще изложа как той изпълнява едно собствено решение, отнасящо се за подготовката на важен законодателен акт за поземлените отношения. Добил известност като Кодекса.  Ето хронологията \nСагата започна през 2010 г. от МЗХ. Платиха се на адвокатска кантора 462 хил. лв. за анализ на законодателството в България и няколко европейски страни. Други 100 хил. (авансово) за подготовка на самия законодателен документ, който не беше приет. Тази разработка отлежава в прокуратурата. Миналата година (13 юли) народните представители проф. Светла Бъчварова и Георги Гьоков отправят питане към министъра на земеделието, храните и горите Румен Порожанов за политиката на министерството за създаване ред в поземлените отношения. На питането беше отговорено по време на парламентарния контрол на 09.09.2017 г. На същото заседание 61 народни представители от парламентарната група на \"БСП за България\" внасят предложение за разискване по питането заедно с проект за решение. Председателят на НС г-н Главчев насрочва разискванията да се проведат на следващия парламентарен контрол (15.09). Впоследствие датата се променя и се провежда извънредно заседание на 19.09.2017 г., посветено главно на питането на двамата депутати. \nВ. ДУМА на 23.10.2017 г. помести подробен коментар на това заседание. Проектът на левицата беше отхвърлен и приет предложеният от Цвета Караянчева - тя тогава не беше председател на НС. Ето неговото съдържание. \nI. В срок до 31 декември 2017 г. министърът на земеделието, храните и горите да внесе доклад в НС, включващ: \n1. Анализ на нормативната регулация  на обществените отношения в земеделието - относно собствеността, ползването и управление  на земеделските земи в България. \n2. Стратегия за управление на поземлената собственост в България. \nII. В срок от 10 месеца след приемане на доклада по точка I министърът на земеделието, храните и горите да внесе в НС проект за единен законодателен акт, уреждащ обществените отношения в земеползването - относно собствеността, ползването, опазването и управлението на земеделските земи в България. Целта е да се гарантира защитата на земеделската земя като национално богатство и да се създаде основа за устойчиво развитие на земеделието. \nНека това решение лежи на съвестта на неговия автор и на управляващото мнозинство, което го прие. По съдържание то е по-лошо от внесения проект на депутатите от \"БСП за България\".   \nКакво последва  от това решение? На 11 януари 2017 г. при откриването на  Третата сесия и деветдесетото заседание на НС новоизбраният председател Цвета Караянчева изчита съобщенията, които са постъпили в периода, в който събранието не е работило - т.е. през коледните и новогодишните празници. В последното съобщение тя казва, че на 28.12.2017 г. министър Порожанов е внесъл доклад по точка I от Решението на НС от 19.09.2017 г., а на 10.01.2018 г. е постъпил от Министерския съвет същият доклад, разгледан и одобрен на оперативно заседание, проведено на 3 януари 2018 г. Докладите са изпратени на народните представители на електронните им адреси и са на разположение в библиотеката на Народното събрание. Дотук изложих хронологията на питането, дискусията в НС и работата на МЗХГ по подготовката на Кодекса. Следват моите въпроси, изводи и предложения. \n1. Защо НС не е изпълнило т. II от своето Решение, да приеме доклада по т. I, съдържащ анализа ЕЕ.. и стратегията... Логично е, който е поставил задачата да приеме нейното изпълнение. Или то се основава на обстоятелството, че МС е одобрил доклада. В дневния ред на МС от 03.01.2018 г. не фигурира разглеждането на посочения материал. Не мога да си представя, че през празничните дни някой от правителството освен министър Порожанов е прочел доклада от 334 страници, осмислил го е и е казал одобрявам или съгласен. \nДругата версия е, че ръководството на НС се основава на одобрението на МС. Тогава резонен е въпросът каква република сме - парламентарна или министерска. Опитах се да разбера от депутати  от комисията по земеделие, храни и гори разглеждан ли е докладът. Отговор - не е разглеждан. За по-сигурно потърсих и МЗХГ - зам.-министър Виргиния Кръстева, която отговаря за поземлените отношения. По неизвестни за мен причини (макар, че се досещам) обещаният разговор не се състоя.. \n В началото на м. юли т.г. МЗХГ обяви и организира обществена консултация за изготвяне на законопроект, уреждащ нормативна регулация на обществените отношения в собствеността, използването, опазването и управлението на земеделските земи в Република България. Крайният срок за консултацията е 10 август т.г. - вече изтекъл. В консултационния документ е отбелязано, че 10-месечния срок за изготвяне на законопроекта тече от 28.12.2017 г. Това означава, че някой е разпоредил писмено или устно \"гответе законопроекта\". Кой е той, след като докладът не е приет от НС? Учудващо е мълчанието вече 8 месеца  на двамата депутати отправили питането към министъра, пък и на 61 народни представители от парламентарната група на \"БСП за България\" предизвикали извънредното заседание на НС на 19.09.2017 г. От МЗХГ се разбира, че 10- месечния срок е към своя край и то ще представи проект за единен законодателен акт, какъвто си представя да бъде Кодексът. \n2. В доклада на министъра представен в НС няма стратегия за бъдещите поземлени отношения. За него в. ДУМА писа на 26.01.2018 г. В Консултационния документ също няма. В тях се  коментират само 2 закона - ЗСПЗЗ и ЗОЗ. Всичко е насочено да се направят козметични промени в посочените закони, ще се предложат и някои нови членове, алинеи и точки и ще се обединят в единен законодателен документ и по този начин ще се бетонира статуквото. Един вестник в края на юли  т.г. написа хвалебствена тирада за подготвяната от МЗХГ законодателна уредба. На 27.08. 2018 земеделското министерство е обявило за обсъждане проекторешение на МС за одобряване на проект на Закон за поземлените отношения и опазване на земеделските земи. Краен срок - 26.09.2018 г. Бог да ни е на помощ. И в двата документа се подминават важни съставки на поземлените отношения. Ето някои от тях: \n- Не се взема отношение към продължаващото раздробяване на земята и увеличението на собствениците. В края на 1944 г. собствениците на земя бяха 880 хиляди, в края на петдесетте години на миналия век (завършването на кооперирането) станаха 1,3 млн. в края на 90-те години в изпълнение на ЗСПЗЗ 1991 г. надхвърлиха 2 млн. бр. Колко са сега и ще продължи ли раздробяването и увеличаването на собствениците. Много европейски страни със закон са стопирали този процес. \n - Подминат е фундаментът на поземлените отношения - размерът на собствеността и ползването. Нима Ал. Стамболийски и извършилите  поземлената реформа през 1946 г., която ограничаваше размера на собствената земя, не са разбирали значението на поземлените отношения. Депутатите, приели през 1996 г. ЗАЗ, ограничиха размера на арендуваната земя (чрез чл. 5 от закона) от едно лице и неговото семейство на 6000 дка. И не повече от една трета  от землището на населеното място. Всичко това е в аналите на историята. \n- Оставени са без коментар в анализа 2 важни закона, които са част от поземлените отношения. Чрез Закона за арендата в земеделието са обхванати 80% от обработваемата земя (нивите) и по-голям процент от ливадите, мерите и пасищата и засегнати повече от 1,3 млн. собственици. Другият закон, който е пропуснат, е за земеделските кооперации от 1999 г. Може би причината е, че в него липсват думите земя и земеделие. Но те съществуват - повече са от 900 и обработват над 6,5 млн. дка. земя и обединяват стотици хиляди собственици. Защо ли? \n- Не са удостоени с внимание фондовете за недвижими имоти, обединени в Асоциация на собственици на земеделски земи (около 2 млн. дка.) Те са двигателите на комасацията на собствеността на земята. Добре се знаят техните подбуди (мотиви) за това. Някой от тях са и арендатори - едни истински, други фиктивни. \n- Част от поземлените отношения е търговията със земеделска земя. Но и тя не е предмет на анализа и \"стратегията\". Тя е оставена на пазарната стихия.  Всеки, който желае, купува -  арендатори, фондове за недвижими имоти, земеделски кооперации, чужденци (някои с подставени лица). Не се поучихме, а и не желаем, от опита на много европейски страни, които добре регулират този процес, а някои от тях имат и специални държавно-обществени структури за тази цел. \n3. Най-голямото ми разочарование и тревога произлизат от факта, че нашите народни представители и МЗХГ не обърнаха внимание на Резолюцията на ЕП, приета на 27 април 2017 г., отнасяща се за актуалното състояние на концентрацията на земеделски земи и как да се улесни достъпът на земеделските стопани до земята. Тя съдържа 42 регламента и се отнася главно за България и още 2-3 страни, където концентрацията на земеделска земя като собственост и ползване е взела застрашителни размери. Тази резолюция беше подмината и на извънредното заседание на 19.09.2017 г. \nУчудващо е и мълчанието на българските евродепутати - 18 на брой. Нито един от тях не отиде в парламента, правителството и МЗХГ и да каже \"Ние в ЕП приехме резолюция, която е много важна за нас\" - какво ще правите? Един от евродепутатите е бил председател на НС, друг - премиер на Република България, трети - заместник-председател на комисията по земеделие и развитие на селските райони в ЕП. Пък и всеки друг от тях можеше да направи това, но не би. Не знам друга по-мащабна и с ляв уклон Резолюция на ЕП (изключвам субсидиите) за земеделието, която приляга на ПЕС. \nАко НС и неговото ръководство държат на своя авторитет, те трябва да изпълнят точка II от Решението, взето на 19.09.2017 г., като обсъдят и приемат доклада на министъра с участието на всички парламентарни групи. Това може да стане най-напред в комисията по земеделие, храни и гори. При това обсъждане да се оформи заданието в какви насоки да се разработи законодателството за поземлените отношения, което да се обедини в кодекс. Може да се приеме друг вариант, който според мен е с повишена трудност. Да се възложи на депутат от земеделската комисия, който по матрицата на Мария Нойхл и Резолюцията на ЕП от 30.04.2017 г. да подготви законопроекта. \n    \n \t\n", "date": "2018.09.05", "title": " Работа на парче спъва законите за земята"}
{"url": "http://www.duma.bg/node/174461", "text": "Под това заглавие през декември 2003 г. известният журналист Крум Василев припомни, че на 20 декември 1943 г. край с. Ястребино изверги фашисти, служещи на малкия тогава цар Симеон Втори, разстрелват седем деца негови връстници. И попита действащия през 2003 г. премиер Сакскобургготски дали е спрял поне веднъж при паметника на тези деца по пътя София-Варна? Дали е свалил шапка, дали е сложил цвете.  \nСетих се за тази публикация сега, когато Симеон Сакскобургготски се ожали, че държавата не му върнала в собственост двореца Врана и че по този начин го лишавала от родина и го тласкала да стане пак емигрант. Интересно дали той включва в понятието \"родина\" и онзи паметник на пътя София-Варна? Дали включва стотиците български деца, от които най-малкото няма и две годинки, станали жертви на фашизма у нас? Навярно не. Но тъкмо паметта за тях и призивът към всички българи никога повече деца да не стават жертва на политиката на възрастните родиха инициативата на ДУМА в централната част на София да се изгради паметник на децата, загинали в онези години. Инициативата ни продължава за всички хора, без разлика на политическите им пристрастия, за които понятието Родина включва мечтата деца никога да не се изправят пред смъртта и никога над тях да не надвисва жестоката сянка на зверствата.  За осъществяване на инициативата \nБАНКОВА СМЕТКА \nБанка ДСК \nIBAN:  BG49STSA93000025181669 \nBIC: STSABGSF В последния месец инициативата бе подкрепена от: Георги Богданов (100 лв.), Стоян Георгиев (100), Георги Пирински (1000), Районен съвет на БСП \"Красна Поляна\" (607), Филип Кутин (50), Вера Aлександрова (40), Сдружение футболен клуб \"Чавдар\" (50), Диана Стайкова (750), Дора Лишкова (100), Янка Маринова (292.50), Петко Нелов - Врачански инициативен комитет (460 лв. - Росица Петкова, Спаска Тодорова, Петър Геров, Николай Михайлов, Ангел Симеонов, Цвети Милчева, Тони Иванова, Васил Вълков, Влъчко Марински). \nГорещо приветстваме идеята! Горещо приветстваме инициативата за изграждане на мемориал на децта, загинали по време на антифашистката съпротива през 1923 - 1944 г. След като разбрахме за нея, създадохме организация и всеки според възможностите си се включи с дарение. Така събраните 750 лв. ги преведохме по сметката. Даряваха не само членове и симпатизанти на БСП, БАС и ПБК, но и хора, които искат историята да се помни такава, каквато е, да няма никога повече загинали деца. \nОтново дари пари и Гена Събева, която бе една от първите изпратили пари с писмо преди публикуването на банковата сметка.  \nРезултатите ще ги оповестим на Девети септември 2018 г. на Братската могила в центъра на Калофер, като сме решили тази година и литературната част да е свързана със загиналите деца. От Калофер нямаме загинали деца, но загиналите партизани и ятаци са оставили малки деца, които са расли без бащи. \nВярваме в правилността на идеята, в избора на място и скулптор, вярваме в желанието на българина да дарява за достойна кауза и не се съмняваме, че идеята ще бъде реализирана в най-близко време.  \nДругарски поздрав от ГО на БСП - гр. Калофер, която тази година ще отбележи 110 години от основаването си.  \nПредседател на ГО на БСП-Калофер \nДиана Стайкова   Завинаги девойки и юноши, ненавлезли в своята зрялост, ще останат: \n  \nИван Атанасов Бандаков-Кочо, на 16 години, най-малкият партизанин чепинец, загинал в сражение броени дни преди 9 септември 1944 г. Пак дни преди същата дата след сражение намира смъртта си Костадин Иванов Запрянов-Горчо, 16-годишен младеж от с. Бодрово, Хасковско. Същата година в сражение загиват и връстниците им Марин Трифонов Попов от с. Правище, Пловдивско, и Иван Стефанов Василев-Огнян от търговищкото село Присойна - партизанин от Тузлушката чета на Омуртагския отряд. Детелина Мирчева Минчева-Саня от пазарджишкото с. Черногорово, остава завинаги 15 годишна. Тя е била партизанка от чета \"Кочо Честименски\" на отряд \"Ангел Кънчев\" и е известна в партизанския летопис като \"Момичето с отрязаните плитки\". На 19 май 1944 г. заловена, ранена и убита е 16-годишната Цветана Живкова Велева-Лиляна от Перник. На 20 май 1944 г. без съд и присъда е разстрелян 17-годишният ятак от Сливен Стефко Иванов Крайчев. Разстрелян без съд и присъда през 1944 г. е и 16-годишният младеж от Копривщица Иван Динчов Кривиралчев. На 27 ноември 1943 г. заловена и убита заедно с баща си Тодор е 14-годишната партизанка   Иванка Тодорова Пашкулова-Роза от с. Старо Железаре, Пловдивско. От същото село без съд и присъда са разстреляни и 17-годишните Никола Делчев Делевски и Стоян Николов Мусенов. Подобна е съдбата и на Мехмед Юсеинов Юсменов от с. Горско Сливово, Ловешко. Убит е на 17 г. заедно с баща си Юсеин и брат си Ибрахим. На 7 март 1944 г. заловен в сражение и разстрелян е 17-годишният батачански партизанин Любен Петров Ганчев-Райчо. На 6 юли 1944 г. убита на сватбата си е  Тодорка Истратиева на 16 години от с. Расник Брезнишко. Била е булка на партизански брат. На 8 август 1944 г. е убит с щикове 17-годишният ятак от Разлог Иван Николов Рачев. \n(Из изследването \"Деца ли бяха или терористи\", в. \"Марица\", 12 май 2015 г.). \nАнжел Вагенщайн (сценарист и писател), Велислава Дърева (журналист), Велиана Христова (журналист, д-р по филология), Христо Георгиев (журналист, издател), акад. Светлин Русев (художник), проф. Валентин Старчев (скулптор), Иво Хаджимишев (художник фотограф), ген. Ангел Марин (вицепрезидент, 2002-2012), ген. Георги Иванов (първи космонавт на България), Лидия Иванова (д-р по философия), проф. Андрей Пантев (историк), проф. Искра Баева (историк), проф. Евгения Калинова (историк), проф. Иван Славов (скулптор). \n    \n \t\n", "date": "2018.09.05", "title": " Никое дете няма вина "}
{"url": "http://www.duma.bg/node/174509", "text": "\"БСП за България\" поиска оставката на правителството, разпускане на парламента и предсрочни избори. Това заяви Корнелия Нинова вчера в началото на новия политически сезон. \"  остават в пленарната зала, но когато се гласуват важни решения, ще присъстваме всички. Останалите отиваме при българите и протягаме ръка за нов модел\", обяви тя. \"Този парламент и това мнозинство са изчерпали своята функция и не могат да решат проблемите на хората. Имаме нужда от националната ви енергия, от грижата ви за семейство, за род и отечество\", обърна се към хората Нинова. В ГЕРБ има проблем, защото Борисов иска оставки, а Цветанов не ги дава, коментира Драгомир Стойнев, но не изключи премиерът да се откаже от намеренията си.      \n \t\n", "date": "2018.09.05", "title": "Левицата поиска предсрочни избори  "}
{"url": "http://www.duma.bg/node/174501", "text": "Идеите на БСП за подобряване на ситуацията в Северозападна България и изравняването на стандартите в различните райони на страната бяха представени в Монтана в понеделник. Зам.-председателят на ПГ \"БСП за България\" Крум Зарков, депутатите от Монтанско Атанас Костадинов и д-р Илиян Тимчев, както и членът на ИБ на БСП Атанас Зафиров обясниха основните акценти от проекта \"Визия за България\". \n\"Роптаем срещу идеята за Европа на две скорости, но в България се движим на две, дори три скорости. Единственият начин да помогнем на изоставащите региони, какъвто е Северозападът, е формирането на вътрешен кохезионен фонд, като европейския, чрез който такива региони да се подпомагат. На Северозапада е нужно догонващо развитие, има много мерки, които са известни и разписани, но до момента нямаше воля те да бъдат приложени\", обясни Зарков. \nСпоред Костадинов местоположението и природната среда на Северозапада създават блестящи условия за преработвателната промишленост, която да покачва добавената стойност на всеки продукт. \"В земеделието усвояването на нови култури и производства, които са били традиционни за този край, като зеленчукопроизводството, трябва да бъде приоритет. Анализът на конкурентните предимства показва, че това са отраслите, които биха дали най-ниска себестойност и устойчив растеж\", обясни народният представител. Той отново настоя, че парите от субсидиите в земеделието трябва да отиват при хората, а не при десетина едри земевладелци, които плащат минимални ренти. \nТимчев подчерта, че при изработването на \"Визия за България\" пациентът е в центъра на бъдещето на здравеопазването. \"В XXI век голяма част от болниците в Северозапада - Ловеч, Видин, Враца, са пред фалит, това е недопустимо. Една от мерките за тези болници с държавно участие е да не бъдат търговски дружества\", смята той. \nВ стратегията е залегнало и намаляването на ДДС върху лекарствата, както и отпускане на напълно безплатни медикаменти за онкоболните, хипертониците и диабетиците. Проблем, според Тимчев, е и липсата на денонощни аптеки. Едва в 11 от всички 28 областни града има такива аптеки.   \n \t\n", "date": "2018.09.05", "title": "БСП представи визията си за Северозапада в Монтана"}
{"url": "http://www.duma.bg/node/174502", "text": "\"Парламентът трябва да бъде разпуснат. 20 депутати от БСП остават в пленарната зала, а останалите отиваме при българите и протягаме ръка за нов модел\". Това обяви вчера Корнелия Нинова в словото си при откриването на новия политически сезон в НС. Лидерът на БСП уточни, че решението е взето от всички депутати от ПГ \"БСП за България\". Тя се обърна към народа с призив за промяна на модела през последните 30 години. \"Тази зала, този парламент и това мнозинство не могат да решат проблемите на хората. Те са изчерпали своята функция. Искаме оставката на това правителство, край на тази агония, разпускане на парламента и предсрочни избори\", подчерта Нинова. \"Не казваме, че сме най-умните и най-добре измислилите бъдещия модел на България. Ние ви даваме идеи. Имаме нужда от националната ви енергия, от българщината, от грижата ви за семейство, за род и отечество\", обърна се към хората Нинова. (целият текст на декларацията на стр. 11)  \nПо традиция депутатите откриха петата пленарна сесия с българския и европейския химн. Не всички депутати дойдоха на работа след лятната отпуска - таблото в пленарната зала отчете присъствието на 202 народни представители. Председателят на НС Цвета Караянчева призова политическите сили към разбирателство и пожела на депутатите да се трудят за качествено и устойчиво законодателство, да бъдат диалогични и продуктивни. След това лидерите на парламентарно представените партии прочетоха традиционните си декларации. \nШефът на парламентарната група на ГЕРБ Цветан Цветанов за пореден път се похвали с успехите на европредседателство ни, което получило високи оценки отвън. \"Увереността ни, че сме ценни и ценени тревожи политическите ни опоненти. Лявата опозиция произвежда единствено подозрения и съмнения. Политическият тон на говорене отдавна е преминал границите\", нападна левицата Цветанов. \"Колкото по-дълго управляваме, толкова повече отговорности поемаме, но именно заради постоянството ни да изпълняваме обещанията си сме ценени от хората\", декларира партийният заместник на Бойко Борисов. Цветанов изброи и законодателни приоритети като промени в Закона за обществените поръчки, в ГПК, в законите за лекарствата и за енергетиката, нов Закон за киберсигурността и работещ бюджет на НЗОК. \nГЕРБ има последния шанс да поеме политическата отговорност за провала на своята политика и да предложи адекватни решения, каза председателят на ДПС Мустафа Карадайъ. Той беше категоричен, че ГЕРБ имат последния шанс да поемат политическата отговорност за провала на своята политика и да предложат адекватни решения днес, защото утре ще е късно. Формулата на властта е грешна и ако не се промени, нищо няма да се промени, отбеляза Карадайъ. \n \n   \n \t\n", "date": "2018.09.05", "title": "20 депутати от БСП остават в зала, другите отиват при хората  "}
{"url": "http://www.duma.bg/node/174504", "text": "Събраната по разследването на катастрофата край Своге документация е в 120 класьора, разпитани са над 60 свидетели, назначени са 22 експертизи, извършени са 7 огледа на местопроизшествието. Това съобщиха вчера от прокуратурата. \nОтчетът бе разпространен около час, след като на пресконференция в БТА от Института по пътна безопасност (ИПБ) представиха изводите от собствената си експертиза. Според неправителствената организация причините за катастрофата са комплексни. ИПБ смята, че има поредица от пропуски и нарушения при проектирането, ремонта и експлоатацията на пътя. Последно по веригата е МВР, което е можело да наложи санкции или дори да спре движението по опасното трасе. \nВъв връзка с разследването на ИПБ от прокуратурата уточниха, че то няма характер на разследване по смисъла на НПК и всякакви изявления и констатации нямат официален характер и не ангажират органите на досъдебното производство. \nРазследването продължава по всички версии - за отговорността на водача (и на превозвача) за настъпилото ПТП, както и за състоянието на пътя и начина на изпълнението му като фактор, допринесъл за произшествието. \nПредстои назначаването на експертиза за съответствието на асфалтовата настилка и действителното състояние на пътя с установените изисквания и проектното задание. Ще се провери и съответствието на мантинелата на пътя с установените стандарти. \nМеждувременно вчера на шофьора на катастрофиралия автобус бе наложена гаранция от 2000 лева. Апелативният съд отмени първоначалната мярка \"домашен арест\" на Григор Григоров. Към момента той е единственият обвинен за трагедията, при която загинаха 17 души.   \n \t\n", "date": "2018.09.05", "title": "Събрали 120 класьора с документи за катастрофата край Своге"}
{"url": "http://www.duma.bg/node/174503", "text": "По покана на Румен Радев на посещение у нас е индийският президент Рам Натх Ковинд. Той кацна в София вчера и ще остане тук до 6 септември. \nСрещата на \"четири очи\" между Радев и Ковинд е предвидена за тази сутрин, индиецът ще изнесе и лекция в Аулата на СУ \"Св. Климент Охридски\" на тема \"Образованието като инструмент на промяна и общ просперитет\". От 16,30 ч. българският държавен глава и индийският му колега ще закрият двустранен индийски форум. На 6 септември президентите на България и Индия ще открият в София паметник на Махатма Ганди. \nВ програмата на Ковинд е включена и среща с премиера Бойко Борисов, а в официалната индийска делегация са включени министърът на земеделието и селското стопанство Паршотам Рупала, членове на парламента на Република Индия. \nПо-рано вчера президентът Румен Радев удостои посланика на Република Австрия у нас Роланд Хаузер с орден \"Стара планина\", първа степен. Той получи високото държавно отличие за изключително големите си заслуги за укрепването и развитието на двустранните отношения между България и Австрия.   \n \t\n", "date": "2018.09.05", "title": "Индийският президент е у нас по покана на Румен Радев"}
{"url": "http://www.duma.bg/node/174464", "text": "Започваме тази сесия с едно сериозно обществено напрежение, с криза в правителството и нестабилност в управляващото мнозинство. В последния месец се случиха две събития и една трагедия, които казват всичко не само за последните месеци, а за последните 29 години. Срина се Търговският регистър и блокира целия икономически живот в страната, а държавните институции бяха абсолютно безпомощни да реагират. 250 хил. души, които правителството е задължило да се застраховат с \"Гражданска отговорност\", бяха измамени от застраховател, който правителството е лицензирало, и държавата остана безучастна. 17 невинни души загинаха заради корупция и кражби, които вече убиват физически. Чуждестранните инвестиции са се сринали 10 пъти, цените тръгват нагоре, а от 1 октомври 2018 г. се очаква и ново увеличение на цената на газа, а оттам - и на всички стоки. Какво казват всички тези факти - корупцията и кражбите, връзките на властта с бизнеса доведоха до физическа смърт.   Държавните институции са блокирани, държавата абдикира от грижата за своите граждани и задължението си да ги защитава в случай на фалити. Управляващите реагираха, като се хванаха за гушите, но не в спор за родолюбието, а в спор за постовете и парите. Главната партия в коалицията ГЕРБ от снощи също реагира и в следващите дни ще сме свидетели на битката Цветанов - Борисов Подадени оставки от премиера Борисов се оспорват от г-н Цветанов. За какво говори всичко това - за абсолютна нестабилност при управляващите и несигурност в страната. Най-тежката реакция е отговорът - диктатура. \nГ-н Валери Симеонов, кои са маргиналните групи, които искат смяната на правителството, майките с увреждания ли са маргинали или се борят за живота на децата си? Г-н Каракачанов, кои са тези, които искат кръв - 10-те деца от хора на БНР, които протестират пред МС ли? Г-н Борисов, къде са спящите клетките? \"Спящи клетки\" се казва за терористи, за ИДИЛ. Баба Дора е спяща клетка терористка или жена, която се бори за правото да работи, да гледа животни, за труд и да си изкарва хляба? Това е реакцията на диктатурата - всеки, който е недоволен, е или спяща клетка, или маргинал, защото народът стана и каза мнението си, а то е, че повече така не може. \nВчера медиите нарекоха ситуацията \"Цирк във властта\". Това не е цирк, а разпад на държавността и агония на народа. И винаги има алтернатива, уважаеми българи. Има нужда от идеи и ние днес се обръщаме към вас, за да ви ги предложим, но не идеи, които променят този или онзи закон, а идеи за промяна на системата на 29-годишно управление на България, на власт и пари, на леви и десни, които се събираха уж за общия народен интерес, а всъщност за личния свой. Можем ли да организираме  националната енергия, за да сложим край на този модел, в който всички имаме принос. Това е нашето обръщение към вас, народе, и конкретно ви предлагаме разговор дали можем да променим системата по следния начин. \nПърво, да кажем, че държавата няма да бяга от онези сектори, които гарантират националната ни сигурност, здравето и образованието на нацията. Можем ли да кажем, че няма да приватизираме и даваме на концесии българските железници, \"Български пощи\", Българския енергиен холдинг? Заедно с много от вас, учени и специалисти, направихме преглед и анализ каква икономика трябва да развива България, за да имаме собствена икономика и производство. Предлагаме ви този анализ. България с ресурси и кадри да развива електротехника, електроника, информационни и комуникационни технологии, земеделие и хранително-вкусова промишленост, фармацевтика и химическа промишленост. Можем ли да заложим държавна грижа, без да нарушаваме правилата на пазарната икономика в тези сектори? \nЗаедно с бизнеса обсъждахме от какви кадри има нужда тази икономика, за да съществува и да се развива, благодаря им. Грешна е тезата, че ще си внесем кадри. Истинската, държавническата позиция е да си отгледаме кадри, имаме и този анализ - България има нужда от 125 машинни инженери, 125 химически инженери и т.н. Питаме ви, може ли държавата да заложи тези специалности в българските училища, да плаща стипендии, да се грижи за тези деца и когато завършат, да бъдат задължени да работят определено време в България? Имаме нашата визия, предложение към вас, за земеделие. Докога 10 фамилии в България ще държат земеделската земя и тя ще се използва за инвестиции, а не за отглеждане на храна? Можем ли да сложим таван на субсидиите? Има сили и пари да възстановим \"Напоителни системи\", да преразпределим средствата към плодове, зеленчуци, мляко и месо, а не към 10-те големи в България, които гледат само жито. Здравеопазването е в катастрофа - все повече пари, все по-лошо качество. И тук имаме своето предложение към вас - държавните и общинските болници да не са търговски дружества, а лечебни заведения, ако искат да ползват парите от НЗОК. Не можем да вървим срещу модерната икономика и срещу Конституцията, нека да има частни болници, но ако искат да лекуват и да ползват пари от Здравната каса, да станат лечебни заведения. Ако искат да останат търговски дружества, които работят за печалба, нека намерят механизъм богатите хора в България да си доплащат, за да се лекуват там. \nМожем ли да разговаряме за намаляване на ДДС върху лекарствата и храните? Можем. Може да не стигнем до съгласие, но е важно да проведем този разговор, защото ниските доходи, бедността и корупцията, а не фалшивите новини, дами и господа управляващи, са истинската заплаха за националната сигурност. Нека да поговорим - можем ли да въведем семейно подоходно облагане за младите, които имат деца, да плащат по-малко данъци? Можем ли да намалим ДДС на бебешките стоки, за да подпомогнем младите семейства? Можем ли на младите, когато взимат ново жилище, да отпуснем кредит при облекчени условия? Докога ще дискутираме преизчисляване на пенсиите? Не може да се живее с 200 лв. пенсия Ето ви тези за разговор и теми за съгласие. Можем да развиваме такава, различна България, обаче при някои условия. Очевидно е, че корупцията и кражбите, че този модел на прехода, на обвързаност на политици и бизнес, на пари и власт, пречи на другото развитие на България. Как да преодолеем това? Очевидно е, че в това мнозинство няма да стане и в тази зала няма да стане. Искаме този разговор с хората, с народа, защото корупцията и кражбите, уважаеми българи, са заложени в законите. Мнозинството сложи кражбите в законите, направи ги законна дейност и следователно няма да има наказани за тях. Те искаха да опростят 58 млн. лв. на Домусчиев със закон и кой щеше да ги хване след това? Те искаха автомобилна камара, която да даде на техен приближен правото да лицензира автомобилния транспорт в България, отново със закон, и кой щеше да бъде наказан за това? \nЕто защо тази зала, този парламент и това мнозинство не могат да решат тези проблеми. Те са изчерпали своята функция. Искаме оставката на това правителство, край на тази агония, \nразпускане на парламента и предсрочни избори Скъпи българи, \nНие не казваме, че сме най-умните, че сме измислили най-добрия модел за бъдещето на България. Ние ви даваме идеи, много от тях разработихме заедно с вас. Благодарим ви за това. Тръгваме към вас. Не искаме гласовете ви за БСП,  имаме нужда от националната ви енергия, от българщината ви, от грижата ви - за семейство, за род, за отечество, за бъдещето на децата ни. Идваме при вас, защото молим всеки разумен българин да даде своя принос - кой с каквото може, да променим системата и модела. Смяна на един с друг министър, на една управляваща партия с друга не е достатъчно вече, ако моделът и системата останат същите.  \nЗнаем, че няма да е лесно, че няма да е бързо, че ще има голяма съпротива, но имаме нужда от смелост на идеите, неподкупност на хората и последователност в действията. Ето защо нашата парламентарна група реши 20 души ще остават в зала и ще отстояват позициите на \"БСП за България\". Останалите идваме при вас, излизаме оттук и идваме при вас с нашето предложение, с нашата молба, с нашата готовност да ви чуем. Може да сте по-умни, може да сте по-добри, но важното е да сте българи. \nАз съм председател на \"БСП за България\", но ви говоря като българка. Наистина, без единение около национална кауза и доктрина, около решение за слагане край на този преход нищо няма да се промени. Ето защо, скъпи сънародници, отворени към вашите идеи, ум, емоции, труд, протягаме ръка за бъдещ модел на управление на България, който поставя различни ценности в своята основа -  справедливост, солидарност, равни възможности, по-добър живот за вас, национален суверенитет и българщина.   \n \t\n", "date": "2018.09.05", "title": " Идваме при вас!"}
{"url": "http://www.duma.bg/node/174458", "text": "\"Засягаме фалшивите новини и корупцията по високите етажи\" - Как се стигна до идеята да се заснеме първият хип-хоп сериал в България, Стелиане? \n- Вдъхнови ни известният американски сериал \"Империя\", посветен на музикална компания за хип-хоп. Като го гледахме, си казахме: защо да не се направи нещо подобно и в България?! Разбира се, не можем да стигнем нивото на \"Империя\", където един епизод сигурно струва 400-500 хил. долара. \n- А вие как се финансирахте всъщност? \n- Имаме различни спонсори. Същевременно обединихме усилията и цялото ноухау на моята компания \"Plovdiwood Ent.\" и на партньорите ми от \"Devil Cinema\". Благодарение на двата екипа затваряме цикъла по създаването на сериала в почти всичките му форми. \n- Колко време ви отне направата на \"Лъжливи рими\"? \n- Първите стъпки започнахме да правим в началото на миналата година - да обмисляме сериозно идеята, да пишем сценария... Иначе самия сериал снимахме от края на ноември-началото на декември до юни, тоест 6-7 месеца. \n- За целта какви места избрахте? \n- Историята се развива основно в Пловдив, но снимахме и в Стара Загора, и в София - в болници, в барове, в апартаменти, в къщи, в офиси, в музикални студиа, в медии... \n- Говорим за хип-хоп сериал, но вие всъщност не залагате само на музикалното звучене... \n- Не. В \"Лъжливи рими\" се разглеждат няколко линии. Едната засяга семейните, приятелските и любовните отношения. Благодарение на двамата главни герои влизаме в семействата им: едното е бедно, другото е богато. Показваме как живеят, какво мислят, има ли нещо общо между тях, сходни ли са проблемите им. Същевременно залагаме на сблъсъка между младото поколение и възрастните. Акцентираме и върху много злободневни теми - фалшивите новини и корупцията по високите етажи, защото на богатото момче-рапър баща му е областен управител, тоест сме хванали и политиката. Буквално всичко, което се случва в днешния живот: как бедните нямат осигуровки, че апартаментите им са малки, а телевизорите големи. Влизаме в истинската действителност - корумпирани и платени медии, наркотици, престъпност, полиция, ГДБОП, интригите, лъжите... Акцентираме на ценностната система, която загива, на разрушаването на семейните отношения, на срива в приятелството, на абсолютната липса на доверие - дори на себе си. Общо взето, в тази посока размахваме пръст. Опитахме се да покажем днешната действителност, в която живеем, да разкрием младият човек за какво се бори. \n- Темите наистина са много сериозни. А как се стигна до името \"Лъжливи рими\"? \n- Аз го измислих. Защото този сериал е вдъхновен от действителни лица и събития, тоест много от ситуациите в него са буквално заимствани от реалния живот - някои от нещата са се случвали на мои познати или близки, или на някой от екипа. Например снимаме епизода, в който майката на един от главните герои получава инсулт, а на сутринта ми се обаждат, че истинската му майка е откарана в болницата със същия проблем... В сериала участват рапърите Зипо и Слаш. Двете момчета са интересни, защото едното наистина е богато в живота, а другото по-бедно. По-бедното обаче иска да зарадва майка си и започва да създава фалшив имидж, записва песни, прави псевдоинтервюта... Но в един момент му се налага да продава наркотици и оттам стават страшни неща. И понеже всичко се основава на измама, затова нарекохме сериала \"Лъжливи рими\". \n- Как пробихте с него в телевизията? \n- О, това беше най-тежкото нещо. Идеята на продукцията е да представим изцяло нови и недоказани имена в киното и сериалите. Но всички партньори и спонсори, за да ни подкрепят, искаха известни лица, държаха на доказани компании. Това беше много голяма спънка и всъщност доста трудно влязохме в преговори. Но благодаря на Евроком, че ни прие радушно. За тази телевизия това също е първият сериал, в който се включва. \n- Какви други трудности изпитахте? \n- Искахме кастингът да бъде в цяла България, за да стигне и до Пешо в Шумен, или Иван в Ловеч, или Пенка във Варна, няма значение. Допитахме се до няколко агенции, които се занимават с такъв национален подбор, но това е супер голяма организация и е изключително скъпо нещо. Тогава партньорът ми Стоян Стоянов провери как се провеждат различни кастинги по света и предложи да се сложи такса от 10 лева за участие. Първо, за да се отсеят по-сериозните хора и, второ, за да се покрие част от някои разходи по организацията, като намерението ни беше да заложим и на мащабна реклама във фейсбук. Но въпреки това интересът беше огромен - над 8 хиляди човека кандидатстваха. \n- Наистина са много. Числото е впечатляващо. \n- Страшно беше, не впечатляващо! За телевизионни риалитита се записват по 2-3 хиляди, а при нас тройно повече! Някои пускаха по 5 имейла, да не би да не ги забележим. Същевременно от различни конкурентни фирми започнаха да пращат сигнали, че вземаме пари на хората и ги мамим. Преиначаваха сумата, казваха, че таксата е 20, 30, 40 лева! Имам записан телефонен разговор как една жена ме изнудва: иска хиляда лева, иначе ще разпространи, че сме измамници! Много хора се отдръпнаха, обвиниха ни в какво ли не. Беше страшно! Голяма лудница. Имаше и репортажи срещу нас. За един месец изгубихме част от спонсорите си, с други пък се борихме да ги запазим, трябваше да намерим нови локации, на които да снимаме, да проведем докрай кастингите, да успокоим екипа, да започнем да работим по сериала и да дадем цялата информация на прокуратура, икономическа полиция, бюрото по труда, данъчни и т.н., и т.н. Това беше \"най-хубавият\" месец, който съм изживявал. Въпреки всичко обаче сериалът е готов и ще го покажем на цяла България. И мога да заявя, че с \"Лъжливи рими\" правим крачка към големия шоубизнес. \n- Как си представяте зрителя на сериала? \n- Ще го гледат всички, които следиха репортажите за кастинга и за снимките... Ще е интересен на половината шоубизнес в България, защото направихме нещо иновативно. Все пак това е първият игрален сериал, който се продуцира от компании извън София. Ще предизвика вниманието на почти всички фенове на хип-хопа. Телевизора на 12 септември ще си пуснат и хейтърите, които ще понаплюят екипа или главните герои, само за това ще са пред екрана. Същевременно \"Лъжливи рими\" е за всички хора, които мечтаят да направят нещо по-голямо и значимо с живота си в България. \n- Заснехте 12 серии по 22 минути, но имате идея и за 13-а. Какъв е замисълът за финала? \n- Имах доста идеи по сериала, които не се реализираха заради нелепите обвинения, че лъжем хората. Много ме боли, че така постъпиха бившите ми работодатели, които излъчиха репортажи срещу продукцията. Но аз ги разбирам, помислили са, че има измама, но някак си не бяха достатъчно подготвени. Трябваше да изчакат компетентните органи и прокуратурата да се произнесат, обаче решиха да ударят веднага. А нашата цел с \"Лъжливи рими\" е да превърнем част от актьорите в сериала в новите звезди на България. Става дума за свежи и недоказани имена в киното и телевизията, които получават шанс за изява и могат да пробият в шоубизнеса у нас. Да покажем, че освен популярните имена, има и други талантливи хора в страната ни. 90% от техническия екип също е с дебют в снимането на сериали. Опитахме се, от една страна, да се приближим до популярните напоследък уеб продукции, а от друга, да направим нещо подобно на тежък игрален филм, но съставен от кратки епизоди. Много е надъхващо. Ние, младите, сме малко бунтари, леко ни е изкривена ценностната система и винаги влизаме в битка и във война. Всичко това се вижда в \"Лъжливи рими\". А 13-ата серия ще е бонус и ще бъде заснета, след като се излъчат останалите. За целта с екипа ще организираме събитие с актьори и фенове на продукцията, което ще е част от последния епизод. Всичко зависи от интереса на зрителите. Главният герой ще бъде прострелян. Ще пуснем игра с въпроса: \"Кой според вас е поръчал покушението срещу него и дали ще оживее?\" И накрая ще разберем отговора...   \n \t\n", "date": "2018.09.05", "title": "С \"Лъжливи рими\" правим крачка към големия шоубизнес"}
{"url": "http://www.duma.bg/node/174473", "text": "Косовският парламент заседава извънредно по искане на опозицията заради предложенията на президента Хашим Тачи \"за корекция на границата\" със Сърбия като начин за разрешаване на спора между двете страни и подписване на договор. \nПредседателят на парламента Кадри Весели \"очаква продължителни дебати в пленарната зала\". Депутатът от опозиционната Социалдемократическа партия Дардан Сейдиу ще поиска приемането на резолюция, която ще забрани на всеки, включително и на президента, да преговаря за териториалната цялост на Косово. Ръководителят на парламентарната група на Демократическия съюз Абдулах Хоти призова участниците в управляващата коалиция партии също да подкрепят тази резолюция. \nСрещу призивите на Тачи за договаряне със сръбския президент Александър Вучич за корекция на границите се обяви и партията на премиера Рамуш Харадинай Алиансът за бъдещето на Косово. Формацията на вицепремиера Фатмир Лимай \"Инициатива за Косово\" също е против корекцията на границата. \nСлед заседанието на правителството в понеделник премиерът Рамуш Харадинай подчерта, че никой от тези, които ще отпътуват в Брюксел, няма мандат да поставя под въпрос териториалната цялост на Косово. На заседанието беше обявен съставът на правителствената делегация за преговорите със Сърбия, които ще бъдат възобновени на 7 септември в Брюксел. Ръководител на екипа за преговори ще бъде вицепремиерът Фатмир Лимай. \nВъпреки всичко главен преговарящ според медиите в Прищина остава президентът Хашим Тачи, който е най-големият привърженик заедно с Вучич за размяната на територии.     \n \t\n", "date": "2018.09.05", "title": "Косовският парламент срещу президента Тачи"}
{"url": "http://www.duma.bg/node/174452", "text": "С откриването на Националните есенни изложби в Стария град за 51-ви път и с оригиналната нова инициатива \"Есенни истории с роял\" започна Есенният салон на изкуствата в Пловдив. 10 художници в три от знаменитите къщи на Стария град представя кураторката Галина Лардева. Те се вписват в нейната концепция \"Извън повърхността\". Това са опитните и известни Моника Роменска от Пловдив и Богдан Александров от Видин, от поколението на родените в 70-те г. са Атанас Тотляков от Пазарджик и Велико Търново, Калоян Илиев-Кокимото от Варна, Шевкет Сюнмез, роден в Пловдив и живеещ и в Истанбул, Юлиан Табаков, живеещ и работещ в София и Стокхолм и така до родените в началото на 90-те г. - Явор Костадинов от Пловдив, Мартин Трифонов и Мартиан Табаков от София. Единственият фотограф в изложбите е живеещият и работещ в Пловдив и София Даниел Леков. Всички до един са ярки индивидуалности, показали, че могат да работят и покажат свои творби \"извън повърхността\". До края на месеца изложбите могат да бъдат разгледани. \nНовото и различното, което даде начало на артмаратона, бяха \"Есенни истории с роял\" - 5 концерта на 5 рояла, на 5 емблематични места в града - до фонтана на Арнолдо Дзоки в Цар Симеоновата градина, недалече от красивата сграда на община Пловдив, на стълбището към Сахат тепе, в непосредствена близост до Римския стадион и в Капана. В началото бяха високите професионалисти, между които цигуларят Мичо Димитров, пианистът Георги Черкин, солистите на Опера Пловдив Мариана Панова, Марк Фаулър, Станислава Момекова, Георги Султанов, както и  много младите Борис Биков, Николай Маринов и Борис Петков, ученици на известната клавирна педагожка Светлана Косева, след това се включиха в инициативата \"Роялът е ваш!\" и жители, и гости на града. \nВ ДУМА вече излезе информация за двата кукленотеатрални фестивала (3-7 септември) и за Международния театрален фестивал \"Сцена на кръстопът\" (11-23 септември), но предстоят още празници на духа и творчеството - фестът \"Sounds of the Ages\", \"Капана фест\", \"GuitArt Festival\", Празници на Стария град под наслов \"По Трихълмието на времето\", Дни на музиката в Балабановата къща, трето издание на фестивала \"Пловдив Mezzi\", \"Класик Open air\" - \"Пулсът на Пловдив в 3/4\", Дни на кубинската култура в Пловдив, Международен пленер и изложба на съвременни австрийски и български артисти, Седмица на съвременното изкуство, \"Съвременен словашки дизайн\", Избрано от V Международен фотосалон Пловдив\", Международни фотографски срещи \"Следите остават\", Международният видео фестивал \"Фасада\", Кинопанорама \"Киномания в Пловдив 2018\", многобройни концерти на Античния театър и много други по-малки културни прояви и събития.  \n    \n \t\n", "date": "2018.09.05", "title": " \"Есенни истории с роял\" оживиха Пловдив  "}
{"url": "http://www.duma.bg/node/174505", "text": "Управляващите започнаха да дават заден за поисканите от премиера оставки на министрите Ивайло Московски, Валентин Радев и Николай Нанков. От изявленията на зам.-председателя на ГЕРБ Цветан Цветанов стана ясно, че до подобен ход може и да не се стигне. Гербаджията обясни, че Бойко Борисов е приел трите остави след трагичната катастрофа край Своге, но процедурата все още не била задвижена. \"Парламентът трябва да гласува, когато одобрим заместниците им. В понеделник ще има нов коалиционен съвет и тогава ще се влезе в детайли\", заяви в тв интервю Цветанов, протакайки за пореден път решението по освобождаването им. За възможен отказ от носенето на политическа отговорност говори и паралелът, който Цветанов направи с министрите Теменужка Петкова и Бисер Петков - те останаха на постовете си въпреки подадените оставки. \"Тогава видяхме настроенията на обществото и след разговори премиерът не продължи процедурата. В понеделник ще водим дискусията. Всеки министър, когато полага клетва, е с оставката в джоба си, участието във властта не е гарантирано\", продължи Цветанов. От думите му стана ясно, че Нанков се радвал на голяма подкрепа. \nПо-късно Цветанов обясни, че за момента не са обсъждани рокади в ресорите на министрите в кабинета. ГЕРБ все пак щели да гласуват трите оставки, ако те бъдат внесени от Борисов. \nКакто ДУМА вече писа, от НФСБ и ВМРО се възмутиха от внезапното решение на Борисов да освободи тримата министри. Стигна се дори до заплахи, че партията на Валери Симеонов може да напусне управляващата коалиция. НФСБ и ВМРО обявиха, че депутатите им няма да подкрепят в зала оставките на Нанков, Московски и Радев. Късно в понеделник се проведе и четиричасов коалиционен съвет, предизвикан от недоволството на патриотите. \nСамият Борисов не е коментирал темата с оставките след свиканото от него извънредно заседание на кабинета миналия петък. Вместо това се отдаде на дипломация в чужбина. Не изпълни и заканата си в началото на седмицата да назове и имена за овакантените постове. \n\"Да си ходи цялото правителство. В ГЕРБ има проблем, защото Борисов иска оставки, а Цветанов не ги дава\", коментира в парламента вчера зам.-председателят на ПГ \"БСП за България\" Драгомир Стойнев. Той не изключи Борисов да даде заден ход за оставките, защото имало подобни случаи. \"Възможно е този сценарий да се повтори. Това показва нестабилност в управлението, липса на всякаква политика и принципност и считаме, че на този етап оставки няма да има\", отбеляза Стойнев. Той обясни, че ако трите оставки влязат в зала, депутатите на БСП ще ги подкрепят. Стойнев уточни, че макар в НС ще стоят само 20 депутати, когато се гласуват големите решения, ще присъстват всички. Борис Ячев от НФСБ допуска, че Николай Нанков може да запази министерския си пост. \"По-малко от три оставки\" очаква и Явор Нотев от \"Атака\". За разлика от лидера си Волен Сидеров, който единствен от патриотите подкрепи Борисов за промените в кабинета, Нотев е на мнение, че сега няма нужда от оставки. \nДепутатът от ГЕРБ Александър Ненков пък каза пред ДУМА, че не вярва премиерът да промени решението си. Той е убеден, че и тримата министри ще бъдат сменени следващата седмица, когато този въпрос ще бъде поставен на коалиционен съвет ГЕРБ - \"Обединени патриоти\". Според него обаче регионалният министър би могъл да остане на поста, защото имал подкрепата на гербаджийските кметове, които работели добре с него. Борисов няма да се отметне от думата си, убедени са твърдо гербаджията Тома Биков и зам.-председателят на ВМРО Искрен Веселинов.  \nСпоред слуховете Борисов отдавна си търсел повод да се отърве от Московски и Радев. Досега не се решавал, защото единият бил подкрепян от влиятелен олигарх, който разпределял и получавал обществените поръчки в министерството му. Другият министър пък всекидневно правел гафове и в работата, и с приказките си, но зад него стояла влиятелна жена, близка на премиера още от времето, когато бе кмет на София. Тези слухове ще се потвърдят, ако само на Нанков му се размине уволнението, обясниха за ДУМА източници от правителството. \n    \n \t\n", "date": "2018.09.05", "title": "Управляващите протакат оставките на тримата министри"}
{"url": "http://www.duma.bg/node/174465", "text": "Над Сирия, по-точно провинция Идлиб, облаците на напрежение се сгъстяват. В Москва са убедени,че \"планът за нова атака на САЩ срещу Сирия е готов и се чака сигнал от Пентагона\". Лавров заяви, че се \"подготвят провокации с химически оръжия, за да се даде повод за нападение на САЩ срещу сирийските правителствени сили\". Сирийският външен министър Уалид ал-Муалем при среща преди дни в Москва с Лавров каза, че \"независимо от подготвените нападения от САЩ в съюз с Франция и Англия, Сирия ще отиде докрай в освобождението на Идлиб\". \"И да го организират, и да не го организират, ние няма да се откажем от пътя си, няма да се откажем да изчистим Сирия от терористичните организации\", допълни той. \nИдлиб е последна крепост на радикализираните ислямистки групировки  в Сирия, които бяха принудени от армията на Дамаск, с подкрепата на Русия и Иран, да се оттеглят от другите райони на страната. Казват, че в Идлиб, \"развъдник на терористи\" според Лавров, водеща е групировката \"Ахрар аш-Шам\", наследничка на \"Ал-Кайда\" и \"Ан-Нусра\", но сред бойците преобладават тези, които са дошли от Европа, Кавказ или уйгурския район на Китай. Кремъл смята, че САЩ подкрепят бунтовници, включително и тези в Идлиб в опит да предотвратят заздравяването на властта на Асад над цяла Сирия\". \nНо едновременно с това един удар срещу руски военни сили, ангажирани в Сирия, ще постави сянка на съмнение върху цялостния успех на Москва в геополитическата й игра на близкоизточния терен. Руските военноморски сили провеждат широкомащабни учения в Средиземно море с над 25 бойни кораба и 30 най-съвременни самолета, а Пентагонът обяви, че \"американските сили ще проведат едноседмични регионални учения в Египет с 800 военнослужещи\". Американски самолетоносачи и ракетни крайцери всъщност не са напускали през последните години Средиземно море. Има американска военна база и в Катар. От Москва казват, че \"ученията не са свързани с предполагаемите събития в Идлиб\", но няма спор, че \"Русия е започнала военноморските маневри, за да предотврати или поне смекчи американската атака срещу Сирия\" (\"Взгляд\"). Както казват, \"никой да не мисли да извърши глупост като огън с крилати ракети по правителствените сили в Сирия\". Е, светът е бил вече свидетел на такава \"глупост\", особено в Сирия, но сега става въпрос за сблъсък, който може да предизвика нов пожар в страната на Асад и да предизвика последици, които ще отдалечат края на 7-годишната война в Сирия.   \nНа този фон е видно, че се засилва \"дипломатическият трафик\" между Русия, Иран и Турция, както казват в Анкара. На предстоящата в Техеран среща на \"групата от Астана\" (предвидена за 7 септември) няма как най-критичната тема да не бъде операцията в Идлиб. Сирийската армия на президента Асад е обкръжила района на Идлиб. Но възползвайки се от ситуацията, САЩ явно се опитват да подстрекават събития, които ще попречат за постигане на поставените цели за ликвидиране на събралите се там терористични групировки. Според турски медии в Идлиб  под един покрив са събрани 11 различни групировки \nкоито на 28 май създадоха т.нар. \"Фронт за национално обединение\" и точно той директно се подкрепя от Турция. Докато участничките в процеса Астана декларират, че приоритет на техните усилия е ликвидирането не само на \"Ислямска държава\" (ИД), но и на наследниците на \"Ан-Нусра\" като \"Хайет Тахрир Шам\", няма съмнение, че САЩ целят \"да развалят тристранните преговори\". Поне така твърдят в Анкара. \nФакт е обаче, че по въпроса за терористичните организации има някои разминавания в становищата на Русия, Иран и Турция. И то най-вече от страна на Турция. Дамаск цели да \"изчисти Идлиб от терористите\" и да постави този район под свой контрол, тоест регионът на изток от Ефрат, който според Анкара е \"под опеката на ПКК с подкрепата на САЩ\". Именно затова Турция подава противоречиви сигнали. От една страна, подкрепя операцията на сирийската армия на Асад, както правят Русия и Иран, а от друга - прави си сметки да постави под свое покровителство и района около Идлиб. Така, както постъпи с операциите \"Ефратски щит\" и \"Маслинова клонка\". През последните два месеца са наблюдавани действия на Турция в подкрепа на обявения \"Фронт за национално обединение\", който заедно с ИД и \"Ан-Нусра\" се намира в Идлиб и може да играе ролята на \"троянски кон\" в услуга на турските интереси. А те, по понятни причини, са пряко свързани с бъдещето на сирийските кюрди. В Рейханлъ, турската област Хатай, е имало среща на племенни сирийски водачи, които са излезли с призив към различните групировки в Идлиб да \"сложат оръжие\" предвид подготвяната операция на сирийската армия, подкрепяна от Русия и Иран. Идлиб е съседен на Хатай, а бойците от групировките по познат вече начин се настаняват сред цивилното население в опит да се спасят, но така жертват именно редовите граждани. Опасенията, че операция \"Идлиб\" може да доведе до множество цивилни жертви, не е без основание,  но войната този път е наистина на живот и смърт  И Турция, въпреки опасенията, продължава преговорите с Москва и Техеран. Последно външният министър Чавушоолу, министърът на отбраната ген. Акар и шефът на разузнавателната служба МИТ Хакан Фидан бяха в Москва на разговори с Путин. Въпросът е на кого от геополитическите играчи няма да издържат нервите. Има информации, че независимо от струпаните бойни кораби на САЩ и Русия в Средиземно море контактите между военните им ръководства не само не са прекъснати, но са и интензивни тези дни. Москва е наясно, че \"цялата мощ на американската армия и флота надвишава силата на руския флот\", но сега \"става въпрос за тактика и ефективност на оръжията\". Американците много пъти обстрелваха Сирия, но \"половината и дори повече ракети не достигнаха целта си\", казват представители на руските военни сили. Те вярват, че \"обединението, което създадохме сега, е максимално, за да се предотврати нападение над Сирия\". \nТурция не само остава член на \"групата Астана\", но Ердоган отново потвърждава, че \"никой не може да диктува дали да купим или не руските С-400\". Ще продължи да внася и дължими суми по договор за доставка на американските F-35 и е сигурен, че Вашингтон все някога ще ги достави в Турция. Това при положение, че турската лира е в съотношение 1:6,50 лири, че задълженията на реалния сектор са вече 1 трилион 380 млрд. дол., че до края на годината инфлацията сигурно ще мине 20%, а безработицата расте с бързи темпове, въпреки манипулациите на проправителствените медии по въпроса. За 2018 г. трябва да се платят 179 млрд. дол. външни дългове и още 57 млрд. дол. вътрешна задлъжнялост. Всичко е \"от днес за утре\", казват в Анкара. Казват още, че вината за срива на лирата се прехвърля на Тръмп\", но   \"Тръмп ли вкара в бетон взетите 325 млрд. долара външен дълг\"  питат турски експерти. Задават се въпроси и защо Турция се е превърнала в \"рай за вносни стоки и на всеки 100 метра построи молове\". Звучи познато, нали? Няма отговор и на питането кой е измислил модела за развиване на потреблението, а не на производството. Опозицията в лицето на Народнорепубликанската партия (НПР) прави извода, че \"ако една голяма държава като Турция може да бъде разклатена с един туит на Тръмп, това означава, че страната не се управлява добре\". Независимо от взетите мерки да се увеличат спестяванията в турски лири и да се увеличи гратисният период с още 6 месеца, за да се върнат в страната вложените навън авоари. Наречено е \"мир върху притежаваните ценности\". \nВидно е, че в Турция е напрегнато. В Сирия, около Турция, напрежението също расте. Стремежите на Вашингтон да удари по авторитета на Москва и Дамаск не се крият. Анкара също е на прицел. Но се увеличават и становищата, че мерките на САЩ всъщност целят да се удържи вътрешното положение при неимоверно големия дълг, който Америка е натрупала. А някои в Москва дори твърдят, че \"ако САЩ не държат света в страх, те ще се сринат икономически\". \nЗатова ли Макрон при посещението си във Финландия заяви, че е необходимо преразглеждане на отношенията ЕС-Русия и е необходима нова визия за тези отношения, особено в областта на отбраната и киберсигурността? \"Отношенията ни с Турция и Русия в дългосрочен план ще се стабилизират и ще има стратегическо сътрудничество за повече сила\", казал на пресконференция френският президент. Ердоган явно умее да се ориентира. Но къде ще остане по отношение на Сирия? Предстои да се изясни. На първо време на \"срещата Астана\".     \n \t\n", "date": "2018.09.05", "title": " Турция и \"Финалният сблъсък в Сирия\"  "}
{"url": "http://www.duma.bg/node/174474", "text": "Полската блогосфера обсъжда провала на проява за деца, организирана от ЛГБТ активисти в полския град Шчечин. Инцидентът се е случил през уикенда на улица \"Райска\" в полския град. \nПредставители на т.нар. Асоциация по въпросите на равенството устроили акция направо на градската улица. Под чадъри с цвета на дъгата - символ на ЛГБТ общността - аниматори раздавали на децата сладолед, надували сапунени мехурчета, а също така провели мастърклас по макиаж. \nТази акция обаче разгневила група мъже, които разпръснали флаговете и палатките и подгонили участниците в пикника. Те викали \"Шчечин не ви иска\", съобщават от Центъра за мониторинг на расизма и ксенофобията във фейсбук,    на чиято страница е публикувано и съответното видео. \nКлипът с разгрома на гейпикника е наблюдаван от повече от 200 хиляди потребители. Коментарите са предимно на страната на \"погромителите\". Например: \"Истински герои, които защитават полските жени\", \"Какви смели момчета, национална гордост\", \"Много добре. Това е Полша, а не Запада\". \nИзданието EADaily допълва, че след две седмици в Шчечин трябва да се състои първият \"Марш на равенството\". Под това толерантно име се крие обичайният гейпарад. Участие в ненужния марш са заявили вече повече от 1300 души, а властите в града прогнозират стълкновения с жителите на града. \nОт изданието припомнят, че през август полският министър на отбраната Мариуш Блашчак нарече подобно шествие в Познан \"парад на содомити\". \n\"В Познан се провежда парад на содомити, които се опитват да натрапят на другите хора своите тълкувания за граждански права и отговорности. Важно е, че ватманите не се съгласиха техните трамваи да бъдат обозначени с флагове с цветовете на дъгата. Това показва, че в полската нация има увереност, че това, което е построено по божествен начин, е нормално. И когато някой се опитва да натрапи нещо ненормално, той среща съпротива\", заяви министърът тогава.   \n \t\n", "date": "2018.09.05", "title": "Гейпикник за деца предизвика скандал в Полша "}
