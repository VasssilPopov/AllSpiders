{"url": "https://duma.bg/predizborno-davat-435-miliona-leva-za-pochistvane-v-sofiya-n196597", "text": "Столичната община отново търси кой да чисти София и предизборно пусна обществена поръчка за 435 милиона лева. Парите ще бъдат дадени за сметосъбирането и транспортирането на отпадъците за 19 и половина от 24 столични района. Договорите на фирмите, които в момента обслужват районите, обаче изтичат едва следващата година. От общината не посочват официално защо се бърза. Не е времето сега да се пуска обществена поръчка, ясно е с каква цел се прави, коментира пред ДУМА Милка Христова, общински съветник от БСП. Според нея е недопустимо в края на мандата на това общинско ръководство да се търси кой да чисти града. Христова пита какво стана с обещанието на кмета Йорданка Фандъкова Столичната община да поеме почистването чрез общинското си дружество \"Чистота-Искър\". Виждаме, че се върви точно в обратната посока - на \"Чистота-Искър\" й се отнемат два от трите района - \"Люлин\" и \"Красно село\", заяви Христова. Именно за двата района се търсят нови стопани в обществената поръчка. Така на практика на общинското дружество се оставя само един район за почистване - \"Красна поляна\".  Фирмите ще могат да кандидатстват за почистването и на районите \"Средец\", \"Лозенец\", \"Студентски\", \"Искър\", \"Панчарево\", \"Кремиковци\", \"Изгрев\", \"Слатина\", \"Подуяне\", \"Илинден\", \"Надежда\",\"Сердика\", \"Банкя\", \"Връбница\",\"Нови Искър\", \"Възраждане\", \"Оборище\" и \"Триадица - център\". ", "date": "2019.07.25", "title": "Предизборно дават 435 милиона  лева за почистване в София"}
{"url": "https://duma.bg/novite-laureati-na-bsp-shte-poluchat-nagradite-si-na-buzludzha-n196599", "text": "Четирима души са отличени тази година с наградите на БСП. Комисията за определяне на носителя за 2019 г. на наградата на НС на БСП за политическа журналистика и публицистика \"Георги Кирков - Майстора\" посочи двама победители в конкурса. Журналистката Къдринка Къдринова, номинирана от в. ДУМА, получава приза за нейната журналистическа и публицистична дейност, последователна гражданска позиция и ярка защита на съвременните социални ценности. Със същата награда е отличен и чл.-кор. Иван Гранитски за цялостна публицистична дейност в защита на българската национална култура, социални и нравствени ценности.  Проф. Искра Баева получава наградата на НС на БСП \"Димитър Благоев\" за дългогодишна изследователска, анализаторска и популяризаторска дейност в областта на световната, националната и на БСП история и за цялостен принос за развитието на идейните основи и политиката на БСП. Журналистът антифашист Тотю Бакалов от Стара Загора е отличен с Почетния знак на БСП за неговата многогодишна политическа и професионална дейност за разработване, разпространение и защита на идеите и политиката на БСП.", "date": "2019.07.25", "title": " Новите лауреати на БСП ще получат наградите си на Бузлуджа"}
{"url": "https://duma.bg/novi-izpiti-i-po-dalgi-vakantsii-za-uchenitsite-n196598", "text": "Министерството на образованието и науката предлага по-дълги ваканции за учениците през следващата учебна година, като в същото време въвежда и нови изпити. На национално външно оценяване за първи път ще се явят десетокласниците, защото законът раздели гимназиалното образование на два етапа и ученикът може да завърши училище и в 10 клас. В същото време отпадат малките матури по \"Човекът и природата\" и \"Човекът и общество\" за 4 клас. Ваканциите остават четири, но коледната и пролетната ще са по-дълги. Планира се есенната да е от 1 до 3 ноември, или с един ден по-къса от миналогодишната. Коледната ще продължи 16 дни - от 21 декември до 5 януари 2020 г. включително, докато през предходната година тя е била 12 дни. 5 февруари ще е неучебен. Пролетната ваканция се удължава с един ден и става 10 дни, като в същото време се измества и вече няма да е първата седмица на април, а от 11 до 20 април. Тя ще важи за учениците от 1 до 11 клас, а от 16 до 20 април няма да учат дванадесетокласниците, които ще завършат на 14 май.  Новото през следващата учебна година е, че тя се удължава с две седмици през юни за четвъртокласниците, и те ще учат до 16 юни заедно с учениците до 6 клас. На 29 май би трябвало да приключи учебната година за децата от първи до трети клас, а на 30 юни - всички останали.  Новият график ще бъде подложен на обществено обсъждане.", "date": "2019.07.25", "title": "Нови изпити и по-дълги ваканции за учениците"}
{"url": "https://duma.bg/palnite-lichni-danni-na-189-dushi-sa-iztekli-ot-nap-n196600", "text": "Пълните имена, ЕГН, адрес, номер, валидност и издател на валидна лична карта на 189 души са изтекли в мрежата след пробива в системите на НАП, обявиха от приходната агенция. Оттам съобщиха, че не е необходимо четирите милиона българи, чиито данни бяха противозаконно огласени, да сменят личните си карти. Най-застрашени от потенциални злоупотреби са само 189 души, които ще бъдат персонално уведомени от НАП \"веднага по телефон или имейл\". Приложението за проверка за незаконно разпространени лични данни ще работи с ЕГН, като ще изпраща резултатите от обработката на въведен от потребителя мобилен номер. Проверката ще е еднократна, само за един човек и ще дава отговор единствено дали има незаконно разкрита информация. Това е необходимо, за да се гарантира, че няма да се злоупотребява с чужди лични данни, обясниха от НАП. Арестуван е Георги Янков, търговски директор във фирмата, в която работи заподозреният за хакерската атака Кристиян Бойков. Задържането му стана малко след тв интервю, в което Иван Гешев обвини компанията в коберрекет.", "date": "2019.07.25", "title": "Пълните лични данни на 189 души са изтекли от НАП"}
{"url": "https://duma.bg/vseki-treti-balgarin-zhivee-v-bednost-n196604", "text": "Над 31% от българските граждани живеят в бедност или в риск от бедност, ако в живота им има неочаквано събитие, например болест, и рано или късно тези хора ще се маргинализират, ще настъпи социален срив. Това прогнозира депутатът от БСП Георги Гьоков по време на обсъждането на Годишния доклад за състоянието на националната сигурност през 2018 г. на заседание на социалната комисия. Той очаква проблеми след 1 септември в механизма \"лична помощ\". ДУМА припомня, че едва миналата седмица правителството одобри допълнителни разходи за 125 373 950 лв. по бюджета на МТСП за 2019 г. в изпълнение на Закона за хората с увреждания и удължи до 31 декември срока за предоставяне на услугите \"Личен асистент\", \"Социален асистент\" и \"Домашен помощник\".  При увеличаваща се бедност и социално разслоение не може да се говори за успешно изпълнение на управленска програма, коментира зам.-председателката на комисията Весела Лечева. Интересно четиво, на което можем да се доверим, коментира Милко Недялков от БСП и припомни, че конфликтите в обществото обикновено се изострят на базата на социалната обстановка. Социалистите упрекнаха управляващите, че нехаят за пазара на труда - напускащите го са повече от започващите работа. Като сериозен проблем за сигурността бяха изтъкнати и регионалните различия. Живородените през 2018 г. са 62 197, което е с 1758 по-малко от 2017 г., а умрелите са 108 526, което е с 1265 по-малко от 2017 г. Всички области в страната имат отрицателен прираст. Средната възраст на населението се увеличава от 40,4 г. през 2001 г. на 43,8 г. в края на 2018 г.  Според доклада близо 30% от населението на област Видин е над 65 г., а относителният дял на населението под 15 г. е най-висок в Сливенско - 18,5%. На всеки от зависимите под 15 г. и над 65 г. се падат по-малко от двама души в активна възраст.  ", "date": "2019.07.25", "title": "Всеки трети българин живее в бедност"}
{"url": "https://duma.bg/znakovi-advokati-pishat-do-vss-sreshtu-povedenieto-na-geshev-n196603", "text": "С възмущение реагираха адвокати и неправителствени организации на първото интервю на Иван Гешев като единствен кандидат за главен прокурор. Десетима водещи юристи, сред които  Емилия Недева, Александър Кашъмов и Михаил Екимджиев, изпратиха отворено писмо до ВСС, в което поставят под съмнение професионализма и морала на бъдещия шеф на държавното обвинение. Адвокатите са гневни от позицията на Гешев, който обяви, че не харесва разделението на властите. Отричането му е противоконституционно и поставя под съмнение личната безпристрастност и професионалния интегритет на магистрата, възмущават се те. \"Прокурорът и защитникът са отделни страни в наказателния процес и никой от тях няма изначален монопол върху истината, но всеки съдейства за нейното разкриване. Омаловажаването на ролята на адвоката като защитник обезсмисля справедливостта на наказателното производство и е удар по авторитета на правосъдието\", категорични са адвокатите. В позицията им личи и възмущение от присъдите, които Гешев си позволи да раздава без процес. \"Несъвместимо с принципите на правовата държава и презумпцията за невиновност е обсъждането на неприключили наказателни производства с изразни средства, които убеждават публиката във виновността на лица, които все още не са осъдени. Това делегитимира правосъдието в очите на обществото. Всеки, който нарушава грубо правото на обвиняемите да се считат невинни до доказване на противното, дори да понесе дисциплинарно наказание, трябва да е наясно и с личната морална отговорност за присъдените от българските съдилища и от ЕСПЧ обезщетения, които гражданите плащат за неговите грешки\", предупреждават те. Късно във вторник и Висшият адвокатски съвет излезе с позиция за бъдещия главен прокурор. В нея обаче не се взема никакво отношение по изказванията на Гешев, името му дори не е споменато, а са изтъкнати само принципните им очаквания. Отворено писмо до ВСС има и от \"Правосъдие за всеки\". Те посочват, че Гешев има навика да произнася присъди в публичните си прояви и да нарича престъпници хора, които не са осъдени. От организацията настояват кандидатурата на Гешев за главен прокурор да бъде оттеглена. \"Да спрем Гешев - новата бухалка\" е мотото на предвидения за днес протест, организиран в социалните мрежи. Зад него се обявиха \"Да, България\", които вече бяха посочени като \"врагове\" от бъдещия главен прокурор. Недоволните се събиат от 9 ч. пред ВСС.", "date": "2019.07.25", "title": "Знакови адвокати пишат до ВСС срещу поведението на Гешев"}
{"url": "https://duma.bg/gerb-nfsb-i-dps-dadoha-partiite-na-biznesa-n196602", "text": "ГЕРБ, НФСБ и ДПС подкрепиха безконтролното финансиране на партиите от бизнеса. С техните гласове беше отхвърлено ветото на президента Румен Радев върху промените в Закона за държавния бюджет. Със 129 гласа \"за\", 84 \"против\" и 1 \"въздържал се\" след близо 3-часово обсъждане парламентът прие повторно промените, които дават възможност за отворено финансиране на формациите. Против бяха само БСП и ВМРО. Държавният глава върна за ново обсъждане текстовете миналата седмица, след като в началото на месеца по настояване на премиера Бойко Борисов субсидиите на партиите бяха намалени от 11 на 1 лев на глас, а след предложения на Делян Пеевски от ДПС беше разрешено юридически и физически лица да могат да издържат формациите. Партиите ви се финансират щедро от бизнеса, защото той е зависим от държавната администрация, която се управлява от ГЕРБ, заяви Филип Попов. Коалиционният съвет на \"Обединени патриоти\" най-сетне се събра вчера, след него обаче стана ясно, че групата се е разпаднала. НФСБ напуснаха бесни, а лидерът на ВМРО Красимир Каракачанов обяви, че коалицията ОП отдавна я нямало.", "date": "2019.07.25", "title": "ГЕРБ, НФСБ и ДПС дадоха партиите на бизнеса "}
{"url": "https://duma.bg/okonchatelno-bez-mashini-na-mestniya-vot-n196601", "text": "Мнозинството в НС отмени на второ четене машинното гласуване за местните избори с промени в Изборния кодекс. Текстовете бяха подкрепени от 129 депутати, против бяха 69, а един се въздържа. Само ден по-рано ГЕРБ се отметнаха от първоначалното си предложение гласуването с устройства да отпадне и за парламентарния вот.  Единствено депутатите от БСП бяха против ограничаването на машинния вот. ДПС, които първоначално бяха срещу премахването му, останаха доволни от отстъпката на ГЕРБ и подкрепиха мнозинството при гласуването. Шефът на ПГ на ГЕРБ Даниела Дариткова обяви, че управляващите са готови да \"отворят\" Изборния кодекс след местния вот и да дебатират за въвеждане на машинното преброяване, за което настоява ДПС. Основният мотив на ГЕРБ за отмяна на машинното гласуване е страхът от провал на местните избори, обяви по време на дискусията Драгомир Стойнев от БСП. \"Предлагаме алтернатива на чувалите, надрасканите протоколи и огромния брой недействителни бюлетин. Където няма химикалка, има възможност вотът на всеки да бъде отчетен честно. За електронната винетка може да има машини, а когато става въпрос за демократичния вот на българите - не може\", възмути се той. \"Вашата основна цел е именно служебна победа на местните избори. Вие преразпределяте властта и искате чрез местната власт да гарантирате победата си на предстоящите парламентарни избори\", подчерта Стойнев. Изборният кодекс е закон, а не книга игра, предупреди Крум Зарков. Отговорност на управляващите е да има устойчивост и предвидимост в законодателството, особено в чувствителна материя като изборното, категоричен е той. \"Или искате машинно гласуване, или не. Заемете някаква позиция най-накрая\", призова народният представител. Защо искате да лишите гражданите от правото им да гласуват машинно, след като 1/3 от избирателите на евровота са упражнили по този начин правото си на глас, попита Сияна Нитова от БСП. Тя припомни, че над 20 000 членове на СИК вече имат опит при гласуването с устройства, а ЦИК е заявила готовност, че може да проведе предстоящите избори с тях.  Парламентарното мнозинство реши засега да не разглежда предложенията между двете четения в ИК, които се отнасят до прекия избор на кметове. БСП иска прагът за вот да падне от 350 жители на 150, а от ОП искат това да става при над 200 жители. Редно ли е в демократична България хората да не се ползват от гражданската инициатива да не си избират кмет, попита Дора Янкова от БСП.", "date": "2019.07.25", "title": "Окончателно - без машини на местния вот"}
{"url": "https://duma.bg/protestite-pak-sa-tuk-n196605", "text": "Това, което се случва от два дни насам и за което формален повод се превърна хакването на НАП, не може да не тревожи всеки нормален гражданин. Номинираният за нов главен прокурор Иван Гешев даде програмно интервю за държавната телевизия, в което се разчете ясна заявка за бъдеща политическа саморазправа. Няма как по друг начин да определим думите и поведението му, при положение че назова поименно \"виновните\" за кибератаката и я вкара в политическо русло с преки обвинения за заговор и дестабилизация.  Ако в конкретния случай обаче на прицел са \"десните екстремисти\", както ги определя, в лицето на \"Да, България\", коалиция \"Демократична България\" и сайтът \"Биволъ\", утре като нищо списъкът на неудобните ще набъбне и с други политически опоненти, на които трябва да им бъде забранено \"да клатят властта\".  Още по-смущаващи са намесата на цялата фирма, в която работи набеденият за скандала Кристиян Бойков и безпрецедентната акция на ГДБОП, завършила с арести на шефове и с изземване на компютри. Какво е имало в паметта им, дали следите наистина водят до сочените лица, тепърва предстои да се доказва.  А защо да не е верен и обратният вариант - удобните данни да са записани в компютъра на Кристиян след изземването му? Достатъчно силни IT експерти вече се изказаха, и то доста аргументирано, как всичко намирисва на гнусна постановка.  Струва си да запитаме Гешев дали въобще му е нужен съд, при положение че разследването по случая не е приключило, а с разделението на властите, разписано в конституцията, той не е съгласен. Защото, както се разбра от думите му, неговата работа е \"да арестува\".  Струва си да запитаме и политическите сили, чието мълчание до момента е озадачаващо, какво мислят за думите на Гешев. И дали биха допуснали избора му след тази откровена вакханалия с демокрацията и закона. Трябва наистина управляващите да са се самозабравили в своето усещане за вечност и недосегаемост, за да си вкарат този автогол, който рано или късно ще им се върне като бумеранг. А може пък Гешев да е пуснат само за примамка и заблуждение на публиката, чиято цел е да покаже: \"Ето какво ви чакаше!\" След което \"доброто ченге\" и \"демократичната\" ни власт да се вслушат в \"гласа на обществото\", като бъде избран \"подходящият\" човек, но още по-хрисим и послушен. А заспалият народ, изгубил съпротивителни сили, ще чака Лаура Кьовеши да го спасява. Което също не е сигурно, но нали \"надеждата крепи човека\"! Тъкмо вече се питахме къде изчезнаха \"умните и красивите\", които по сигнал излязоха на площада преди 6 години при едно друго предложение, подобно на Гешев. И ето, протестите пак са тук, развръзката ще покаже сценария. ", "date": "2019.07.25", "title": "Протестите пак са тук"}
{"url": "https://duma.bg/golyama-svineferma-v-kapana-na-chumata-n196594", "text": "Втори индустриален свинекомплекс у нас е поразен от африканската чума, съобщиха от БАБХ. Свинекомплексът е в русенското село Бръшлен и е с над 40 000 животни, които ще бъдат умъртвени. По непотвърдена информация се чакат резултати от проби да потвърдят има ли чума и в още една голяма свинеферма в Русенско. В областта е обявено бедствено положение.  Заради разпространението на африканската чума \"БСП за България\" поиска да се понесе политическа отговорност. От левицата заявиха, че институциите не са реагирали адекватно на опасността и настояха за оставките на земеделския министър Десислава Танева, шефа на БАБХ Дамян Илиев и председателя на Централния епизоотичен съвет Томислав Дончев.  Пробите за наличие на вируса на чумата са потвърдени от лабораторни тестове късно през деня на 23 юли. Заради опасната инфекция в Русенска област е обявено бедствено положение. Първият свинекомплекс, поразен от африканската чума, също е в Русенско - в село Николово. Там до откриването на заразата се отглеждаха около 17 000 прасета на различна възраст. По непотвърдена информация се очаква какво ще покажат пробите и от още една голяма свинеферма, отново в Русенско. \"Общият брой на огнищата стана 19 огнища при домашни свине, като имаме вече две засегнати индустриални ферми. Имаме и една фамилна ферма. Останалите са нерегистрирани ферми с неидентифицирани свине\", обяви вчера на брифинг д-р Александра Митева, началник на отдел \"Здравеопазване на животните\" в БАБХ.  400 домашни свине са умъртвени хуманно. Умъртвяването в комплекса в с. Николово продължава, досега 1450 свине са ликвидирани. В  Бръшлен сащо всички свине ще бъдат унищожени със заповед от вчера. Загробването се извършва на място, определено от съответните компетентни власти, така че да няма замърсяване на околната среда. Ще се направи проучване каква е продукцията, която е произведена, и в търговската мрежа няма да има заразено месо. От вторник се проследява всяко едно движение в последните 35 дни - кое прасе къде е отишло, в кои кланици, колко броя заклани животни има и субпродуктите от тях и къде са отишли. Това, което е на територията на кланиците, може или да премине високотермична преработка, която унищожава вируса, или месото трябва да се унищожи. Засега ветеринарните власти нямат отговор как чумата е стигнала до свинефермите. Къде конкретно са пробивите все още не е ясно, но инфекцията циркулира в област Русе, затова и мерките срещу нея трябва да се прилагат от цялото население. Вирусът на африканската чума е изключително устойчив в околната среда. За да бъде унищожен в месото, продуктите трябва да преминат обработка при температура над 70 градуса. За фураж не бива да се използва зърно от новата реколта, което не е престояло поне 60 дни. Сламата за постилане пък трябва да е престояла 90 дни. Изключително опасно за разпространение на инфекцията е изхранването на домашни прасета с кухненски отпадъци. Междувременно областният управител на Плевен Мирослав Петров обяви от вчера бедствено положение на територията на областта Плевен заради африканската чума, съобщиха от областната администрация. Бедственото положение ще продължи до 31 юли 2019 година, като срокът при необходимост може да бъде удължен. И областният управител на Разград Гюнай Хюсмен обяви бедствено положение поради реалната опасност от възникване на огнища на африканска чума по свинете в региона. България вероятно ще поиска официално от ЕК финансова помощ за обезщетение на стопаните на убити животни заради африканската чума по свинете. Парите най-вероятно няма да бъдат отпуснати веднага заради тромавата процедура. Междувременно ЕК вкара няколко области България в по-опасната трета зона от четири възможни заради разпространението на чумата. В зона четири е само една област в ЕС - остров Сардиния, Италия, където болестта има \"дълготраен ендемичен характер\".", "date": "2019.07.25", "title": "Голяма свинеферма в капана на чумата"}
{"url": "https://duma.bg/protest-prez-stolichnata-obshtina-predi-poslednata-sesiya-n196595", "text": "Столичани ще се съберат пред сградата на общината за последната сесия на общинския съвет днес. Протестът е с наслов \"Да изпратим общинарите в почивка. Съсипахте София - вървете си!\" и ще започне в 9 ч. на ул. \"Московска\" 33. Акцията е на новата инициатива \"Обединена София\", която събира представители на няколко столични квартала. Протестът е срещу бетонирането на града. Организаторите напомнят, че по традиция последната сесия на СОС общината се възползва от слабия интерес и отпускарския сезон и така се прокарват вредни за града решения, обслужващи максимално частни интереси. \"Нека им покажем, че няма да позволим повече техните безумни схеми да определят средата, в която живеем и в която растат децата ни\", призовават от \"Обединена София\". Оттам настояват за запазване и разширяване на зелената система на града, нормално човешко застрояване, обслужване и инфраструктура. Рекордните 130 доклада планират да приемат днес съветниците.", "date": "2019.07.25", "title": " Протест през Столичната   община преди последната сесия"}
{"url": "https://duma.bg/zaplashiha-lekarka-sas-spetsprokuraturata-n196596", "text": "Заплашиха известния психиатър Цветеслава Гълъбова със спецпрокуратурата, става ясно от неин пост във Фейсбук. Тя е директор на държавната психиатрична болница \"Св. Иван Рилски\" в Курило. На болницата целево били отпуснати средства за смяна на дограма и топлоизолация, направена е процедура по ЗОП. Явили се две фирми. Представител на изгубилата компания започнал настоятелно да звъни в болницата с искане за среща с Гълъбова. Преди дни срещата се случила, а на нея присъствали и членовете на комисията. На фирмения представител му били обяснени пропуските, заради които не са спечелили, Гълъбова му препоръчала да подаде жалба, щом се смятат за несправедливо оценени. \"Господинът ми заяви в прав текст: \"Много неща се знаят за вас и тази болница, има си АДФИ, има си Специализирана прокуратура и ще си потърсим правата\", пише в поста си Гълъбова. \"Щом на такова ниско ниво - конкурс по ЗОП в психиатрия, на стойност 250 хил. лв (\"дребни пари\" по израза на представителя на фирмата) се размята спецпрокуратурата като бухалка, си представете в големите игри какво става. За първи път изпитах истински бяс, задуших се от безсилието си да се преборя честно с тази войнстваща простотия и арогантност. И си дадох сметка, че това е мракобесие. Щом това жалко човече си позволява да заплашва директно  институция, която би трябвало да всява уважение, а не страх от саморазправа, значи играта на демокрация е приключила\", пише Гълъбова. Завчера Гълъбова имаше остър коментар срещу номинацията на Иван Гешев за главен прокурор: \"Преди пет години предложение като Гешев изкара хората на улицата. А сега...\".    ", "date": "2019.07.25", "title": "Заплашиха лекарка със спецпрокуратурата"}
{"url": "https://duma.bg/konturglobal-sadi-balgariya-za-10-mln-evro-n196593", "text": "Арбитражен иск за 10 млн. евро с възможност за увеличаване на претендираната сума е внесла в съда въглищната централа ТЕЦ \"КонтурГлобал Марица-изток 3\" срещу Национална електрическа компания\" (НЕК) с мотива, че държавното дружество не е платило изградена от \"КонтурГлобал\" инсталация за пречистване на серния двуокис и азотните оксиди, отделяни при производството на електроенергия. Това обясни изпълнителният директор на НЕК Петър Илиев, след като за старта на арбитражната процедура се споменава и в анализ на компанията за отражението на решенията  на КЕВР върху финансовото й състояние. Според него в два поредни регулаторни периода НЕК иска разходите за тази инвестиция от 65 млн. лв. да се отразят в определяната от КЕВР цена за разполагаемост на \"КонтурГлобал Марица-изток 3\". Това обаче и до ден днешен не е направено. В същото време това изискване е част от разписаните ангажименти на НЕК в сключеното от нея през април 2015 г. споразумение с \"КонтурГлобал\" за намаляване на тази цена за разполагаемост в дългосрочния й договор за задължително изкупуване на тока от въглищната централа. Такъв договор бе подписан и с другата т.нар. американска централа \"Ей И Ес\", с което разходите на НЕК се прогнозираше, че ще паднат със 100 млн. лв. годишно. Реално обаче споразуменията влязоха в сила чак през 2016 г., защото тогава НЕК успя да изплати своите дългове от 700 млн. лв. към двете дружества за изкупена енергия. Изпълнителният директор на ТЕЦ \"КонтурГлобал Марица Изток 3\" Красимир Ненов обясни, цитиран от Медиапул, че става въпрос за направени в периода 2011-2015 г. инвестиции за намаляване на въпросните вредни емисии от дейността на централата. Така тя е успяла да отговори на европейските екоизисквания, влезли в сила от 2016 г. Реално само двете американски централи покриват тези стандарти. Това е поредното енергийно арбитражно дело в поредицата свързани с решения на енергийния регулатор. Макар през април 2019 г. Международният център за уреждане на инвестиционни спорове (ICSID) към Световната банка във Вашингтон да отхвърли искове за над 500 млн. евро на ЕВН срещу правителството заради накърнени инвестиции, срещу Министерството на финансите обаче продължават да висят арбитражните дела на другите двама доставчици на ток в България - ЧЕЗ и \"Енерго-Про\". Те също претендират, че не са защитени инвестициите в страната, тъй като са им определяни нереално ниски цени на услугите. Искът на \"Енерго-Про\" е за над 54 млн. евро, а на ЧЕЗ - за стотици милиони, но собственикът на електроразпределителната мрежа през миналата година се закани да предяви още претенции срещу България. Този път - заради забраната на КЗК на българската \"Инерком\" да купи активите на чешката компания у нас.Във Вашингтон е заведен и иск срещу България от \"Овергаз\" през 2017 г., който е за 202 млн. евро, тъй като държавата в съдружие с \"Газпром\" остави газоразпределителната и газоснабдителната компания без доставки на синьо гориво в навечерието на 2016 г.", "date": "2019.07.25", "title": " \"КонтурГлобал\" съди България за 10 млн. евро"}
{"url": "https://duma.bg/89-sa-loshite-krediti-n196586", "text": "Спадът на обема на лошите и преструктурирани кредити продължава и през юни, като през последната година сумата намалява с 1,6 млрд. лв. до малко над 5 млрд. Понижението е най-видимо при ипотеките и фирмените заеми - с 26% на годишна база. Така делът на лошите вземания пада от 12,4% от всички кредити миналата година до 8,9% към края на юни 2019 г., показват данните на Българската народна банка (БНБ). За същия период кредитирането в България нараства с малко над 6% на годишна база, като така общият обем на заемите доближава 56,3 млрд. лв. Обемът на фирмените заеми се повишава с близо 1,5 млрд. лв. през последната година до 33,5 млрд. лв. към края на полугодието. Най-голямо е увеличението при новоотпуснатите кредити за над 5 години - с 2,2 млрд. лв., или 10,4% повече спрямо година по-рано. Обемът на отпуснатите кредити до 1 година намалява, а лошите кредити в частния сектор се понижават с 1,15 млрд. лв. на годишна база. Домакинствата пък са взели нови заеми за малко над 1,7 млрд. лв. от юни 2018 г., като така общият обем нараства до 22,7 млрд. лв. Повишението идва от повече дългосрочни кредити (над 5 години), както и увеличение с 11,8% на ипотеките. Така сумата на жилищните заеми в България надвишава 11,1 млрд. лв. към края на юни. При ипотеките е и най-голямото увеличение на месечна база, като през юни са отпуснати кредити за над 140 млн. лв.", "date": "2019.07.25", "title": "8,9% са лошите кредити"}
{"url": "https://duma.bg/rusiya-i-kitay-s-obshto-patrulirane-po-vazduha-n196585", "text": "Въоръжените сили на Китай и Русия ще продължат съвместните операции и взаимодействието, заяви говорителят на военното ведомство на Китай старшият полковник У Цян при представянето в сряда на \"Бялата книга на националната отбрана на Китай в новата епоха\". Армиите на двете страни ще развиват отношенията под стратегическото ръководство на държавните ръководители.   У Цян направи това изявление след инцидента със съвместното патрулиране на 23 юли, заради който Южна Корея протестира, че Русия е нарушила въздушното й пространство. Според Сеул руски изтребител два пъти е нарушил въздушното пространство на страната над Японско море. Това е станало в района на островите Токто (Такешима), за които спорят Сеул и Токио. Освен това в т.нар опознавателна зона на ПВО на страната са нахлули три руски и два китайски военни самолети. В отговор излетели изтребителите на Южна Корея, които открили предупредителен огън според версията на Сеул - 360 изстрела и 20 сигнални ракети. Временно управляващият руското посолство в Сеул бе извикан във външното министерство, а говорителят на президентската администрация Ко Мин Чжун предупреди, че следващия път страната ще вземе по-строги мерки. Президентството е изпратило и протестна нота до секретаря на руския Съвет за сигурност Николай Патрушев. На свой ред Токио заяви, че също вдигнал изтребители във въздуха и изразил протест.  В Москва потвърдиха за инцидента, но двата руски бомбардировача не са нарушавали границите на други държави. В министерството на отбраната потвърдиха също, че южнокорейските изтребители са пресекли курса на руските ракетоносци, но опровергаха съобщенията за предупредителна стрелба на южнокорейските F-16 с довода, че \"ако руските пилоти са почувствали заплаха, нямало да се бавят с отговора\". В Москва преценяват действията на южнокорейските изтребители като въздушно хулиганство. Там припомнят, че Сеул произволно е установил \"опознавателна зона на ПВО\". Тя не е предвидена от международните правила и това \"нееднократно е казвано на южнокорейската страна\". Руската страна е връчила протест на военното аташе на Южна Корея в Москва.     САЩ ще наблюдават ситуацията със съвместното патрулиране на руската и китайската авиация, заяви говорителят на Пентагона Дейвид Ийстбърн. Той увери, че \"ангажиментът на САЩ за защита на съюзниците ни е неразрушим\".", "date": "2019.07.25", "title": "Русия и Китай с общо  патрулиране по въздуха"}
{"url": "https://duma.bg/es-podkrepya-velikobritaniya-za-misiya-v-ormuzkiya-proliv-n196584", "text": "Франция, Италия и Дания изразиха подкрепа за британския план за европейска военноморска мисия, която да осигури безопасно корабоплаване през Ормузкия пролив, предадоха медиите. Те се позоваха на трима висши дипломати от ЕС. Планът бе предложен в Брюксел след задържането на танкери от Иран.  Британски дипломати и военни  обсъдиха възможна мисия с техни италиански, испански, френски и германски колеги. Операцията може да включва не само кораби, но и самолети. Всяка бъдеща мисия ще патрулира, ще ескортира търговски кораби и ще координира дейността на военни кораби в района.  Висш германски дипломат заяви в Берлин, че външният министър Хайко Маас е в близък контакт с британските и френските си колеги Джеръми Хънт и Жан-Ив Льо Дриан, за да \"допринесат за сигурността\" в Персийския залив, включително и за морска сигурност. Холандия също преценява британското предложение, а испански представител коментира, че Мадрид е провел разговори с Лондон и проучва идеята. Интерес към нея проявява и Полша. Великобритания цели да проведе допълнителни срещи със страните от ЕС, включително и с Швеция. Мисията може да бъде под общо френско-британско командване. Великобритания разполага с военноморска база в Оман, а Франция в ОАЕ. Дипломати обаче допълват, че мисията се нуждае от одобрение от парламентите в някои страни от ЕС. Иран на свой ред отхвърля идеята и заявява, че чуждестранните сили трябва да оставят охраната на плаването през пролива на Техеран и на другите в региона. Саудитска Арабия, Иран, ОАЕ, Кувейт и Ирак изнасят по-голямата част от суровината си през пролива. \"Все още има въпроси: до каква степен трябва да използваме американска помощ. Трябва да говорим и с тях\", коментира евродипломат. Аналогично предложение на САЩ за мисия на НАТО бе отхвърлено на 27 юни с опасението, че има риск водената от САЩ мисия да въвлече алианса във военна конфронтация с Иран. Според висш дипломат от ЕС фактът, че искането е на Лондон, а не на САЩ, улеснява европейците да се обединят около него. \"Това е различно от американската кампания за максимален натиск върху Иран\", каза дипломатът.", "date": "2019.07.25", "title": "ЕС подкрепя Великобритания   за мисия в Ормузкия пролив"}
{"url": "https://duma.bg/nek-se-oplakva-che-kevr-ya-oshtetyava-s-tsenite-toka-n196588", "text": "\"Националната електрическа компания\" (НЕК) се оплаква, че губи над 1 млрд. лв. заради ценовите решения на Комисията за енергийно и водно регулиране (КЕВР). Изпълнителният директор на държавното дружество Петър Илиев е изпратил писмо до министъра на енергетиката Теменужка Петкова и председателя на регулатора Иван Иванов. В документа се отбелязва, че към края на май 2019 г. оборотният капитал на НЕК е на минус с близо 1,054  млрд. лв. Дружеството продължава да не е компенсирано за направени от него разходи за закупена електроенергия за над 1 млрд. лв. за регулирания пазар на бита и дребния бизнес само за периода 2013-2015 г. и нещата с последното ценово решение на КЕВР се задълбочават. Илиев напада директно КЕВР за състоянието на НЕК, както и политиката на регулатора спрямо двете т.нар. американски въглищни централи - ТЕЦ \"Ей И Ес Гълъбово\" и ТЕЦ \"КонтурГлобал Марица-изток 3\", посочвайки, че техните цени надвишават определените като пазарни от комисията и естеството на тяхната мощност се тълкувало различно от регулатора - според това как пасва на вземаните от него решения. Ценовите решения на КЕВР поддържат слаб ръста на цените, но влияят изключително зле на финансовото състояние на НЕК, оплака се и държавната компания, след като това правят от години частните дружества от бранша, работещи на регулирания пазар за ток. Запитан от \"Медиапул\" колко точно са щетите на НЕК заради ценовите решения на енергийния регулатор в последните години Илиев не е пожелал да коментира. По думите му целта на анализа е да се обърне внимание на отговорните институции, че това положение не може да продължава до безкрай и най-сетне трябва да се вземат предвид разчетите на държавната компания за цените.", "date": "2019.07.25", "title": " НЕК се оплаква, че КЕВР я ощетява с цените тока"}
{"url": "https://duma.bg/turtsiya-shtyala-da-pusne-migrantite-n196583", "text": "Турция отговори на санкциите на ЕС и спря споразумението за мигрантите. Прилагането на споразумението за реадмисия е една от предпоставките за премахване на визите. Спирането на споразумението между Турция и ЕС бе обявено от външния министър на страната Мевлют Чавушоглу. В интервю за TRT той обясни, че \"споразумението за реадмисия и отмяната на визите ще влязат в сила едновременно. Прекратихме споразумението за реадмисия\", заяви турският външен министър. \"Видяхме коментарите на турския външен министър. Не виждаме промяна в политиката. Двете страни остават ангажирани с изпълнението на декларацията между ЕС и Турция\", заяви говорителят на Еврокомисията Наташа Берто. \"Прилагането на споразумението за реадмисия между ЕС и Турция във всички негови разпоредби все още е една от предпоставките за отмяна на визовия режим\", изтъкна тя.", "date": "2019.07.25", "title": "Турция щяла да пусне мигрантите"}
{"url": "https://duma.bg/12-hil-lv-obezshtetenie-na-ritnatata-ot-turist-kamerierka-n196589", "text": "Камериерката, която преди 2 години бе ритната в главата от шведски турист в курорта \"Слънчев бряг\", получи 12 хил. лева обезщетение. Решението е на Бургаския апелативен съд и не е обжалвано. Първоначалният иск на потърпевшата беше за 50 хил. лева. Две съдебни дела бяха заведени срещу шведа Ралф Сумберг заради проявената агресия на 3 юни 2017 г., когато в нетрезво състояние той нанесе лека телесна повреда на камериерката Диана Петкова, а кадрите, заснети от видеокамери, бяха официално разпространени от медиите и предизвикаха остро обществено недоволство, съобщи БНР. Първото дело беше наказателно и той получи осъдителна присъда - глоба от 4500 лева. Второто дело беше образувано по граждански иск на потърпевшата. Тя поиска обезщетение от 50 хил. лева, но сумата беше редуцирана от Бургаския апелативен съд на 12 хил. лева. Решението на съда не е обжалвано, а шведският гражданин вече е превел на Диана Петкова сумата.", "date": "2019.07.25", "title": "  12 хил. лв. обезщетение на ритнатата от турист камериерка"}
{"url": "https://duma.bg/bivsh-sobstvenik-na-kremikovtsi-e-arestuvan-v-bosna-n196590", "text": "Бившият собственик на металургичния комбинат \"Кремиковци\" Прамод Митал е бил арестуван в Босна, съобщи \"Ройтерс\". Индийският бизнесмен е бил задържан на 23 юли по подозрение за участие в престъпна група. Заедно с него са арестувани още двама души. Разследващите твърдят, че тримата са вършили престъпления още през 2003 г. Става дума за участие в престъпна група и злоупотреба със служебно положение и присвояване. Митал, който е по-малкият брат на стоманения магнат Лакшми Митал, е начело на надзорния съвет на металургичния комплекс \"Глобал Испат Коксна Индустрия Лукавац\" - един от най-големите износители в Босна. През 2005 г. Прамод Митал купи 71% от \"Кремиковци\". Четири години по-късно комбинатът спря работа.", "date": "2019.07.25", "title": " Бивш собственик на \"Кремиковци\" е арестуван в Босна"}
{"url": "https://duma.bg/guaydo-pak-iska-da-svalya-maduro-n196582", "text": "Парламентът на Венецуела, който е под контрола на опозицията, одобри споразумение във вторник, което му позволява да търси международна военна помощ, съобщи ТАСС. \"Спешно искам да одобрите закона за връщането към Междуамериканския договор за взаимна помощ на второ черене. Одобрено е единодушно!\", Това заяви лидерът на опозицията Хуан Гуайдо. Политикът обясни, че това решение на парламента е насочено срещу венецуелската изпълнителна власт, ръководена от президента на страната Никола Мадуро. \"Ние казваме на света: не подкрепяме тази диктатура. Всеки, който участва в нейните действия, ще трябва да бъде отговорен\", добави Гуайдо. Междуамериканският договор за взаимопомощ е споразумение, подписано през 1947 г. в Рио де Жанейро от повечето американски страни. Този документ е известен още като \"Пактът от Рио\". Неговият основен принцип е, че нападението върху някоя от поддръжниците ще означава атака срещу всички страни, участващи в договора. По-късно Еквадор, Венецуела, Боливия и Никарагуа, от името на Боливарския алианс на американските народи (ALBA), се оттеглиха от това споразумение.", "date": "2019.07.25", "title": " Гуайдо пак иска да сваля Мадуро"}
{"url": "https://duma.bg/kozloduy-kupuva-oborudvane-ot-aets-belene-za-28-mln-lv-n196591", "text": "Министерският съвет разреши на НЕК да продаде на АЕЦ \"Козлодуй\" част от наличното старо оборудване на АЕЦ \"Белене\", доставено при предишните опити за реализацията на ядрения проект, които няма да бъдат използвани при евентуалното подновяване на строежа. Става въпрос за филтри, вентилатори и други детайли, които са от съществено значение за изпълнение на програмите за продължаване на срока на експлоатация на V и VI блок на АЕЦ \"Козлодуй\" и за увеличаване на мощността на реакторната установка до 104%. Стойността на предвиденото за продажба оборудване е близо 2,8 млн. лв. Продажбата ще бъде извършена чрез пряко договаряне между двете дружества. Използването на аналогично оборудване от площадката на АЕЦ \"Белене\" ще спести на АЕЦ \"Козлодуй\" време и разходи за допълнителни изследвания и проекти за адаптиране към съществуващите системи, обясняват от МС.", "date": "2019.07.25", "title": " \"Козлодуй\" купува оборудване от АЕЦ \"Белене\" за 2,8 млн. лв. "}
{"url": "https://duma.bg/bsp-iska-ostavki-zaradi-razprostranenieto-na-bolestta-n196592", "text": "БСП настоя за понасяне на на политическа отговорност заради разпространението на болестта африканска чума по свинете у нас. На брифинг в парламента вчера социалистите заявиха, че институциите не са реагирали адекватно на опасността, визирайки земеделския министър Десислава Танева и шефа на БАБХ Дамян Илиев и председателя на Централния епизоотичен съвет Томислав Дончев. \"Ситуацията е тежка. Три области вече официално обявиха извънредно положение. От БАБХ съобщават данни за три засегнати свинекомплекса\", заяви секретарят на ПГ на \"БСП за България\" Пенчо Милков. Той предупреди, че ситуацията се разраства с часове и това не е изненада. Повече от две години БСП алармира за случващото се чрез парламентарния контрол, въпроси, питания и обсъждания в земеделска комисия, припомни депутатът. Милков припомни, че заболяването години наред е върлувало в Румъния и всички са били свидетели как се приближава до границата с България. \"На фона на заплахата чумата да дойде и у нас Националният епизоотичен съвет не е заседавал почти година. Екарисажите са затворени. Как тогава ще бъде унищожен безопасно биологичният материал\", попита Милков. \"Съществуват много опасности, които ще се развият. На първо място това е загробването на животните. Това са тонове заразено месо\", обясни той. Според социалистите става дума за немарливост и за некомпетентност, а отговорните лица не са свършили работа и не са действали адекватно.", "date": "2019.07.25", "title": " БСП иска оставки заради разпространението на болестта"}
{"url": "https://duma.bg/amerikanskite-sledi-v-prevrata-v-ukrayna-n196580", "text": "Неопровержими доказателства за намесата на САЩ в украинската политика бяха разкрити във филма \"Борбата за Украйна\" на световноизвестния американски режисьор Оливър Стоун, който наскоро бе показан по телевизия \"Русия 1\". Те бяха осветени пред носителя на \"Оскар\" от западни експерти и от Виктор Медведчук, лидер на партията \"Опозиционно движение - За живота\", която на сегашните парламентарни избори е втора.   Проф. Иван Качановски от университета в канадската столица Отава е събирал цели 5 години материали за разстрела на мирни протестиращи по време на Майдана. \"Открих видеозапис, заснет от белгийска телевизия от хотел \"Украйна\". Видеото показва, че те са отивали към мястото на избиването им не сами, а са били водени от други двама демонстранти. И те (двамата) с викове са ги карали да отидат на това място. А нямаше никакви причини да се ходи там. Те специално са били  По всички основни телевизии на САЩ, Канада, Украйна, Германия, Полша и много други европейски страни, с изключение на Русия, това бе представено като доказателство за убийство, извършено главно от полицията\", разказа Иван Качановски. Когато западните политици озвучиха призива, че \"режимът на Янукович\" няма да бъде отстранен, докато не загинат стотици протестиращи, броят на убитите бързо нараста до 100. Впоследствие Върховната Рада прие закона за амнистия за всички, които са участвали в протеста, включително и за тези, които са убивали демонстранти. След като Виктор Янукович, \"Беркут\" и руските спецслужби бяха обвинени за разстрела, омразата на украинците нарасна, а това позволи на САЩ да се намесят още по-надълбоко в Украйна, изтъква се във филма.  \"Дума\" припомня, че още от 2014 г. лидерите на Майдана да обвинявани за провокацията на 20 февруари, когато наистина \"омразата на украинците нарасна\" и това доведе до скорострелното отстраняване на президента Виктор Янукович. Въпросната провокация доведе до избиването на 49 мирни протестиращи. Огънят срещу тях се водил от места, контролирани от опозицията. В организирането й участваха лица, които впоследствие станаха част от управляващата върхушка - например \"коменданта на Майдана\" Андрей Парубий стана председател на парламента. Убийците пък са били грузински снайперисти от силовите структури на силно проамериканския грузински президент Михаил Саакашвили. Те самите признаха това впоследствие пред медиите. В интервю за Оливър Стоун през декември 2014 г. Янукович заяви, че провокацията с чуждите снайперисти е \"станала не без следата на ЦРУ\".      \"Онези събития на Майдана, които започнаха в края на ноември и приключиха на 21-22 февруари, вече през 2014 година, до голяма степен бяха планирани като елемент на външно управление, което впоследствие бе въведено от Вашингтон в Украйна\", изтъкна Виктор Медведчук в разговора със Стоун.   \"Дума\" припомня, че социалдемократът Медведчук е бил ръководител на администрацията на президента Леонид Кучма през 2003-2005, бил е и два пъти последователно зам.-председател на Върховната рада в годините на 12-процентов годишен растеж на украинската икономика. Медведчук обясни също защо кървавите събития са били необходими на САЩ. След трагичните събития и приключването на Майдана Вашингтон одобри продажбата на боеприпаси за украинското правителство. И украинците, загърбили Русия, започнаха процесите на декомунизация и деиндустриализация, поеха по пътя към Запада. Но се оказа, че там никой не ги иска.  \"Още в състава на Съветския съюз Украйна беше най-големият производител на локомотиви и дизелови локомотиви. Но деиндустриализацията доведе дотам, че сега  Кому е изгодно това, господин Стоун? На онези, които днес лобират с методи, които влияят върху икономическата интеграция, върху реализацията на своята продукция\", пояснява Медведчук. \"Някога Украйна бе една от малкото държави, които можеха да произвеждат самолетоносачи, днес в Украйна няма корабостроене. Някога Украйна създаваше космически ракети, днес тя е без космическа промишленост, няма самолетостроене, няма собствено автомобилостроене\", казва се във филма.  Виктор Медведчук изтъква, че украински износ все още има, но е незначителен, защото колкото по-малко Украйна произвежда, толкова повече тя ще купува. А това е един от елементите на външната експанзия и външното управление, които Вашингтон въведе в Украйна през 2014 година.   Например въгледобивът, с който се славеше Украйна, след 2014 година започна да загива. От износител Украйна се превърна във вносител на черното злато. И започна да купува въглища от САЩ и ЮАР. Можеше да купува и от Русия, много по-евтино, но това не позволяваха новите власти, ръководени от САЩ.  \"Пенсилванските въглища. Те са в пъти по-скъпи от руските. По-скъпи са и от въглищата от ЮАР. А можете ли да си представите разлика в транспортирането? Украйна и Русия. Украйна и САЩ. Украйна и ЮАР. При това ние купуваме от Русия 63% от внасяните въглища. И вече 30% от въглищния внос купуваме от САЩ. Кому това е изгодно? Кой прави това? Правят го онези, на които е изгодна реализацията на тази продукция в Украйна\", поясни накрая Медведчук. Така филмът разкри плана на САЩ да извлекат ползи от упадъка на Украйна и да окажат натиск върху Русия, коментираха рускоезични медии. Филмът съдържа интервю и с Владимир Путин, но той засегна други аспекти. ", "date": "2019.07.25", "title": " Американските следи   в преврата в Украйна"}
{"url": "https://duma.bg/paradoksi-n196577", "text": "България е страна на управленските парадокси. Появи се поредният пример - доживяхме държавната НЕК да се противопоставя на политиката, водена от държавния енергиен регулатор (КЕВР). В писмо до министъра на енергетиката НЕК се оплака, че губи над 1 млрд. лв. заради ценовите решения, налагани от ведомството на Иван Иванов. Заради тях оборотният капитал на НЕК се е свил с над 1 млрд. лв., защото не е получила компенсации за купената на свободния пазар електроенергия, която обаче се продава след това на регулирани цени за бита.   За незавидното състояние на НЕК допринася и очевадната благосклонност на същата тази КЕВР към двете т.нар. американски централи - ТЕЦ \"Ей И Ес Гълъбово\" и ТЕЦ \"КонтурГлобал Марица-изток 3\". За тях регулаторът определя изкупни цени на тока далеч над пазарните. И като \"благодарност\" за това \"КонтурГлобал Марица-изток 3\" внесе арбитражен иск срещу НЕК за 10 млн. евро, който може да набъбне до 65 млн. лв. Причина е, че държавното дружество не е платило изградена от \"КонтурГлобал\" инсталация за пречистване на серния диоксид, отделян при производството.  При тази ситуация що-годе разумният ход на държавата е да ускори развалянето на договорите с \"американските централи\". За това вече заговори шефът на парламентарната енергийна комисия Валентин Николов. А и в Брюксел отлежава сигнал на работодателите у нас, че преференциалните цени за \"американците\" са вид държавна помощ, която не е разрешена от европейското законодателство. Според бизнеса тези договори изкривяват пазара, защото държавата надплаща 548 млн. лв. върху пазарната цена на тока. Освен това те изсмукват от домакинствата 486 млн. лв. Договорите на централите изтичат през 2024 и 2026 г. Преговорите за намиране на решение обаче още не са започнали и ще продължат най-малко две години. Ако бъде постигната договорка, тя трябва да бъде съгласувана с банките кредиторки. Така реално ще останат 2 години до изтичането на договорите, което обезсмисля всичко. Какво да се прави -  български парадокси.", "date": "2019.07.25", "title": "Парадокси"}
{"url": "https://duma.bg/mrasnata-chistota-n196578", "text": "Няма по-мръсно нещо от столичната чистота. Близо две десетилетия жителите на София не могат да се отърсят от усещането, че по тях полепва все повече и повече мръсотия при всяко търсене на нов стопанин на сметопочистването и извозването на боклука. Нечистотията не се отмива, колкото и милиони да се преливат от общинската хазна към джобовете на знайни и незнайни фирми и консорциуми, домогнали се до тази блага дейност. Посред лято и преди избори отново дойде на дневен ред разпределянето на богатата баница. Този път тя се пече авансово, тъй като договорите на настоящите чистачи на града изтичат едва следващата година. Изборите обаче са наесен и време няма. Сегашното ръководство трябва да раздаде парчетата и да нареди трапезата, да пусне на нея правилните играчи и да изгони собственото си дете - \"Чистота-Искър\". За изборна загуба ли се готви ГЕРБ, та бърза с пренареждането, или просто си осигурява предварително комфорт за следващата управленска щафета? И какво стана с обещанието на кмета Фандъкова, че до няколко години общинското дружество ще поеме изцяло чистенето на града?  Думите й се оказаха огромна лъжа за милиони. Защото днес ситуацията е коренно различна от замисляната. Общината не само не доминира в тази важна за обществото област, но и тотално се изтегля от нея. Неслучайно \"Чистота-Искър\" се води към фалит, всяка година финансовото й състояние се влошава, а името й се набърква в скандали. Добре дошло е за екипа на кметицата да има нестабилна фирма, прехвърляща дейността си към неслучайни външни фирми, зад които се крие името на Вълка. Какво тогава остава на кметството? Ами просто е - да търси други, по-обещаващи фирми, които да приемат десетките милиони левове срещу услугите си. Пък като му дойде времето, и те могат да върнат жеста.", "date": "2019.07.25", "title": " Мръсната чистота "}
{"url": "https://duma.bg/narodnoto-ni-sabranie-i-nepalnoletni-da-se-ekzekutirat-n196576", "text": "Изборите за 25-то Обикновено народно събрание се провеждат в различните части на страната на 4 дати - на 24 декември 1939 г., на 14, 21 и 28 януари 1940 г. Събранието се открива на 24 февруари. Избрани са общо 160 депутати, от които само 17 са на опозицията. БКП има десет депутати, които много бързо след това са касирани. Победителите в изборите са \"безпартийни\". Те приемат с акламации  всички фатални за родината ни решения на Цар Борис Трети, на кабинета Богдан Филов и на правителствата след него. Ето някои от тях: Закон за защита на нацията; влизане на България в Тристранния пакт; обявяване на война на Англия и САЩ; промени през 1941 и 1943 г. в Закона за защита на държавата (приет още през 1924 г. в разрез с Конституцията), според които се налага смъртно наказание и на непълнолетни. Да не говорим, че и паднали в ръцете им невръстни деца на дейци от съпротивата най-често се екзекутират на място - например на шосето край Ястребино... Или двегодишният Николчо Чампоев в Русе. И избирането на регентския съвет поради смъртта на царя е в нарушение на конституцията. Според новите членове на ЗЗД 16д и 16з от 12 септември 1941 г., за слушане на вражеско радио - не по-малко от 10 години строг тъмничен затвор. Ако пък говориш по такова радио - смъртно наказание. А сега се \"хванете здраво за масата\" - това е без прецедент не само в българския, но и навярно в световния парламентаризъм, защото през 1943 г. депутатите гласуват единодушно едно след друго на две четения допълнения и изменения в закона \"Смърт\", без да им се прочетат дори. Вместо това ги запознават с мотивите на вносителя - министъра на правосъдието, доктора по наказателно право Константин Партов, който е осъден на смърт от Народния съд. С присъда № 243 на Върховния съд от 26 август 1996 г. и той е реабилитиран. Допълненията към ЗЗД са откровено фашистки. И нека тези, които твърдят, че в България е нямало фашизъм и цар Борис Трети не ни е бил фюрер, да ни отговорят какви са депутатите  и министрите, които приемат и прилагат такива закони, ако не фашисти?  Тук не се спираме на жизненоважни предложения, които не са били приети пак почти единодушно - като това, да речем, България да промени политическия си курс, след като и Италия напуска Тристранния пакт. Дори когато тримата велики - Рузвелт, Чърчил и Сталин, предупреждават българските управници в началото на 1944 г., че времето им изтича и ако не променят политиката си и не се обърнат срещу Германия, разплатата ще е сурова. Депутатите не се замислят над това и след бомбардировките над София. А още в началото на войната правителството отказва да обяви столицата ни за открит град, в който да не се разполагат военни части. Напротив, в него се настаняват стотици немски щабове и поделения. Дори не искат да чуят депутатите и за изтегляне на  окупационния ни корпус от Сърбия, който, по всеобщото мнение, няма никаква работа там. Мандатът на Народното събрание изтича в началото на 1944 г., но той е антиконституционно удължен от самите депутати, тъй като не могло в такава обстановка да се провеждат избори. А после обвиняват  Отечествения фронт, че го разпуснал с декрет след 9 септември, когато това е трябвало да се случи още в началото на годината. Не следва дори елементарно смекчаване на жестоките мерки, напротив. Репресиите срещу Съпротивата стигат до крайности, при това само няколко месеца преди септември 1944 г. Преди точно 75 години. Възмездието не закъснява - Народният съд, създаден по решение и действащ под надзора на  съюзниците победители във войната, осъжда 67 депутати на смърт, а 23 на доживотен затвор. Дали  заслужават това наказание тези, които с неконституционни закони и решения обричат на смърт хиляди хора, включително и непълнолетни - нека всеки сам отсъди. Днес ви предлагаме със съкращения протоколи от заседание на Народното събрание, на което е приет почти единодушно Законът за жандармерията. Само няколко депутати \"англофили\" са против. Те настояват България да изтегли окупационния си корпус от Сърбия и да направи поне лек завой във външната и вътрешната си политика. И друг документ ви предлагаме, от който е видно с каква жестокост и творческа педантичност се претворяват в дела решенията на Народното събрание за борба със съпротивата и на какви потресаващи престъпления са били способни новоизлюпените български есесовци. С този документ се нарежда и 16-годишни деца да бъдат екзекутирани. И неродените в утробите на майките им проплакват... Изказваме благодарност на проф. Иван Панчев за съдействието му в издирването на материалите. НИКОЛА МУШАНОВ:   Как можете вие да отидете при българския избирател и да му кажете, че ние сме се събрали тук да наказваме със смърт хора, които  казват истината по управлението на страната? Коя съвест и кое понятие за чест могат да продиктуват на едно Народно събрание да каже: народе, ти трябва да мълчиш за всички онези пакости, които смяташ, че идат от управлението на твоята страна. Ти, българино, който се смяташ, че милееш за държавата си, че си длъжен като гражданин да посочиш на всичките престъпление и на всичките неуредици в страната, ти ще бъдеш наказан със смърт, защото разпространяваш верни слухове. Г-да народни представители! Питам ви като хора: имало ли е някога в законодателството по-жестоко постановление от това?...  Никога не съм виждал по-страшен закон. Народно събрание, архив, стенограми от пленарни заседания   Председателствуващият: \"Преминаваме към точка 5 от дневния ред - първо четене на Законопроекта за изменение и допълнение на Закона за защита на държавата. Които са съгласни да бъдат прочетени само мотивите към законопроекта, моля да си вдигнат ръката. Мнозинство. Събранието приема. Секретарят Стефан Каракашев: (чете) М о т и в и Към законопроекта за изменение и допълнение на Закона за защита на държавата …Констатирано е, че организации, посочени в чл.1 от Закона за защита на държавата, за постигане на своите цели използуват като дейци при извършване на престъпления по този закон лица, не навършили 21-годишна възраст, разчитайки на тяхната намалена наказуемост. Срещу тези опити е предвидeн §9 от законопроекта, който дава право на съда - в особено важни случаи, да не заменя наказанието по реда на чл.58 от нак. закон и чл.54 от военнонаказателния закон.  По тия съображения Ви моля г-да народни представители, ако одобрите, да приемете и гласувате предложения законопроект. гр. София, юли 1943 г. Министър на правосъдието д-р К. Партов \"Въоръжената съпротива срещу фашизма в България\", Орлин Василев, Изд. на работническата партия и Нариздат, 1946 г. 26.І.44 Тази сутрин заседанието на Народното събрание почна към 8.30 часа и завърши малко след 11.30. То мина, както и вчерашното, под знака на страха и бързината, но днес поне се намираха охотници да говорят по двата важни закона  - за продължаване срока на пълномощията на събранието и за жандармерията…. Дебати станаха главно по закона за продължаване пълномощията, гдето говориха Петко Стайнов, Никола Мушанов, Александър Цанков и Христо Статев, след което този закон бе приет на първо, а по спешност, и на второ четене. Станаха кратки дебати, в които явно личеше  атаката на групата Пешев, и по закона за жандармерията, след което и този закон бе приет на две четения окончателно… Снощи след заседанието на пленума, от 5 до към 8 часа се състоя едно заседание на болшинството. В това заседание Министър-председателят е направил изложение по външното положение във връзка с подадената от Петко Стайнов интерпелация, в която последният иска завой във външната ни политика вследствие настъпилите събития. Министър-председателят е разкритикувал идеите на тази интерпелация… Министър Дочев е направил изложение по вътрешното положение във връзка със закона за жандармерията и с въпроса за организацията на обществена сила, на която ще се крепи правителството…  Петко Стайнов по въпроса за продължаване на мандата се изказа, че законът е антиконституционен, понеже конституцията не предвижда такова продължаване… Сравни този закон със закона за избора на регентите… Никола Мушанов одобри закона за жандармерията, но изказа опасение от смешението на военните и граждански власти в нейната организация… Спря се на въпроса за нашия окупационен корпус в Сърбия и намери, че е по-добре да го изтеглим оттам… Александър Цанков напълно одобри и двата законопроекта и се спря повече на външната ни политика, на която даде една много красноречива защита срещу Петко Стайнова и Мушанова… разкритикува Стайнова и Мушанова в искането им да изпразним сръбските земи, намирайки, че нашата войска оттам пази границите на Велика България. ПРЕДСЕДАТЕЛСТВУВАЩ Д-Р ПЕТЪР КЬОСЕИВАНОВ: Ще пристъпим към гласуване. Които господа народни представители приемат на първо четене законопроекта за държавната жандармерия, моля да вдигнат ръка. Мнозинство... МИНИСТЪР ДОЧО ХРИСТОВ: Моля по спешност законопроектът да се гласува и на второ четене…  ПРЕДСЕДАТЕЛСТВУВАЩ Д-Р ПЕТЪР КЬОСЕИВАНОВ: Г-н министърът на вътрешните работи предлага законопроектът да се гласува по спешност и на второ четене. Които приемат това предложение, моля да вдигнат ръка. Мнозинство, приема се. Има думата г-н министърът на вътрешните работи и народното здраве. МИНИСТЪР ДОЧО ХРИСТОВ: Г-да народни представители!  Няма време за много обяснения. Аз съм длъжен да заявя, че всички опасения за недоразумения и търкания, които щели да се явят между отделните власти при приложението на този закон, са неоснователни. Които от вас са прочели по-внимателно законопроекта, са видели, че изключителното командване на тази джандармерия е в ръцете на министъра на вътрешните работи... Следователно като прочетете внимателно какво е предназначението  на държавната полиция... ще разберете тенденцията министърът на вътрешните работи да командва тази джандармерия. НИКОЛА МУШАНОВ: …Г-да народни представители!... Положението на Източния фронт става заплашително. Когато ние се разделихме преди два месеци, руските войски бяха далече от Днепър. Днес те са в Бесарабия, заплашват Прут и може би тия дни ще бъдат на румънска територия… Югоизточна Европа може би става една от доста невралгичните вече точки и който знае събитията как бързо се развиват, що ще има ние да чуем и да видим в много близки дни. Тия външни събития не са далече от нас, те ни засягат от близо… Представят ни се два законопроекта важни. Единият е за джандармерията, който цели да се вземат мерки, за да може да се възстанови редът, е да се предотврати страната от всички ония нередовности и престъпления, които напоследък зачестиха в нея... Мога да кажа за този законопроект само, че ме е страх от това смешение, което става на властите, граждански и военни… ПЕТКО СТАЙНОВ: ...Аз бих желал да не остане една формула само, но и да бъде действителна, нашата войска да ограничи своите задачи за осъществяването само на народните идеали и независимостта на държавата срещу всички посегателства. Ето защо всичко онова, което идва да наруши тези основни положения на нашата войска и да й дава други задачи, считам, г-да, че я поставя в едно неблагоприятно положение и може един ден да стигнем дотам, че да я отчуждим от българския народ. Така напр., аз намирам, че е погрешно, не е погрешно, вредно е, дето се поставят на войската полицейски задачи. Вие знаете, че напоследък в гонението на нелегалните елементи се употребява извънредно много войската... Но тук се явили някакви си шумари, там се явили нелегални елементи, или на друго място имало ятаци и срещу тях да пращате войска, това е да деморализирате българската войска… Г-да, един войник комуто сте възложили вие да пали къщите на ятаци, се деморализира. Това е недостойно! Ако ятаците трябва да бъдат наказани, да бъдат наказани  по начини, които са предвидени в законите, които се прилагат от полицията, от полицейските органи и ще си носи отговорността полицията. Но г-да, да натоварвате военните, офицерите и войниците с такива задачи, които създават брожение всред населението, да възлагате на войската политически работи и да потъпквате населението, както казах, създава едно брожение... Подкрепям г-н Мушанов, което е по-раншно мое мнение, че нашите войски които изпълняват полицейски роли в Сърбия, да се изтеглят от тая чужда нам земя, за която нямаме никакви национални аспирации. ТАСКО СТОИЛКОВ:  - Това ли е препоръката на лондонската квачка Влада Карастоянова?  ДАА,  фонд 173к оп. 6, а.е. 2616 д Пловдивско окол. управление № ІІІ-4518 гр. Пловдив, 4.Х.943 г. в  О К О Л И Я Т А От наредба №№ ІІІ-2156 и 2840 от т.г. се дадоха необходимите указания по приложение на 28 постановление на Министерския съвет, взето в заседанието му от 13.ІV с.г. с протокол № 55 относно налагането възбрана върху имуществата на лицата, извършили деяние предвидено и наказуемо в чл.13 от Закона за защита на държавата.  От докладите, които се представят в управлението, се установява, че в състава на четите има и непълнолетни лица, на чието име няма записани никакви имоти, върху които да би могло да се наложи възбрана. Като се има предвид, обаче, обстоятелството, че съгласно Закона за лицата законен представител на малолетните и непълнолетни лица е бащата, а съгласно разпоредбите на чл.58 от Закона за задълженията и договорите, бащата, а в негово отсъствие майката, т.е. родителите отговарят за вредите, причинени от техните непълнолетни деца, следва да се налага възбрана за имотите на такива непълнолетни деца. В последното изменение на Закона за защита на държавата към чл.24 се прибави нова алинея, разпоредбите на която допущат за престъпления по Закона за защита на държавата, съдът да може в особено важни случаи да не заменява наказанията по реда на чл.58 от наказателния закон и чл.54 от военно-наказателния наредба-закон. Следователно, когато едно непълнолетно лице между 16 и 21 год. извърши деяние, предвидено и наказуемо по чл.13 от Закона за защита на държавата, то може да отговаря и понася напълно санкциите на същия закон, като пълновъзрастните лица, т.е. спрямо такива непълнолетни лица се прилага и смъртно наказание, и всички други санкции, предвидени в чл. 13.  От всичко изложено се резумира, че такива непълнолетни лица, извършили деяния, предвидени и наказуеми по чл.13 от ЗЗД, ще отговарят, както и техните родители, за всички нанесени от тях или четата вреди и загуби.  Ето защо, като се има предвид гореизложеното, НАРЕЖДАМ:  Във всички случаи, когато се установява за едно лице, което е непълнолетно, че е извършило деяние, предвидено и наказуемо по чл.13 от ЗЗД, се налага възбрана върху всички имоти негова собственост, като се поставя по реда, предвиден и указан в предписания №№ ІІ-2450  и 2840 от т.г. ОКОЛИЙСКИ УПРАВИТЕЛ: (п) П. Бояджиев ОКОЛИЙСКИ ПОЛИЦЕЙСКИ НАЧАЛНИК: (подпис не се чете) ДАА - Пловдив, фонд 57к, оп. 1, а.е. 37", "date": "2019.07.25", "title": " Народното ни събрание: И непълнолетни да се екзекутират"}
{"url": "https://duma.bg/lyatna-filmomaniya-v-bansko-n196567", "text": "\"Лятна филмомания - Банско 2019\" бе открита в планинския курорт. Най-добрите ленти от планинарското и екстремното кино ще бъдат представени на централния площад под открито небе. Прожекциите започват от 21 ч., ще бъдат показани 12 истински истории за силата на характера, смелостта и приятелството, поставени на изпитание от природата. Всички филми са носители на награди, а главни герои са световни звезди на алпинизма, екстремните зимни спортове, катеренето, планинското бягане и колоездене, сърфинга в океански води. Организатори са сдружение \"Международен фестивал на планинарското кино\" и община Банско. Единадесетото издание, което продължава до 27 юли, е в памет на създателя на \"Банско филм фест\" Петър Атанасов, от чиято кончина се навършва 1 година, съобщи БНР.", "date": "2019.07.25", "title": "Лятна филмомания в Банско"}
{"url": "https://duma.bg/kino-v-kiten-sled-zalez-slantse-n196568", "text": "Филмовата фиеста този месец продължава в Китен до 27 юли от 21.30 ч., след залез слънце, на лятната естрада до почивния комплекс на БНТ. Днес, 25 юли, ще натискаме заедно газта в шармантната кола на двете екстравагантни дами, потеглили на пътешествие в \"Лудетини\". На 26-и ще ни очарова любовната история на \"Дъвка за балончета\" със спомени от детството, сърдечни тръпки и отрезвяване на настоящето. На 27 юли ще почувстваме силата на любовта, пронизваща две разделени сърца в \"Потапяне\" - героите на Алисия Викандер и Джеймс Макавой са посветени на своите каузи, но и един на друг, през километри непреодолими препятствия. Цените на билетите са 8/6 лева.", "date": "2019.07.25", "title": "Кино в Китен след залез слънце"}
{"url": "https://duma.bg/kratki-novini-n196579", "text": "Отношенията между Москва и Брюксел ще се подобрят тогава, когато Евросъюзът \"натрупа критична маса от политическа воля\", заяви постоянният представител на Русия в ЕС Владимир Чижов в интервю. \"Става дума за отношението на една или друга страна членка на ЕС към взаимодействието с Русия\", каза Чижов. Чижов добави още, че и двете страни са наясно с необходимостта от изграждане на нова парадигма на отношенията, която според него трябва да се основава на прагматично партньорство.  От Фейсбук съобщиха, че са се съгласили да платят глобата от 5 милиарда щатски долара във връзка със скандала около компанията Cambridge Analytica, информират медии, позовавайки се на Федералната търговска комисия на САЩ. Това е най-голямата глоба, която е налагана в света за неправомерно използване на лични данни. В допълнение социалната мрежа е задължена да подобри практиките за защита на личните данни. Подалият оставка премиер на Косово Рамуш Харадинай завърши ангажимента си пред Съда за военни престъпления в Косово, по време на който - както каза той впоследствие, се вслушал в правните съвети и се защитавал с мълчание. Харадинай каза, че няма други задължения към съда и обяви, че ще се върне в Косово и че е готов за новите парламентарни избори. \"Развитието на събитията не е просто, бях принуден да се оттегля, да отидем на избори. За щастие ситуацията в Косово е стабилна\", каза той.  Американците не вярват на медиите, но още повече не се доверяват на правителството и на политическите лидери, показва социологическо проучване на Pew Research Center. 69% от анкетираните вярват, че федералното правителство тенденциозно не разкрива важна информация на обществеността, докато 61 на сто от респондентите са убедени, че медиите умишлено пренебрегват важни истории. Проучването подчертава растящото недоверие сред американците към институциите, което още повече усложнява разрешаването на социални и политически проблеми. ", "date": "2019.07.25", "title": "Кратки новини"}
{"url": "https://duma.bg/ad-uchenicheska-rabotilnitsa-za-kinostsenaristi-vakantsiya-vav-varna-otvarya-vrati-n196570", "text": "Фестивалният и конгресен център във Варна организира ученическа работилница за киносценаристи \"Ваканция във Варна\" за развитие на идея за сценарий на младежки игрален филм. Ръководител е д-р Петър Айолов, преподавател по сценарно майсторство в СУ \"Св. Климент Охридски\".  Целта е да се запознаят варненските ученици и гостите на морската столица с изкуството на сценарното майсторство и методите за реализация на техните идеи по време на провеждането на кинофестивала \"Любовта е лудост 2019\". На финала всеки участник ще опише своята идея в драматургична структура в текст в свободна форма до десет страници, като най-добрата ще бъде наградена от младежкото жури под ръководството на д-р Айолов. Наградата е ваучер на стойност 100 лв. от книжарница \"Сиела\". Работилницата е безплатна и е отворена за участие от 24 август от 11 ч. до 29 август, като включва три лекции и конкурс. Участници могат да бъдат единствено български граждани на възраст до 18 г., при това само редовните посетители на работилницата. Един участник може да представи само една идея за сценарий.                                                                                                  Състезаващите се пишат на тема \"Ваканция във Варна\". Предадените текстове не трябва да надвишават 10 работни страници, включително и пунктуационните знаци и интервалите. Срокът е до 29 август. Идеите трябва да са напълно авторски, да не съдържат взаимствания от вече съществуващи творби, защитени с авторски права, или каквато и да била друга юридическа защита, или да нарушават авторското право на трета страна. Основният критерий за оценка е оригиналността, обвързването с темата и най-вече изграждането на драматургичната структура и извеждането на основната идея. Участниците запазват авторските права върху своите оригинални идеи. Официалното откриване на \"Любовта е лудост\" е на 23 август, а официалното му закриване - на 30 август.", "date": "2019.07.25", "title": "АД    Ученическа работилница за киносценаристи  \"Ваканция във Варна\" отваря врати "}
{"url": "https://duma.bg/da-se-izgubish-narochno-i-da-otkriesh-balgariya-n196571", "text": "\"Да се изгубиш нарочно\" от Крис Захариев (изд. \"Колибри\") е толкова книга, колкото е и фотоалбум, пътепис, дневник със спомени и скок назад във времето, в което започва пътешествието, променило живота на автора и неговите приятели и съмишленици. Без план, хотели и GPS те прекарват цяло лято в най-затънтените кътчета на родината. Това е книга приключение за тези, които искат да се върнат на село, и за тези, които нямат село. За тези, които цял живот са спали на палатка, и за тези, на които предстои да им се случи. За тези, чието сърце трепва при мисълта за непознато място, но и за тези, които предпочитат топъл чай вкъщи. За изгубилите се и за тези, на които това не им пречи. По стръмните пътеки, в къщите на непознати баби, край изсъхналите реки и около тучните поляни в близост до недостроените хотели и преди всичко в раздрънканата ни кола винаги има още едно място, казва авторът. Да, колата ни едва крета, жега е и климатикът не е бил измислен, когато са я сглобявали, но в крайна сметка какво интересно има в това да стигнеш безпрепятствено от точка А до точка Б? Потегляме ли? Питате накъде? Що за въпрос? Ще разберем по пътя... Всичко започва с една тъмносиня книга с красиво илюстрирана корица - личен дневник на френския биолог Ален Бомбар, купена за левче на битака. Неговата история мотивира Крис, кара го да запретне ръкави и да действа по проекта \"Да се изгубиш нарочно\". На 26 юли ще се изгубим нарочно в най-дивите и дивни кътчета на България заедно с Крис Захариев и неговите герои от плът и кръв. Защото, както казва Камий Писаро, \"благословени са тези, които виждат красота в скромните места, там, където другите не виждат нищо\". А на 29 юли от 19 ч. в кино \"Кабана\" ще се състои официалната премиера на книгата. Тя ще бъде съпроводена с прожекция на филма. Входът е свободен. Крис Захариев е роден през 1998 г., студент е по кинорежисура в НАТФИЗ и един от популярните блогъри в България с близо 75 000 абонати и 5 милиона гледания на клиповете. През 2018 г. печели престижната награда \"Будител на годината\" на БНР и БНТ за документалния уеб сериал \"Да се изгубиш нарочно\", а през 2019 г. е отличен с приза \"Най-изявена млада личност на България\" от TOYP International. \"Да се изгубиш нарочно\" е дебютната книга на Крис, в която той описва пътешествията си из България.", "date": "2019.07.25", "title": " Да се изгубиш нарочно и да откриеш България"}
{"url": "https://duma.bg/poeticheska-pamet-za-stanka-pencheva-n196569", "text": "Събитие, посветено на 90-ата годишнина от рождението на видната поетеса Станка Пенчева, ще се състои на 30 юли от 18 ч. в Мраморното фоайе на Столичната библиотека. Организирано е съвместно с Българския П.Е.Н.-център и е част от инициативата \"Поетическа памет\", създадена да припомня бележити български творци на словото, които вече не са между нас. За Станка Пенчева ще говорят Екатерина Томова и Георги Константинов, спомени за нея са изпратили Рада Александрова и Валентина Радинска, а Александра Ивойлова ще бъде водеща. Ще присъства Радина Цачева, дъщеря на Станка Пенчева.", "date": "2019.07.25", "title": "Поетическа памет за Станка Пенчева"}
{"url": "https://duma.bg/datata-n196572", "text": "916 - УМИРА КЛИМЕНТ ОХРИДСКИ, ЦЪРКОВЕН ДЕЕЦ И КНИЖОВНИК (Р. ОК. 840 Г.). Най-видният ученик на славянските първоучители Кирил и Методий. Първият епископ, проповядвал на старобългарски език. Православната църква го тачи като един от светите Седмочисленици. Датата на смъртта му е намерена в сбирката \"Списък на епископите от Велеград\" от Ватиканската библиотека. На 27 юли според историците е неговото погребение. От 4 януари 1905 г. Софийският университет носи името му. 1905 - В РУСЕ (РУСЧУК) СЕ РАЖДА ЕЛИАС КАНЕТИ, АВСТРИЙСКИ ПИСАТЕЛ ОТ ЕВРЕЙСКИ ПРОИЗХОД (УМИРА 1994 Г.). Получава Нобелова награда за литература през 1981 г. В чест на писателя родният му гр. Русе учредява през 2005 г. националната литературна награда \"Елиас Канети\". Творчеството му е отличено с много награди. Сред най-известните негови творби са \"Спасеният език\", \"Маси и власт\", пиесите \"Сватба\" и \"Комедия на суетата\", романът \"Заслепението\" и др. 1916 - ЗА ПЪРВИ ПЪТ Е ИЗПОЛЗВАН ПРОТИВОГАЗ. Това става в САЩ при спасяване на 32-ма души, затрупани при експлозия в мина, близо до езерото Ери, в щата Пенсилвания. Противогазът е патентован от американския изобретател Гарет Морган (1877-1963) на 13 октомври 1914 г. Идеята за създаването на приспособление за дишане, което да предпазва от отровен въздух и смъртоносни за човешкия организъм химически вещества, се ражда след серия инциденти със задушавания на пожарникари. 1934 - РАЖДА СЕ ГЕОРГИ КОРДОВ, ЕСТРАДЕН ПЕВЕЦ, КОМПОЗИТОР И ДИРИГЕНТ (УМИРА 2006 Г.). Един от пионерите на българската поп музика. Характерни за стила му са лиричните балади. Участвал е в първата българска мъжка вокална група и във вокалния квинтет \"Приятели на песента\". Бил е солист на квинтет \"Мелоди\" и квинтет \"Студио 5\"; преподавател по пеене в Естрадния отдел на БДК и в Нов български университет. Участвал в много международни фестивали и конкурси, носител на държавни отличия и международни награди. 1978 - РОДЕНО Е ПЪРВОТО В СВЕТА БЕБЕ, ЗАЧЕНАТО ИН ВИТРО. Методът за оплождане в епруветка е разработен от британския учен Робърт Едуардс. Първото бебе - Луиз Браун, се ражда в Англия. За великото си постижение, дало шанс на милиони бездетни двойки по света да имат собствени деца, Едуардс получава Нобелова награда за медицина за 2010 г. 1984 - ЗА ПЪРВИ ПЪТ ЖЕНА КОСМОНАВТ ИЗЛИЗА В ОТКРИТИЯ КОСМОС. Светлана Савицкая, втората жена космонавт след Валентина Терешкова, прекарва 3 часа и 34 минути извън космическия кораб. Това става по време на втория й полет като бординженер на \"Союз Т-12\". След завръщането си започва подготовка за полет на станцията \"Салют-7\" като командир на първия изцяло женски екипаж, но мисията не се осъществява.", "date": "2019.07.25", "title": "Датата"}
{"url": "https://duma.bg/dokade-shte-stignem-n196573", "text": "Наближава Бузлуджа. Традиционният събор на нашата партия, на който сме заедно - на Историческа поляна и в надеждата си за по-добра България. Ключовата дума за този наш ден е съ-бор. Там винаги си спомняме за началото. Откъде тръгваме, в какво вярваме, кои сме. Съборът на Бузлуджа винаги е укрепвал традициите в БСП - демократичността, търсенето на широка подкрепа, чуването на мненията в партията. След него левицата винаги е по-силна. Особено в година на два избора. С предстоящ труден и толкова важен местен вот наесен. Такъв вот се печели с политическа визия, със сериозни кандидати, със силна кампания и добра организация. Но преди всичко - с вътрешно единство. За да събираш гласове и подкрепа отвън, нужна е най-вече единност отвътре.        Затова искам открито да споделя с вас - членовете и симпатизантите на БСП, моето притеснение. От известно време наблюдавам  Говоря за загърбването на диалога и силовото, а често и съмнително - от гледна точка на легитимността, налагане на решения. Иска ми се да вярвам, че са отделни инциденти. Безпокоя се, че е политическа линия.  Нашата партия е минала през безброй изпитания през последните 30 години. Спорили сме по много теми, ожесточено. Но винаги с взаимно уважение и убеденост, че точно чрез този нелек демократичен процес се постигат консолидация и взаимодействие. А именно те раждат политическа енергия. Другото води до разделение и слабост. През последните години сме в перманентна война с \"врага с партиен билет\". Първо \"вредителите\" бяха 9, после се заговори за \"бандата на 50-те\", след последния конгрес вероятно са набелязани няколкостотин делегати, които не гласуват \"правилно\". Редиците на \"лошите\" със сигурност са попълнени и от стотиците членове и структури, които ме номинираха в листата за евроизборите. Но трябва да си зададем въпроса - докъде ще стигнем по този път и печели ли БСП от това? Според мен - категорично не! Поради простата причина, че хората няма да доверят съдбата си на изпокарана команда. Обществото очаква  И ако имаме капитал, той е, че никой не се съмнява, че именно БСП е най-демократичната партия в България и има механизмите за самокорекция чрез колективните си органи. Напът сме обаче това да бъде подложено на съмнение. Последното \"решение\" на Изпълнителното бюро за \"сваляне на доверието\" от Борислав Гуцанов като председател на градската организация във Варна е поредното действие, което разединява. Използвам кавички, защото подобно наказание е абсурдно. То е противоуставно и нелегитимно. Доколкото разбирам, и кворум за вземането му не е имало. Не мога да си представя, че в БСП, в партията с най-дълъг политически и организационен опит в България, ще се действа по подобен начин. Като шпицкоманда. В нарушение на устав и вътрешни правила.  Нищо, което правим в собствената си партия, не остава затворено в нея. Начинът, по който се държим помежду си, стилът на управление на партията - всичко това са послания към хората. И те печелят доверие или отблъскват. Питам се, как печелим доверие с подобни знаци? И дали звучим убедително, като казваме, че сме демократичната алтернатива на авторитарното управление на ГЕРБ? Питам се и как ще се отрази на местния вот във Варна скандалният опит да се смени градският председател на партията едва три месеца преди изборите. Не знам какви са и за кого са ползите от подобни действия. Но  Добре, че Градският съвет на БСП във Варна показа здрав разум, не последва силово налаганите решения, не се поддаде на извиването на ръце и се обяви за демократичното начало и спазването на Устава на конференцията през септември.  Обезпокоително е, че този подход не е прецедент, а се превръща в система. Подобни сценарии бяха разигравани от Пловдив и Казанлък до Монтана и Хасково. Всички дирижирани от София. Навсякъде в споменатите случаи под предлог за \"промяна\" става дума за опити за силова смяна на председатели на структури, които отведнъж станаха неудобни. Какви са мотивите за смяната им, какво се промени в последните месеци, за да бъдат отстранени? Смайващо е как толкова време след избора на новото ръководство те се ползваха с неговото доверие, а сега отведнъж го загубиха. Отстраняването на Валери Жаблянов от Изпълнителното бюро и на Антон Кутев от ръководството на групата дава красноречив знак. Че всеки, който има самостоятелен авторитет и има куража, не дай, Боже, да изразява различно мнение, ще бъде отстранен. Колко демократична изглежда БСП за хората, щом като има такава яростна непримиримост към всеки, посмял да изрази критика или просто несъгласие. Събитията от последните седмици говорят, че никакви поуки не са направени от изкуственото разделение и напрежения, създадени покрай реденето на евролистата и задълбочени в хода на кампанията. Те задълбочават три дефекта, на които сме свидетели: идейната обърканост и всеядност; налагане на разделения в партията; загърбването на диалога в полза на силоващината. Няма съмнение, че промяната е популярна и носи заряд. Има обаче тънка, почти незабележима, но принципна граница между \"промяна\" и \"подмяна\". И тук въпросът не опира до смяна на лицата, а става дума за идейната посока и политическото съдържание на БСП. Започваме по риторика и поведение все повече да приличаме на т. нар. Патриоти. Тази линия дори получи \"идейна обосновка\" чрез налаганата теза за \"консервативната левица\". Това обаче би означавало  от социална и интернационалистка в традиционалистка и патриотарска партия. Цялата поредица от шумни вътрешнопартийни акции се случва в момент, когато сме изправени пред сериозни изпитания. Промените в Закона за политическите партии, наложени от ГЕРБ, опасни за демокрацията и политическата система, целят да поставят БСП на колене и да предрешат резултатите от изборите. Така е. Но използвайки това за параван, се прави жестоко съкращение в щата на Националния съвет, без да са ясни критериите кой и защо остава или си тръгва. А това са хората, които с всекидневната си работа гарантират вътрешния живот на БСП. Цари пълна неяснота за субсидията за местните ни организации за кампанията и с какви пари ще се издържат и съществуват \"Дума\" и телевизия БСТВ, в която са инвестирани милиони. Три месеца ни делят от избори, които на много места можем да спечелим. Тези вътрешни войни ни отслабват и разколебават. Това време нашите структури трябва да използват, за да издигнат силни кандидати, да изградят доверие, за да осъществят така желаните пробиви в голям брой общини.  Задачите, пред които сме изправени, изискват от БСП вместо да се изтощава в постоянни конфликти, да търси и създава енергия в обединението чрез диалог. В противен случай се натрапва въпросът дали всички описани действия целят постигане на победа за БСП на изборите, или окончателното овладяване и подчиняване на партията за предстоящия догодина конгрес. Такъв подход може да задоволи нечии лични планове, но едва ли ще превърне БСП в реална и желана алтернатива на днешното безрадостно за българите статукво. И ще бъде поредният щедър подарък за ГЕРБ, с още едни загубени избори.   В седмицата преди Бузлуджа е време сериозно да си помислим. И да използваме сплотяващата и вдъхновяваща енергия на нашия събор, за да се подготвим за тежка битка. За да дадем кураж на структурите и кандидатите си, че БСП е тяхната партия, която ги подкрепя и отстоява принципите и ценностите си и е носителят на социалната алтернатива. Само така можем да привлечем хиляди други българи - извън нашите редици, за които авторитаризмът и арогантността са изчерпан модел.", "date": "2019.07.25", "title": " Докъде ще стигнем? "}
{"url": "https://duma.bg/toy-sazdade-predi-40-godini-tehnopark-v-balgariya-n196574", "text": "Тази година видният български учен акад. Ангел Ангелов щеше да навърши 90 години. Той е роден в с. Торлак (днес гр. Хлебарово, Разградско). Земляците му - капанци, казват за него, че като бебе бил орисан от три орисници: да живее дълги години, да бъде пръв във всяко свое начинание и да работи с младежка дързост до преклонна възраст. Когато го приели за студент по специалността  \"Електротехника\" в Държавната политехника, за едно място се борели 14 кандидати. Ангел Ангелов бил пръв и между първите студенти по успех. Приятелят му от онези години проф. Трайко Петков твърди: \"Той бе най-по-добър от всички нас, него асистентите сочеха да им асистира по време на упражненията в лабораториите...\" С отлична диплома на електроинженер през 1952 г. Ангел Ангелов бил поканен от своя учител Саздо Иванов за асистент в катедрата му. Професорът го включил и в колектива, който разработи първия телевизионен предавател на България. Четири години по-късно Ангелов продължил пътя си на учен в Москва като редовен аспирант по телевизионна техника. А от 1960 до 1965 г. ръководи секцията \"Промишлена електроника\" в Института по електропромишленост \"Никола Белопитов\". Там се хабилитира като ст.н.с., за да стигне до най-високите звания в БАН - за член-кореспондент бе избран в 1981 г., а за академик - през 1989 г. За половин век в науката акад. Ангелов \"има зад гърба си\" като автор и съавтор над 200 научно-приложни трудове и 50 изобретения (патентовани в 20 държави от 5 континента!) в областта на електронноизчислителната техника, техническата кибернетика, роботиката и ускореното внедряване в производството на авангардни научно-технически постижения. В изброените области той е един от пионерите, изтъкнат организатор на науката в България. Ангел Ангелов бе Главен конструктор на изчислителната техника в НРБ и директор на Централния институт по изчислителна техника, генерален директор на Центъра за ускорено внедряване \"Прогрес\", директор на Института по техническа кибернетика и роботика в БАН. Под негово ръководство България произведе своя електронен калкулатор \"Елка\" преди японци и американци. Бяхме втори след английската фирма \"Анита\", която обаче не успя на пазара. Под негово ръководство произведохме първия български компютър \"Правец 16Е/ЕS, първите лентови и дискови запаметяващи устройства (ЕС 5052 и ЕС 5053), първия промишлен робот за автоматизиране на електродъговото заваряване, първия персонален компютър ИМКО, изчислителната система ЕС 1020...  Години наред Ангел Ангелов бе държавен и стопански ръководител - зам. генерален директор на ДСО \"Изот\", зам.-председател на ДКНТП. Беше и дипломат - посланик в Япония от 1982 до 1986 г. със задача да пренесе \"японското чудо\" в България. В Токио посланикът открива \"лаборатория\" за изучаване на японските високи технологии, през която минават много български учени. Император Хирохито му връчва най-високото отличие за чужденец - \"Орден на изгряващото слънце\" I степен. В историята на българската наука и техника, в историята на българския хайтек, трябва да бъдат заделени няколко страници за приносите на акад. Ангел Ангелов. Защото, ако днес изграждаме безсмислени технопаркове на празно място, той създаде Института по техническа кибернетика и роботика с експериментален завод към него. Не беше ли това по същество първият истински технопарк в България? Негов автор и реализатор преди повече от 40 години бе акад. Ангелов. Ако някой ми възрази, ще му припомня само едно от международните отличия за реалния принос на академика в световната наука: Американското компютърно общество е вписало името му в най-авторитетната класация - то е между имената на 143 компютърни светила на човечеството, редом с Джон Атанасов, бащата на електронната цифрова машина...                                                                                                  ", "date": "2019.07.25", "title": " Той създаде преди 40 години технопарк в България  "}
{"url": "https://duma.bg/prizovavat-za-shturm-na-ezeroto-loh-nes-n196564", "text": "Призивите \"Щурмувайте зона 51\" и \"Атакувайте Бермудския триъгълник\" набраха неимоверна сила в интернет и предизвикаха създаването на нова страница във фейсбук под наслов \"Щурмувайте Лох Нес\". Идеята този път възниква отвъд Атлантика, съобщи \"Спутник нюз\". Инициативата с мотото \"Неси не може да се скрие от всички нас\" вече има потвърдено присъствие от над 20 хиляди души. Според създателите на групата в социалната мрежа е дошло времето за откриването на вечно изплъзващото се създание. Езерото Лох Нес, разположено в платата на Северна Шотландия, е обект на конспиративни теории през последните 80 години, най-вече със слуховете за мистериозното чудовище. Събитието е насрочено за 21 септември - ден след като близо 2 милиона души са обещали да щурмуват американската военна база в пустинята Невада, САЩ, известна с кодовото име \"Зона 51\". От Пентагона обаче предупредиха: \"Това е действащо военно съоръжение и всеки, който се опита да нахлуе на територията му, ще бъде спрян с всички възможни средства.\"", "date": "2019.07.25", "title": "Призовават за щурм на езерото Лох Нес"}
{"url": "https://duma.bg/v-muzeya-na-magareto-vhodat-e-1-kg-morkovi-n196565", "text": "В новооткрития в Черна гора първи в региона Музей на магарето входът се заплаща с килограм моркови или ябълки на човек, които после се дават на животните във фермата. Тя е разположена в село Мартиничи в района на Даниловград, съобщи Анадолската агенция. Още през 2015 г. се превърна в истинска атракция за посетителите, а нейните собственици, семейството на Дарко Савелич, решиха да допълнят офертата с Музей на магарето. В него са изложени всички земеделски оръдия на труда, свързани с тези животни, като каруци, самари и плугове. Досега фермата е била посетена от над 56 хил. души и е много популярна не само в страната, но и в чужбина. Препоръчват я и световни пътеводители като \"Лонли планет\". Смята се за една от атракциите, които задължително трябва да се видят в района на Подгорица. В недалечното минало, когато селата в Черна гора бяха пълни и хората обработваха земята, почти нямаше домакинство без магаре като главен съюзник в полската работа.", "date": "2019.07.25", "title": " В Музея на магарето входът е 1 кг моркови"}
{"url": "https://duma.bg/dvama-novi-v-levski-n196561", "text": "Левски взе холандец и ганаец. За по 3 г. със \"сините\" подписаха нападателят Найджъл Роберта и халфът Насиру Мохамед. Първият пристигна на \"Герена\" от втородивизионния Камбуур. Роберта е юноша на Фейенорд, като е изиграл 1 мач за мъжете, но от 2017 г. играе именно за Камбуур. За този клуб има 62 мача, а миналия сезон е записал 34 участия, в които е вкарал 8 гола и 5 асистенции. В Левски 21-годишното \"лале\" ще се конкурира със Станислав Костов и с Дени Алар. Мохамед пристигна в София от шведския Хакен, като местни медии съобщават, че \"сините\" са платили малко над 250 000 евро за правата му. Халфът е носител на Купата на Швеция 2016 г. С екипа на шведите е изиграл 220 мача, в които е отбелязал 46 гола и 37 асистенции. От началото на сезона Мохамед има 12 мача и 1 попадение. Новото попълнение на Левски притежава шведски паспорт и няма да заема място на футболист извън Европейския съюз. Мохамед е халф. Той даже беше картотекиран за мача с АЕК в Ларнака от Лига Европа довечера. Високите температури обаче ще пречат на българския клуб в битката с кипърците. Мачът е от 18.30 часа, когато по принцип е най-топло. Справка в сайтовете с прогнози показва, че в началото на срещата термометрите ще показват 32 градуса, които ще се усещат като 37. \"АЕК Арена\" не разполага и с козирки, като слънцето ще грее до последно. Треньорът Петър Хубчев включи в групата Николай Михайлов, който последните седмици беше контузен. Вратарят познава добре предстоящия съперник от престоя си в местния Омония. Капитанът Живко Миланов пък игра 3 г. в АПОЕЛ Никозия. \"АЕК практикуват техничен футбол, ако отговорим на агресията им, ще можем да извлечем добър резултат. Тяхното първенство още не е започнало, наистина е доста топло и влажно е там, дръпнали са мача в 18.30, но каквото е за тях, това е и за нас. Далеч са от нашите фенове като атмосфера. Малък и кокетен стадион имат, но нямат атмосфера. За разлика от нашите фенове, техните са като детска играчка. Подкрепям Милан Миятович, пази стабилно, важното е Левски да върви. Треньорът решава, но битката ни тепърва започва\", обяви Михайлов.", "date": "2019.07.25", "title": "Двама нови в Левски"}
{"url": "https://duma.bg/dzheni-sushi-zavezhda-delo-sreshtu-kobrata-n196559", "text": "Скандалната репортерка Джени Суши се кани да заведе граждански иск срещу Кубрат Пулев за сексуално насилие. Това намекна адвокатката на американката Глория Олред. \"Запазваме си това право за в бъдеще. Не сме приключили с Пулев. Ще следим всяка негова стъпка\", обяви тя пред сайта bulgariCA.com. Олред не остана доволна от решението на Атлетическата комисия в Калифорния, която единодушно и преждевременно върна лиценза на българина. Той беше отнет пролетта, защото целуна по устата Джени Суши по време на интервю, но впоследствие мина курс за сексуално насилие. Олред опита да докара наказание на промоутъра Боб Аръм, който защити нашия в скандала, като го обяви за жертва. Според Олред Аръм въобще не разбирал какво е сексуално насилие, след като за него е нормално мъж над 100 кг да хване за лицето жена, която е доста по-дребна от него, и да я целуне. \"Нищо не се знае в свръхтежка категория. Може да е мач с Анди Руис, може да е срещу Тайсън Фюри\", каза пред ESPN мениджърът на Пулев Ивайло Гоцев. Голямата цел на българина е да стигне до бой за титлата, който да бъде в София. Кобрата ще продължи подготовката си в Лас Вегас, където вече се премести.", "date": "2019.07.25", "title": "Джени Суши завежда дело срещу Кобрата"}
{"url": "https://duma.bg/amator-shokira-grisho-v-atlanta-n196560", "text": "Григор Димитров инкасира четвърта поредна загуба. Този път най-добрият ни тенисист падна от световния №405 Кевин Кинг (САЩ) с 5:7, 4:6 на старта на АТП 250 турнира в Атланта. Поражението е доста срамно за българина, защото беше \"сгънат\" от тенисист, който буквално е аматьор. Досега Кинг даже нямаше успех в световния тур, но уверено затвори мача за 1,46 часа. Американецът проби Димитров седем пъти, като във втория сет Гришо взе само едно от подаванията си. Той остава без успех от 29 май, когато пречупи Марин Чилич (Хърв), за да се класира за III кръг на \"Ролан Гарос\". През сезона първата ни ракета вече е с отрицателен баланс в надпреварите от АТП, като има 11 победи и 12 поражения. По-големият проблем обаче, изглежда, е контузията в дясното рамо на хасковлията, след като в паузата между първия и втория сет получи помощ от физиотерапевт на корта, а и постоянно се хващаше за него в течение на мача. Следващата седмица Димитров е заявен да участва на АТП 250 турнира в Лос Кабос, Мексико.", "date": "2019.07.25", "title": "Аматьор шокира Гришо в Атланта"}
{"url": "https://duma.bg/gledayte-n196558", "text": "по БТВ Екшън 20.30 ЦСКА-Сф - Осиек по Диема спорт 18.30 АЕК Ларнака - Левски 22.00 Валур - Лудогорец по Диема спорт 2 20.30 Локо Пд - Спартак Търнава по Макс спорт 3 3.30 Коринтианс - Уондърърс по Макс спорт 4 3.30 Гремио - Либертад по Евроспорт 1 12.00 Обиколка на Франция (XVIII етап) по Макс спорт 1 12.30 Турнир в Хамбург (мъже)", "date": "2019.07.25", "title": "Гледайте"}
{"url": "https://duma.bg/lyutoto-vloshava-pametta-n196562", "text": "Хората, които ядат над 50 грама люти чушки дневно, се оплакват два пъти по-често от лоша памет, съобщи \"Дейли мейл\", позовавайки се на катарски и австралийски учени. Експертите все още не могат да обяснят връзката, защото предишни изследвания показаха, че активната съставка в чилито - капсаицин, помага за съсредоточаване. Проучвания за ефекта му върху животни обаче насочиха, че той е \"нервотоксичен\". Високите дози капсаицин деактивират нерви, които предизвикват болка. Затова е възможно активната съставка да се отразява на жизнеспособността на нервите. В изследването се включиха 4582 души на възраст над 55 години, обхванати от китайска здравна програма от 1991 до 2006 г. 3302 от тях са участвали в оценка на когнитивните функции. Предпочитанията си към лютото - пресни и сушени люти чушки, но не и черен пипер, са уточнявали с отговори във въпросници. Резултатите разкриха, че колкото повече люто яде човек, толкова по-слаби са когнитивните му функции. Според предишни изследвания капсаицинът засилва метаболизма, помага за отслабване и за предотвратяване на сърдечносъдови инциденти.", "date": "2019.07.25", "title": "Лютото влошава паметта"}
{"url": "https://duma.bg/meduza-s-choveshki-razmeri-obitava-vodite-na-angliya-n196563", "text": "Гигантска медуза с размери на човек обитава крайбрежните води на английското графство Корнуол, съобщи \"Мирър\". На създанието се е натъкнала биологът Лизи Дейли, която се занимава с гмуркане. И дори е успяла да го снима. Размерът на гъбообразната медуза не надвишава 40 см в ширина, но стига до 1,5 метра в диаметър и тежи 35 килограма. Тези същества обитават североизточната част на Атлантическия океан, в Средиземно, Азовско и Черно море. За съжаление на световните учени популацията на подобни медузи бързо намалява поради тежките климатични условия.", "date": "2019.07.25", "title": "Медуза с човешки размери обитава водите на Англия"}
{"url": "https://duma.bg/fenove-veche-glasuvat-za-nagradite-na-mtv-n196566", "text": "Церемонията по раздаването на видеомузикалните награди на MTV е насрочена на 26 август в Нюарк, а феновете вече могат да гласуват за фаворитите си на сайта vma.mtv.com. Звездите Тейлър Суифт и Ариана Гранде (на снимката) водят с по 10 номинации за видеомузикалните награди на MTV, съобщиха Асошиейтед прес и Ройтерс. Двете певици си съперничат в 8 категории, включително и за клип на годината. You Need to Calm Down на Тейлър Суифт и Thank u, next на Ариана Гранде са номинирани за най-голямата награда заедно с Bad Guy на Били Айлиш, Old Town Road на Лил Нас Екс и Били Рей Сайръс, A Lot на рапъра 21 Савидж и Джей Коул, плюс Sucker на \"Джонас брадърс\". На второ място по брой на номинациите е 17-годишната Били Айлиш, която има шанса да спечели в 9 категории. За изпълнител на годината нейни съперници са Ариана Гранде, Карди Би, Шон Мендес, Холзи и \"Джонас брадърс\". Лил Нас Екс, чийто хит Old Town Road изравни рекорда за най-много седмици начело на класацията за сингли Хот 100 на \"Билборд\" - цели 16, е с 8 номинации. Изненадващо Пост Малоун не получи номинация, въпреки че доминираше в стрийминг услугите и по радиото, както и в класациите на \"Билборд\" миналата година. Хитът Shallow на Лейди Гага и Брадли Купър, спечелил \"Оскар\" и \"Грами\", ще се бори за песен на годината и за най-добро сътрудничество. Корейската група \"Би Ти Ес\" има 4 номинации, включително и в новата категория на най-добър Кей-поп.", "date": "2019.07.25", "title": "Фенове вече гласуват за наградите на MTV"}
