{"url": "https://duma.bg/u-nas-sa-zasecheni-112-finansovi-muleta-koito-perat-pari-n180702", "text": "Престъпна схема за изпиране на пари действа по света. Тези, които доброволно участват в нея, са наречени финансови \"мулета\". Това е лице, което прехвърля незаконно придобити финансови средства между различни банкови сметки, често в различни държави, като за тази дейност получава комисиона. Това съобщиха от Асоциацията на българските банки (АББ), които заедно с българските правоохранителни органи участват в европейска кампания, посветена на борбата срещу финансовите \"мулета\" (European Money Mule Action - EMMA). Според статистика на Европол в 95% от случаите финансовите \"мулета\" се използват за усвояване на неправомерно трансферирани финансови средства, придобити от предходна киберпрестъпна дейност. Често средствата са предназначени за финансиране на други криминални дейности и изпиране на пари. Отделно всеки един от нас може да стане жертва на киберпрестъпление за пране на пари, като без негово знание се използва банковата му сметка. По тази причина трябва да бъдем много внимателни, ако получим имейл със съмнително съдържание, в което се искат детайли за банковата ни сметка, предупреждават от АББ. Оперативни дейности са проведени на територията на 29 държави и са с цел предотвратяване и противодействие на финансови престъпления в интернет, осъществявани чрез финансови \"мулета\". По информация от Европол са установени 1504 финансови \"мулета\", както и 26 376 неправомерни транзакции на обща стойност около 72,4 млн. евро, идентифицирани са повече от 24 500 жертви на престъпления, предшестващи последващото нареждане на парични средства към сметки на финансови \"мулета\" и са предотвратени щети в размер на 36,1 млн. евро. Задържани са 168 лица, проведени са 2409 разпита и са инициирани 837 разследвания. От страна на българските правоохранителни органи съгласно информация от ГДБОП са идентифицирани 112 финансови \"мулета\" и 52 жертви на престъпната дейност.", "date": "2018.12.05", "title": "У нас са засечени 112 финансови \"мулета\", които перат пари"}
{"url": "https://duma.bg/predkoledna-gozboterapiya-n180716", "text": "Традиционното коледно тържество „ПредКоледна гозботерапия“, организирано от Народно читалище \"Васил Левски 2012\", събра млади и стари преди дни на мегдана на софийското село Пожарево, община Божурище. По пожаревски обичай бе запалена старата селска пещ, съхранена в сградата на читалището. Ароматът на печени, прясно омесени хлебчета, питки и колачета, което беше част от заниманията в гозботерапията, се разнесе из площада още от сутринта. Беше изпълнена една от основните причини за провеждане на мероприятието - децата на Пожарево и гостите да не забравят как в Шоплука се правят обредните хлябове и колачета за Коледа и Бъдни вечер и какви са традициите, свързани с този празник. Докато хлябът се печеше в читалищната пещ, децата имаха възможност да се научат да месят колачета с пожаревските баби и да участват в  организирана детска работилница по изработка на коледна украса и играчки с ръководител Елена Костова – местен жител и читалищен деец, развиващ у децата навици за труд и усещане за красивото. Децата работиха предимно с дърво и естествени материали, а изработеното от тях беше изложено на благотворителния базар, който традиционно набира средства за подпомагане дейността на читалището. На площада пред читалището пиесата „Бъдни вечер от едно време“ пресъздаде традицията в Шопския край на Бъдни вечер. Тя беше подготвена от театралната трупа към културната институция в селото. На селския мегдан пяха  вокална група „Палави ноти“ с ръководител Венелина Петрова към НЧ „Христо Ботев 1934“, гр. Божурище, пожаревските коледари и деца. Местният ансамбъл „Огин“ с ръководител Албена Бобева завърши програмата с Дайчово хоро, на което се хвана всеки, който не удържа на изкушението на шопския танц. След забавленията за очите и ушите гостите се насладиха на боб чорба, сварена в огромен казан на мегдана пред тях, и на коледните гозби, приготвени от пожаревските баби. На трапезата можеше да бъде опитан вкусен пожаревски хляб, колачета – врабчета, кукла, преветняк, пълнени чушки с боб, сарми, баница с кисело зеле, всякакви сладки. Огромен казан невероятно плодово греяно вино с канела, приготвено, също на мегдана, стопли и без това слънчевия ден на гостите. На читалищната печка пък кипеше малък чайник с изключително добрата греяна ракия на чичо Видо, която той пестеливо разпредели, така че всеки да я опита. Всички гости на читалището, които дойдоха да опитат невероятните пожаревски гозби, заедно около трапезата се сгряха с приятен разговор и греяно вино.  Набраните средства от коледния базар на гозби, приготвени от бабите, от ръчно плетените шалове на леля Мария, от домашните сладка и вино на Светла и коледната украса на Елена и децата, ще подпомогнат художествената самодейност на читалището през 2019 г., като с тях по-конкретно читалищната управа се надява да бъдат подобрени условията край селската пещ, където вече трета година се провеждат обучения по месене на хляб за деца от училища и детски градини. Тази дейност е устойчиво продължение на проект „Пътят на хляба и традиционните гозби“, осъществен от читалището и Фондация \"Работилница за граждански инициативи\" - ФРГИ. През есента читалището очаква своите гости на друг тип терапия – Фестивалът „Лютеницотерапия“.        Със своята дейност читалището в Пожарево си поставя за основна цел развиването на малко позагубения в днешно време социален фактор, общуването между хората от различни възрасти и запазването на фолклорните корени.", "date": "2018.12.05", "title": "ПредКоледна гозботерапия"}
{"url": "https://duma.bg/lyubka-aleksandrova-proektat-aets-belene-shte-napravi-rayona-atraktiven-n180674", "text": "- Не е лесно да се живее днес в провинциален град с големината на Левски. Девизът ни дава надежда с какво да се занимаваме и ни връща към историята, с която се гордеем. Градът е имал икономика, сега я няма в онази форма, в която е била. Днешното лице на гр. Левски е търсещо. - В общината не се случваше почти нищо и хората очакваха промяна. Получих доверието им и наистина започнах с инфраструктурата. Не е нормално в ХХт в. хората да не могат да стигнат до училище, до работа, до областния град или до общинския център заради разрушени пътища или липсващи такива. В голяма част от селата нямаше положен дори натрошен камък. Поставих си за цел да не делим хората на градско и селско население, а да решаваме проблемите един по един на всички. Започнахме да купуваме техника, с която сами да извършваме ремонтните дейности при много по-ниска себестойност. За седем години успяхме да ремонтираме 85 на сто от асфалтовите улици в града и общината. Каменните улици по селата вече се броят на пръстите на едната ръка. Не пропускаме възможност да привличаме средства по европейски програми, които поради обема си дават възможност за по-сериозни ремонти на по-големи обекти. В предния мандат реализирахме такъв проект за основни улици в гр. Левски. В този мандат също кандидатствахме - предстои започване на ремонтни дейности на 7 улици в градската част, което ще даде нов облик на общинския център. Успяхме да привлечем и вниманието на държавата да бъдат ремонтирани третокласните и второкласните пътища в общината, които в последните 30-40 години не бяха виждали основен ремонт. Лошите пътища възпират възможностите за туризъм, културни инициативи, бизнес. Останали са 10-15 км за ремонт, които се надявам догодина да бъдат оправени. Това ще реши проблема на общината за следващите десетина години. - ВиК-секторът основно е зависим от държавната политика. Община Левски, както и повечето общини в България, е част от ВиК-асоциация, която би следвало да движи всички бизнес намерения и планове, свързани с ремонти. Тя също е зависима от държавната политика и от възможностите да кандидатства за привличане на средства. Над 150 км е водопроводната мрежа само в града, още толкова - в селата. Това е 70-80-годишна мрежа. Изискват се милиони, за да бъде подменена. Имаме големи проблеми с качеството на водата. Направили сме проектите, както изискваше държавната политика към 2014 г., но в края на миналия програмен период държавата реши, че на общини като Левски (такива са още 40 в България) се отнема финансирането. Останахме на етап завършено проектиране. Сега ползваме този проект и поетапно, ако намерим средства, улица по улица, обект по обект, кандидатстваме или сами финансираме подмяна на водопроводи. По този начин нещата ще се проточат и трудно ще се усети ефектът. Успяхме само в с. Малчика да реализираме проект по селските мерки. От години хората там вече нямат проблеми с водния сектор и с качеството на водата. За съжаление, пак поради неуредиците от страна на държавата, при този прием, при който имаше възможност да се кандидатства по селските мерки преди две години с водни проекти, бяхме подготвили проекти за две села, но тъй като една от общините не пожела да влезе във ВиК-асоциацията, нито една плевенска община не можа да кандидатства с водопроводен проект. Сега всички общини са в асоциацията, но няма опции за кандидатстване. Въпреки нашите усилия и активност, държавната политика не дава много възможности. Разчитаме на бизнес плановете на ВиК - където ще асфалтираме, предварително съгласуваме и искаме подмяна на водопроводите. - Петте общини, които сме обхванати от регионалната система за третиране на битови отпадъци, плащаме и най-големите такси на депото - 75 лв. на тон. Такава такса и в столицата не се плаща. При разликата в доходите между София и Левски как смятате, че се посреща тази такса от недотам богатото население на общините Левски, Павликени, Никопол, Белене и Свищов? Модерността на системата може да възхищава хора, които са си надвили на харча. От нас се иска да караме зелени отпадъци на 50 км. Какъв е смисълът да караме тор на 50 км, за да бъде депониран? Нашата система съдържа всички елементи и на практика тази вода, която отделя при процесите, е пречистена дотолкова, че може да се пие. Да, имаме модерна система, но доколко ползваме възможностите й? Като цяло системите в общините не са подготвени за разделно събиране на отпадъци. В контейнерите по селата всичко. Общините, на които им предстои да изградят подобни системи или да доусъвършенстват съществуващите, трябва внимателно да обмислят въпроса. Ние бяхме поставени пред свършен факт. Имаме съмнения обаче, че държавната политика, която би трябвало да се грижи за чиста околна среда, всъщност се грижи как по-добре да обслужи няколко фирми. - Санирането стана факт поради активността на общинската администрация и добрия контакт с гражданите. В Левски бяха три от първите 30 блока в държавата, одобрени за саниране. Общо 5 сгради са санирани в града по програмата. Ако хората не желаят това, общината нищо не може да направи самостоятелно. Към днешна дата очакванията се оправдаха на 100%. Не сме имали проблеми с ремонтите. Но имаше сериозен инвеститорски контрол. Ако държавата си е на мястото и регулира процеса, никога не може да се злоупотреби. - И община Бургас да попитате дали й стигат парите, отговорът ще е същият като на община Левски. Имаме завишение на капиталовите разходи с 40 000 лв., което за последните 5-6 години е положителен факт. Извън средствата за образование, които всеки месец се актуализират нагоре, всички останали функции са недофинансирани. Проблемите за решаване са повече от средствата, които се предвиждат за това. Държавата не бърка, тя умишлено разпределя парите по този начин. Липсва яснота при разпределянето на средствата за отделните общини. Нужна е прозрачност и точни критерии, които да са еднакви за всички. Многократно сме обсъждали в сдружението на общините как да се увеличат постъпленията чрез отделяне на процент от данъците за общините. Тези идеи обаче никога не са били проигравани с цифри. Държавата продължава да залага на централизираното разпределение на средствата. Това не е добре за общините. Децентрализацията остава на приказки.  Хубаво е, че са заложени средства за повишаване на заплатите на общинската администрация. Защото губим ценни кадри, които изтичат към частния бизнес. Малко са общините, които имат възможности за собствени приходи и могат да си позволят актуализация на доходите на администрацията в синхрон с промяната в минималната работна заплата. - Градушката засегна сериозно града и още две села в общината. Справихме се с помощта на държавата. Комисията по бедствия и аварии финансира основните ремонти на покривите. Така и учебната година не беше провалена. Покрай справянето с последиците от природното бедствие решихме проблеми, които щяха да ни отнемат години. На практика направихме образователна реформа в общината. Не закривахме училища, а ги обединявахме - гимназия с начално училище и два техникума. Запазихме преподаватели и специалности. Кандидатствахме по програмите за оптимизация с тези училища и това ни даде възможност да направим вътрешни ремонти. Нямаше и социално напрежение, каквото предизвиква закриването на училище или детска градина. В момента се извършва ремонт на основната гимназия в гр. Левски. Средствата дойдоха малко преди началото на учебната година, но до началото на лятото ще имаме енергийно ефективна и красива гимназия. Ще изградим нови спортни площадки в рамките на целия двор, което не успяхме да направим за друго училище. - Това е болна тема. Общините ни са там, където са. Географията им е такава, каквато е. Хората са такива, каквито са. И предприемачите - също. България не е най-атрактивното място за инвестиции. Ако някои общини имат шанс да разполагат със сериозни местни предприемачи, Левски не е от тях. Налага се да търсим варианти за привличане на такива. Бизнес климатът в общината е благоприятен - няма режими и ограничения. Ще се върна в началото на разговора ни - твърде дълго бяхме с неугледна инфраструктура, поради което останахме извън картата на бизнеса.  - Този проект би дал достатъчно въздух на региона. Ще го направи атрактивен. Сега като цяло той не е привлекателен. Търсим новите си лица. Затова инвестираме в образованието, в училищата. Не сме спрели да търсим и външни инвестиции, но те идват там, където има инициатива. А нашите хора все още чакат нещата да се свършат от друг. Усилията ни са насочени към работата с младите - те трябва да бъдат мотивирани да желаят да останат да работят тук, в общината, да проявяват трудолюбие, инициативност, желание за развитие. Поощряваме всички таланти, всички успели млади хора, за да може те да се чувстват сигурни тук, да имат самочувствие. Да искат да работят и да виждат, че като го правят, получават заслужено признание. - Точните хора на точното място, както и желание - така успяваме. По време на предишния програмен период, освен улиците, успяхме да ремонтираме и читалищата. А те са нашата връзка с традицията, с възраждането. Читалищата и училищата са в основата на културния ни календар. Нашите самодейци стават все по-добри. Така се раждат традициите. А град Левски има своите артистични заложби, има ген. И левчелии не само с удоволствие участват в проявите, но се вдъхновяват все повече. - Трябва да намерим начин да предадем на следващите поколения този ген, за който говоря. Имаме духа, заложбите, остава да ги материализираме. Напролет започва строителството на Летния театър, който ще бъде до читалището и ще е част от комплекс \"Георги Парцалев\". Вече мога да споделя, че възложих проектирането на музей \"Георги Парцалев\". Очаквам до 2-3 месеца да е готов идейният проект. Ще го обсъдим с гражданите на Левски, за да го припознаят, след това следва набиране на средства и изграждане. Този комплекс трябва да стане за левчелии и за гостите на града онова място, което те харесват, обичат и искат да посетят. В Левски все още живеят хора, които са познавали лично Георги Парцалев. Мнозина вече знаят къде се намира и село Трънчовица. Но има още какво да се направи, за да популяризираме родното място на друг забележителен актьор - Григор Вачков. Радвам се, че освен емоционално и духовно, съумяхме и материално да оставим спомена за него. Направихме го с изграждането на културния комплекс \"Григор Вачков\" на мястото на родната му къща. Семейството на Вачков има положително отношение към центъра. Какво друго можехме да направим за него, освен сцена? Комплексът е открита сцена и се надявам, че един ден ще стане училище за млади таланти. - Не работим по конкретен проект за интеграция на малцинствата. Всичките ни действия са стъпка към интеграцията. В Левски няма гета, няма етнически въпрос, който да създава напрежение. Всички етноси живеят нормално, по еднакъв начин. Има известен проблем със съзнанието, че трябва ромите да се обучават, да посещават училище, да бъдат грамотни и полезни за себе си, но се справяме и с това. Отварянето на границите, глобализацията интегрира етноса, научи го да се справя с проблемите. - Да обичаш мястото и хората, на които си кмет, да нямаш ограничения в мечтите си как да направиш това място по-добро, и огромно търпение да реализираш тези мечти. Мечтата ми е да завършим културния комплекс \"Георги Парцалев\". Жителите и гостите на община Левски казват, че няма по-подходящо място да се върнат към корените си и да усетят магията на българската фолклорна традиция от природното богатство на с. Градище - лесопарк \"Тараклъка\". За пети пореден път през 2018 г. под короните на вековните летни дъбове стотици самодейци, приятели и гости от цяла България и различни точки на света си дадоха среща. И си обещаха, че ще направят всичко по силите си, за да съхранят и да предадат на поколенията духа на българското народно творчество. Инициаторите на фестивала \"Тараклъка пее и танцува\" са радетели на българщината, истински родолюбци, които милеят за родния край. Затова и през 2019-а, в най-горещите дни на лятото, тук, под дъбовете на Тараклъка, отново ще си дадат среща най-добрите певци, музиканти и танцьори. Гостоприемството на местните хора вече е пленило и хиляди почитатели на традиционната българска кухня.", "date": "2018.12.05", "title": "Любка Александрова: Проектът АЕЦ \"Белене\" ще направи района атрактивен"}
{"url": "https://duma.bg/datata-n180675", "text": " Отбелязва се за първи път през 1985 г. по инициатива на ООН. На този ден обществото отдава своята почит към хората, които с безвъзмездния си труд помагат за подобряване живота на уязвимите и нуждаещите се от помощ. Определян е като третия велик представител на романтизма в Русия след Александър Пушкин и Михаил Лермонтов. В последните си години е известен привърженик на славянофилството.   Най-известен е с множеството си исторически и приключенски романи, благодарение на които е един от най-четените френски писатели в света. Сред най-популярните му творби са \"Граф Монте Кристо\" и \"Тримата мускетари\". Произведенията му са вдъхновили над 200 филма. Домът на Дюма - Шато \"Монте Кристо\" - е реставриран и отворен за почитателите (на снимката).   Животът и професионалният му път са свързани с България. Пристига в нашата страна през 1879 г. и основава в Търново първия български военен духов оркестър. Още същата година се установява в София, където е поканен за капелмайстор на духовия оркестър към Първа пехотна софийска дивизия, сформиран от чешки музиканти. Частта му участва в Сръбско-българската война, което вдъхновява Хохола да напише известната за времето си оркестрова композиция \"Боят при Гургулят\". През 1892 г. основава Гвардейския оркестър. Носителка на множество големи отличия, сред които Голямата награда от първото надпяване на Рожен (1961) и Голямата награда от ХVІ международен конкурс в Братислава (1991) - музикален фолклорен \"Оскар\" - Златен приз с песента \"Соньо, ти мой соньо\". Била е солистка на ансамблите \"Родопа\" и \"Филип Кутев\", на хор \"Космически гласове\". Завършила е музикалната академия в Пловдив, ръководила е любителски състави. Комплексът включва предимно студентски общежития. Първоначално носи името на Христо Ботев. В Студентския град се намира и зала \"Христо Ботев\" с обща площ 5450 кв. м. В нея се провеждат спортни състезания и културни мероприятия. Комплексът разполага с поликлиника и други обществени сгради.    Символ на борбата срещу апартейда в страната. Заради участието му в революционната борба на Африканския национален конгрес е арестуван на 5 август 1962 г. Осъден е на доживотен затвор на 12 юни 1964 г., освободен на 11 февруари 1990 г. Президент на Република Южна Африка (10 май 1994-16 юни 1999). Носител на Нобелова награда за мир за 1993 г. за приноса му в премахване на системата на апартейд в Република Южна Африка.", "date": "2018.12.05", "title": "Датата"}
{"url": "https://duma.bg/amerikanetsat-kogoto-balgariya-si-varna-n180713", "text": "Вероятно няма българин, който да не спомене първо Джон Атанасов, когато стане дума какво сме дали ние на света. Легендата, че \"ние сме дали на света компютъра\", обаче е един от най-големите митове, сътворявани някога у нас. Нямаме общо със създаването на компютъра, самият Джон Атанасов никога не се е афиширал като българин, а страната ни нарича коректно \"родината на моя баща\". Роден в САЩ, живял в САЩ, учил в САЩ, работил в САЩ, изобретявал в САЩ, той е американският физик, математик и електроинженер, който посещава България за пръв път едва на 67 години по покана на акад. Благовест Сендов; втори път - на 82 години. И с раждането на компютъра България няма нищо общо. По времето, когато американският изобретател Джон Атанасов в САЩ става \"баща на компютъра\", България е сателит на Хитлер, тук се вихри фашизмът и за никаква \"наука за ИКТ\" никой не мисли нито тогава, нито по-рано.     Баща му - Иван Атанасов от с. Бояджик - Ямболско, бяга от България, когато е на 13 години, останал сирак, след като в годината на неговото раждане турците са убили баща му по време на Априлското въстание. Иван Атанасов получава добро образование в Америка, става електроинженер в Остин и в Брюстър, Флорида. Бащата, български емигрант, се жени за учителката по икономика Елис от исландски произход, както е написано в раздела за Джон Винсент Атанасов в сайта на университета в Айова, САЩ. Джон е първото момче сред 10-те деца на семейството. Роден е на 4 октомври 1903 г. близо до Хамилтън, Ню Йорк.  Джон Атанасов учи в гимназия в Орд Чикора, Флорида, където семейството се премества. През 1921 г. постъпва в университета на Флорида в Гейнсвилд, дипломира се като бакалавър по електроинженерство през 1925 г. Приема предложението да работи в Щатския колеж на Айова, преподава два математичеки курса и защитава там магистърска степен. След това Джон става докторант в Медисън, щата Уисконсин. Дисертацията му е на тема \"Диелектрическа константа на хелия\", той работи с часове с калкулатора на Монро - една от най-модерните сметачни машини по онова време. Осенен е от идеята да изобрети по-добра и по-бърза машина за пресмятания. Защитава доктората си по теоретична физика през юли 1930 г. и се връща в Щатския колеж на Айова, преобразуван вече в университет. Става доцент по математика и по физика.  През 1949 г. Атанасов е научен ръководител на пехотните части във Форт Монро, Вирджиния. След година се завръща във Вашингтон като директор на морската отбранителна програма в Морската артилерийска лаборатория. През 1952 г. той създава своя научна фирма - The Ordnance Engineering Corporation, заедно с едновремешния си състудент Дейвид Биичър. Компанията е продадена на Aerojet General Corporation през 1957 г. и Джон става мениджър на Атлантическия корпус от 1957 до 1959 г. и вицепрезидент от 1959 до 1961 г. През 1961 г. се пенсионира.    След дълго боледуване Джон Атанасов умира на 15 юни 1995 г. в дома си в щата Мериленд. Погребан е в гр. Фредерик. *** Съвсем накратко можем да кажем, че Джон Атанасов е типичен американец - като милиони други от американската \"нация\", която всъщност се състои от потомци на преселници, дошли от различни краища на земята. По същата логика ние обявихме и Дилма Русеф за наша сънародничка, а можем да обявим и Шарл Азнавур за българин, понеже дядо му е роден в Пловдив. Тук, разбира се, говоря единствено за нашето фалшиво тупане в гърдите и в никакъв случай не омаловажавам направеното от самия Джон Атанасов. Просто България направи необходимото да знаем - и ние, и той, че дедите му са от тази райска земя; че тук го тачим и ценим делото му; пък и светът и световната наука да понаучат, доколкото е възможно, нещо повече за страната ни. А има какво, защото България наистина е дала на света не един учен от най-висока класа, наистина върхове в световната наука.      *** У нас Джон Атанасов е оценен високо, най-високо възможно - носител е на орден \"Кирил и Методий\" - I ст., на орден \"Народна Република България\" - I ст., почетен гражданин е на Ямбол, чуждестранен член на БАН. На негово име е назован първият астероид, открит от българските астрономи в НАО \"Рожен\" при БАН, неговото име носят множество училища у нас, учредена е президентска награда \"Джон Атанасов\", поставен му е паметник.     След опити с много математически сметачни устройства Джон Атанасов установява, че аналоговите машини за сложни пресмятания са твърде бавни и създават проблеми с точността на изчисленията. Замисля да създаде цифрова машина за решаването на големи системи линейни алгебрични уравнения. Мисълта как да стане това го осенява през 1937 г. След като му отпускат 650 долара от Щатския университет на Айова през март 1939 г., Атанасов си наема за помощник добрия студент по електроинженерство Клифърд Бери и до 1941 г. двамата работят по създаването и усъвършенстването на ABC (Atanasoff-Berry Computer), както е наречена по-късно тяхната машина.  В създаването й са използвани няколко изцяло нови принципа на действие: двоична система, регенеративна памет, логически схеми като елементи на програма, електронни елементи като носители на данни.   Заради Втората световна война обаче работата е прекъсната и машината не е патентована.  Съдбата не спестява на Джон Атанасов огромните неприятности по защитата на изобретението му. Работата е там, че неговата машина АВС не е патентована, което позволява по-късно двама изобретатели - Джон У. Мокли и Джон П. Екърт, да се обявят за първите създатели на електронноизчислителната машина (ENIAC). Атанасов оспорва първенството им, започва продължително и нелеко съдебно дело. То продължава с години, съдържа стотици страници свидетелски показания по техническата страна на спора, изхабени са много нерви.  Едва на 19 октомври 1973 г. Федералният съд излиза с решение, че първата електронна изчислителна машина е създадена от Джон Атанасов. Съдебното решение обявява патента за ENIAC за невалиден, тъй като при създаването му са заимствани принципи на изобретението на Джон Атанасов. Ръководството на Щатския университет в Айова предприема множество действия в защита и в чест на Атанасов, за да утвърди приоритета на историческото му изобретение. ", "date": "2018.12.05", "title": "Американецът, когото България си върна"}
{"url": "https://duma.bg/mf-ochakva-324-mln-lv-defitsit-za-noemvri-n180684", "text": "Министерството на финансите очаква салдото по консолидираната фискална програма (КФП) на касова основа към ноември 2018 г. да бъде положително - в размер на 2 811,9 млн. лв. (2,6 % от прогнозния БВП). На месечна база се очаква дефицит за ноември в размер на 32,4 млн. лева. В структурно отношение салдото по националния бюджет е положително, докато салдото по сметките за средства от ЕС е отрицателно, основно поради по-високите разходи през настоящата година по Оперативните програми, съфинансирани от ЕС.", "date": "2018.12.05", "title": "МФ очаква 32,4 млн. лв. дефицит за ноември"}
{"url": "https://duma.bg/energiynata-komisiya-v-ep-prie-doklada-na-kurumbashev-za-kozloduy-n180686", "text": "Комисията по промишленост, изследвания и енергетика в Европейския парламент (ITRE) е приела с голямо мнозинство (38 гласа \"за\" и 3 гласа \"против\") доклада за извеждане от експлоатация на ядрените мощности (малките блокове) в АЕЦ \"Козлодуй\" в България и АЕЦ \"Бохунице\" в Словакия, по който основен докладчик е Петър Курумбашев, съобщиха от пресцентъра на евродепутата. След преговори, водени от българския евродепутат, енергийната комисия на парламента постигна компромис - минимум, а не максимум 50% от средствата, както предлагаше ЕК, необходими за извеждането от експлоатация на ядрените реактори, да бъдат предоставени от Европейския съюз. Комисията подкрепи и предложението на Курумбашев средствата да следват практиката на предишната програма, в която България получи 60% от необходимите средства от ЕС. \"По моя инициатива беше прието и допълнение, което ясно показва, че тези реактори са били преждевременно затворени - особено що се отнася до блок III и IV на АЕЦ \"Козлодуй\", които и до днес можеше да работят и да произвеждат, при цена 100 лева на мегаватчас, електроенергия за около 400 милиона евро годишно. Едно е, ако говорим за суверенно решение, взето от суверенни държави. В нашия случай, обаче, говорим за условие, поставено от Европейския съюз, който по това време се състоеше от 15 държави членки.\" Програмите \"Козлодуй\" и \"Бохунице\" са създадени в контекста на преговорите за присъединяване към ЕС на България и Словакия. Настоящото предложение е продължение на ангажимента на съюза да предостави финансова подкрепа на държавите членки при извеждане от експлоатация, съответно на блокове 1-4 на АЕЦ \"Козлодуй\" и на атомната електроцентрала \"Бохунице\" в Словакия. В настоящото предложение за програмата \"Козлодуй\" са отделени 63 млн. За програмата \"Бохунице\" са предвидени 55 милиона, а за програмата на Съвместния изследователски център (JRC) за извеждане от експлоатация и управление на отпадъците са отделени оставащите 348 млн.", "date": "2018.12.05", "title": "Енергийната комисия в ЕП прие доклада на Курумбашев за \"Козлодуй\""}
{"url": "https://duma.bg/otkazat-na-kzk-po-sdelkata-mezhdu-chez-i-inerkom-se-okaza-nezakonen-n180685", "text": "Върховният административен съд постанови, че решението на Комисията за защита на конкуренцията (КЗК) да откаже второ разглеждане на сделката между ЧЕЗ (CEZ) и \"Инерком България\" е незаконно. Съдът връща преписката на КЗК, по която тя трябва да се произнесе. На 18 декември КЗК отказа повторно разглеждане и съответно произнасяне по сделката между ЧЕЗ и \"Инерком България\" за покупка на българските активи на енергийната компания. Тогава регулаторът посочи, че не може да има ново произнасяне от негова страна, преди приключване на висящо производство във връзка с първото произнасяне на КЗК, което бе направено през юли 2018 г. Тогава КЗК отказа на \"Инерком\" възможността да купи ЧЕЗ, тъй като фирмата на Гинка Върбакова имаше соларни паркове и това бе счетено като недопустимо условие. Според ВАС решението на КЗК за отказ от второ разглеждане на сделката, след като \"Инерком\" прехвърли бизнеса си със соларни панели, е неправилно. То е постановено при нарушение на процесуалните правила и при материална незаконосъобразност. КЗК е можела да не образува второ производство, само ако \"Инерком\" е отказала да отстрани констатираните нередности. В случая обаче българското дружество ги е отстранило - прехвърлило е соларните си паркове. От ЧЕЗ са обявили пред еconomic.bg, че въпреки пропуснатия краен срок за плащане от страна на \"Инерком\" по сделката за ЧЕЗ, все още споразумението между двете компании действа. Т.е. все още шансът дружеството на Гинка Върбакова да купи ЧЕЗ съществува. Междувременно от ЧЕЗ съобщиха, че вече водят паралелни разговори с \"Индия пауър\" - втория класиран след \"Инерком\". Продажбата на българските активи на ЧЕЗ няма да се отрази на цените на тока, сигурността на снабдяването или работата на дружествата, заяви вчера регионалният мениджър на ЧЕЗ за България Карел Крал. Той обаче заяви, че цената на тока се определя от регулатора и двете дружества - ЧЕЗ Разпределение, и ЧЕЗ Електро. Те щели да подават своето ценово заявление без разлика кой е собственик на акциите. Карел Крал отказа да коментира започналите разговори на чешката компания ЧЕЗ с индийската \"Индия пауър\" с аргумента, че не е част от преговорния екип.", "date": "2018.12.05", "title": "Отказът на КЗК по сделката между ЧЕЗ и \"Инерком\" се оказа незаконен"}
{"url": "https://duma.bg/zavodi-spirat-rabota-zaradi-skapiya-tok-n180687", "text": "Заводи в страната масово започват да спират производствените си мощности заради високата цена на тока, който се продава на енергийната борса. Заводът \"Чугунолеене\" в Първомай спря напълно производство. С ограничена дейност са и други две големи предприятия от старозагорския \"Холдинг Металик\" - \"Енергоремонт \"Гълъбово\" и \"Металик\". Три от дружествата на \"Холдинг Загора\" също обявиха, че спират производството си. Това са \"Прогрес\", \"Пресков\" и \"Хранинвест - ХМК\", чието производство е силно енергоемко. Собствениците на заводите посочват, че спирането е заради висока цена на тока на свободния енергиен пазар, която от средно 89 лв./МВтч през ноември стигна до над 207 лв. на 3 декември. За вчера договорените количества електроенергия са на цена от 170 лв. за мегаватчас. Според участници на пазара причината за ръста в цената е ограниченото предлагане, което изцяло зависи от държавните АЕЦ \"Козлодуй\", ТЕЦ \"Марица-изток 2\" и НЕК. Също така цените се повишават навсякъде в региона. \"Решихме, че отново има грешка в изчислението на цената на сегмент \"ден напред\", както се случи на 11 октомври. Тогава борсата излезе с оферта за следващия ден от 595.98 лв. за МВтч, но по-късно призна за грешка и сесията беше анулирана, а цената преизчислена. Този път обаче се оказа, че цифрата е вярна\", коментира директорът на \"Чугунолеене\" инж. Живко Станилов. Заводът има да изпълнява спешни поръчки, но дошлите на работа работници се връщат. В момента не става въпрос за изяждане на печалба, а за оцеляване. Можем да издържим седмица-две, най-много до Нова година при това положение, коментира акционерът в\"Холдинг Загора\" Антон  Андронов. Той обвинява за създалото се положение държавните производители на електроенергия, които не само според него, а и според други стопански потребители, продължават да манипулират все още незрелия борсов пазар. Защо държавната ТЕЦ \"Марица изток 2\" не работи с пълна мощност при цени от 200 лв., с които напълно може да си покрие разходите за парниковите квоти?, пита Андронов. Според него подобни действия изкривяват силно цените на пазара на електроенергия и в крайна сметка удрят не просто конкурентоспособността на българските фирми, но и могат да доведат пряко за закриването им.  Междувременно Асоциацията на индустриалния капитал в България (АИКБ) изпрати писмо до премиера за неаргументираното повишаване на цената на тока за индустриалните потребители. Въпрос на време е високите крайни цени да се прехвърлят и към битовите абонати. Вече месеци наред наблюдаваме неаргументирано повишаване на цената на електроенергията в страната, пише в писмото на АИКБ.  Представителите на бизнеса припомнят, че нееднократно са сигнализирали за непазарни отклонения в търгувани количества и цени на платформите на \"Българска независима енергийна борса\". Твърденията на ресорните управляващи в сектора, че това е само резултат от пазара, са или съзнателно изричани неистини, или напълно недопустима некомпетентност. Цените, на които сме свидетели, са резултат и на системна безотговорност по отношение ресорни ангажименти и нихилизъм спрямо индустриалните енергопотребители, пише в писмото. Цените на енергийната борса зависят от кандидат-купувачите и кандидат-продавачите на електроенергия, коментира изпълнителният директор на Българската независима енергийна борса Константин Константинов по повод писмото до премиера.", "date": "2018.12.05", "title": "Заводи спират работа заради скъпия ток"}
{"url": "https://duma.bg/koleda-vyarvam-v-teb!-n180715", "text": "Ще ви разкажа една приказка, може би с щастлив край. Казвам се Вероника, на 28 години съм, за моите години видях много и преживях много... Понесох доста тежки удари от съдбата. Израснала съм без майка, развели са се с баща ми. По стечение на обстоятелствата баба и дядо са ме отгледали, изучили и възпитали. Когато пораснах, баба и дядо ми разказаха историята за моята майка. В живота ми нямаше \"мама\". Преди 6 години загубих баща си, почина от рак на белите дробове. Но преди това загубих дядо си. Моят най-добър приятел, моят учител. Той ме възпита. Тази година загубих и вуйчо си... преди една година, голяма загуба бе за мен, загубих и баба си. Тежки удари понесох от съдбата. Падах, ставах и продължавах... Сега имам мое семейство, имам прекрасно момченце на 7 годинки, имам и мъж, който ме обича и уважава. Преди, като бях по-малка, все питах моята баба: \"Бабо, може ли да ти викам \"Мамо\", нека и аз имам майка като другите?\" Тези думи не се забравят. В продължение на две години вече се опитвам, чрез приятели, роднини и познати, да помагам на бедни семейства и деца. Събирам дрехи, продукти за готвене, тетрадки, обувки. Неща, които могат да влязат в употреба... Преди Коледа ги подарявам... Безценно е да видиш усмивката на едно дете и майка, която през сълзи ти казва: \"Благодаря!\" Аз съм безработна, доскоро работех в кметството на селото. Имам средно образование, българка съм. мъжът ми работи като резач в гората. Тази година идеята ми е да зарадвам деца, които нямат възможността техните семейства да им купят подаръци. Знам какво е да живееш в нищета без надежда, но това не ме спира да помагам на хората. Чрез вас искам да призова повече хора да ми помогнат в моята кауза под наслов: \"Подарък за всеки\". Надявам се да ми помогнете в моята кауза и моята история да достигне до повече хора: \"Мили хора, обръщам се към вас! Който иска, нека помогне!\" Предполагам, че много ще се усъмнят, че това е измама, но ще сгрешат. Не лъжа и нямам намерение да го правя. Просто искам да помагам, както и на мен са ми помагали много хора досега. Сега доброто трябва да се върне на други хора. Казвам се Вероника Емилиянова Радкова, живея в село Старо село, община Тутракан, област Силистра, улица \"Вела Пеева\" 2, телефон за връзка 0893835685", "date": "2018.12.05", "title": "Коледа, вярвам в теб!"}
{"url": "https://duma.bg/etsb-pusna-sistema-za-prevod-na-sredstva-v-realno-vreme-n180701", "text": "Европейската централна банка пусна система за превод на пари в реално време. Системата TIPS използва пари на банката, за да извършва плащания за по-малко от 10 секунди. Тя работи на принципа на пълното възстановяване на разходите и няма първоначални такси или такси за поддръжка. Цената на транзакция е 0,002 евро за първите две години, а първите 10 млн. плащания на всеки акаунт до края на 2019 г. са безплатни. Първата транзакция е била от клиент на испанската CaixaBank към френската Natixis. Те са сред първите две институции, присъединили се към системата, заедно с Abanca Corporacion Bancaria, Banco Bilbao Vizcaya Argentaria, Banco de Credito Social Cooperativo, Berlin Hyp, Caja Laboral Popular Cooperativa de Credito и Teambank.", "date": "2018.12.05", "title": "ЕЦБ пусна система за превод на средства в реално време"}
{"url": "https://duma.bg/vuchich-znael-za-byagstvoto-na-gruevski-n180698", "text": "Сръбският президент Александър Вучич призна, че е знаел за бягството на бившия македонски премиер Никола Груевски и неговото преминаване през територията на Сърбия. \"Вероятно трябваше да го задържим, без да има международна заповед за арест, която пристигна 48 часа, след като той напусна страната ни\", каза Вучич по време на извънредна пресконференция в президентството. Според него \"Сърбия спазва международното право и поради тази причина за много хора тя е виновна\".", "date": "2018.12.05", "title": "Вучич знаел за бягството на Груевски"}
{"url": "https://duma.bg/api-oshte-se-motae-za-proverkata-na-magistralite-n180740", "text": "Близо месец след като Елена Йончева и колегите и депутати от \"БСП за България\" внесоха в Агенцията за пътна инфраструктура (АПИ) искане качеството на българските магистрали да бъде проверено от независима европейска лаборатория, отговор все още няма. Това обяви Вяра Емилова от ИБ на БСП вчера. Социалистите са възмутени, че няма реакция от АПИ, нито е извършена проверка. Искаме АПИ да поеме своята отговорност и да отговори на нашето питане, настоя Емилова. Тя припомни и организираната от Йончева петиция до ЕК и ОЛАФ, която също призовава за проверки на пътните ремонти. До момента подписката е подкрепена от 12 600 души, а популяризирането й в интернет продължава. \"Декларираме пълната си подкрепа към Елена Йончева и призоваваме всички български граждани, които искат да подкрепят петицията, да я намерят в интернет. Тя е с наименование: \"Петиция за проверка на качеството на българските магистрали в европейска лаборатория\", допълни Емилова. Късно вчера от АПИ отговориха, че разписаните процедури в нормативните актове се отнасят за строителството на пътната инфраструктура. След въвеждането на обектите в експлоатация не бил предвиден ред, по който да бъдат изпълнявани изследвания на вече готовите пътища. АПИ предлага на БСП да излъчи работна група от пътни експерти, с която представителите на Агенцията да потърсят варианти за експертни и технически решения, съответстващи на законовите рамки, подписаните договори за безвъзмездна финансова помощ и на международния опит. Преди това обаче трябва да бъде уточнен видът изследване, точно на кой метър от участъка ще бъде извършено, при какви мерки за безопасност, при какви условия и от кого.", "date": "2018.12.05", "title": "АПИ още се мотае за проверката на магистралите"}
{"url": "https://duma.bg/stroitelite-pravyat-kontrapodpiska-sreshtu-bsp-zaradi-magistralite-n180751", "text": "Строителният бранш отново тръгва на битка с БСП заради искането на социалистите за независима експертиза на магистралите. Този път са пуснали подписка в своя защита срещу инициативата на социалистите. Това съобщи в кулоарите на парламента лидерът на БСП Корнелия Нинова.   В подписката, обявена в подкрепа на българските строители, се призовава да спре използването на бранша за политически цели. Посочва се още, че трябва да се преустановят \"необоснованите и неподкрепени с доказателства публични твърдения за корупция и злоупотреби в строителството\". Строителният бранш иска още \"защита на правата му и осигуряване на спокойствие и сигурност\", добави Нинова. \"Уважаеми строители, ние когато казваме нещо, не просто твърдим нещо необоснавоно\", обърна секъм бранша лидерът на БСП. Тя припомни, че такова твърдение с имена и подписи е подадено в прокуратурата, там има и сигнал от ОЛАФ. Защо не направите подписка срещу ОЛАФ, а сте тръгнали срещу опозицията, не срещу управленско решение, а срещу опозицията, попита Корнелия Нинова. Припомняме, че вчера от АПИ отговориха на искането на БСП и призоваха левицата да посочи експерти и определени пътни участъци за проверка. Това, коментира Нинова, е опит да се хвърли прах в очите.  Писмото на пътната агенция съдържа абсурдни твърдения, като оправданието, че АПИ може да прави проверки само по време на строителство, а след това само от лаборатория, посочена от строителя. Строителят ще проверява сам себе си, възмути се Нинова. Социалистите отхвърлят и предложението те да излъчат експерти, защото държат чужда, независима лаборатория да се заеме с вземането на ядки от асфалта и то такава, която да не е оперирала досега в България. По думите на Елена Йончева АПИ няма никакво законово основание след издаване на Акт 16 да отказва техническа експертиза. Социалистите ще изпратят на пътната агенция конкретните точки във вече посочените от тях участъци и ще разговарят с МВР за осигуряване на сигурността на пътя, докато се вземат пробите. Йончева обясни още, че подобни ядки се вземат за петнайсетина минути и процедурата няма да попречи на движението. А по повод на подписката на строителите, че ги обвиняват в корупция без доказателства, журналистката коментира, че не са изключени недобросъвестно направени лабораторни изследвания. Йончева припомни, че и протоколът за фаталния участък край Своге протоколът е показал перфектно качество на асфалта, но в същото време попита \"защо български министър съобщава, че са сложени недопустими материали\"? БСП преговаря с няколко европейски лицензирани лаборатории, но предпочита всичко това да бъде със съдействието на държавата, стана ясно от думите на Корнелия Нинова.", "date": "2018.12.05", "title": "Строителите правят контраподписка срещу БСП заради магистралите"}
{"url": "https://duma.bg/bsp-nastoyava-tsik-da-aktualizira-izbornite-spisatsi-n180741", "text": "Централната избирателна комисия да актуализира списъците с имащите право да гласуват, призоваха вчера от БСП. Зам.-председателят на ПГ \"БСП за България\" Крум Зарков припомни, че още през 2014 г. в Избирателния кодекс са разписани текстове, които и до днес не се изпълняват.  След заседание на ИБ на партията социалистите настояха за осъвременяване на изборните списъци и изчистването им от \"мъртви души\". \"В зависимост от вота в тях фигурират повече от 6,5 млн. души. На фона на демографската криза и масовата емиграция през последните години това число е нереалистично. Стотици пъти е говорено за проблема с \"мъртвите души\", но досега не е направено кой знае какво да бъде решен\", подчерта народният представител. Той отбеляза, че стъпки за намирането на изход са направени още през 2014 г. при обсъждането и приемането на сега действащия кодекс. \"Тогава на ЦИК е вменено задължение да води публичен регистър на избирателите. 5 години по-късно такъв регистър няма. Настояваме този регистър да бъде най-сетне създаден и именно той да послужи за изготвяне на следващите избирателни списъци\", настоя народният представител. За ускоряването на процеса социалистите предлагат за първоначална база данни да се вземат гласувалите на последния парламентарен вот преди две години. \"Който не е гласувал тогава, ще може да се регистрира допълнително. Така ще имаме ясна картина колко са гласуващите в България. На никого няма да бъде отнето правото да гласува в деня на изборите, ако се яви с валиден документ по постоянен адрес\", обясни Зарков. Както ДУМА вече писа, преди дни от БСП се заканиха да предложат мерки за изчистването на избирателните списъци от \"мъртви дущи\". Темата стана актуална, след като ГЕРБ внесоха в парламента предложения за изменение на Избирателния кодекс. Гербаджиите предлагат отпадането на машинното гласуване, което също е разписано в закона от 2014 г. Зарков отбеляза, че освен списъците, БСП е идентифицирала още един голям проблем в изборния процес. И двата обаче са свързани с въпроса за честното гласуване и отчитане на волята на избирателите. Зам.-председателят на ПГ \"БСП за България\" уточни, че първият проблем е с броенето. \"Този въпрос има пряко отношение към възможността за измами или просто грешки при броенето на гласовете и отчитане на преференциите. Той до голяма степен може да бъде решен с масово въвеждане на машинното гласуване\", смята Зарков. Затова опозицията ще се противопостави на опитите на ГЕРБ да ограничат и премахнат машинния вот.", "date": "2018.12.05", "title": "БСП настоява ЦИК да актуализира изборните списъци"}
{"url": "https://duma.bg/es-london-oshte-mozhe-da-se-otkazhe-ot-brekzit-n180693", "text": "\"Уведомяването по чл.50 за намерението за излизане от ЕС може да бъде отменено едностранно при определени условия\", изтъква генералният адвокат на Съда на Европейския съюз в Люксембург в свое становище, разпространено вчера. Според него Обединеното кралство може едностранно да отмени задействането на член 50 от Лисабонския договор, който е основополагащият за ЕС, и заедно с него решението да излезе от Европейския съюз, т.е. да спре процеса по \"Брекзит\", съобщават световните осведомителни агенции. Мнението на генералния адвокат не е задължително за съда, но почти винаги той се съобразява с него. Очаква се окончателното решение да стане известно до няколко седмици. Становището също така противоречи на изявления от страна на Лондон, че задействането на чл.50 би могло да бъде спряно само със съгласието на останалите 27 страни членки на ЕС. Британското правителство официално информира Европейския съюз през март 2017 г. за намерението си да излезе от Общността, като по този начин задейства чл.50, който й дава две години (или до март 2019 г.) да напусне съюза. През септември шотландският съд поиска от Съда на ЕС да се произнесе дали законите на ЕС позволяват уведомяването на Общността за намерението за излизане от ЕС да бъде \"отменено едностранно\" и ако е така, попита какви условия трябва да бъдат изпълнени за това. В изявлението на генералния адвокат се добавя, че ще бъде възможно Обединеното кралство да обяви намерението си да остане в Общността до момента, в който споразумението за излизане е \"официално завършено\".  Също така се определя, че това трябва да стане в съответствие с британското конституционно право. Това може значително да повлияе на започналите вчера петдневни дебати за сделката между Обединеното кралство и ЕС. Мей се съгласи на условията за сделка за \"Брекзит\" миналия месец, но текстът срещна сериозна опозиция в Камарата на общините и има сериозен риск да бъде отхвърлен при гласуването на 11 декември. Лидерът на консерваторите ще започне дебат с това, че нейната сделка е единствената възможност за безпроблемен \"Брекзит\", следващия март. \"Това е сделка, доставена за британския народ\", заяви Мей пред депутатите. \"Гражданите искат от нас да подпишем сделка, която да вземе предвид референдума и да ни позволи да сме единни като страна, както и да гласуваме\", каза още тя. По-рано Мей предупреди, че отхвърляне на сделката би значело излизане без сделка, което би поставило икономиката на риск. Сега обаче се оказва, че при неуспех на сделката да получи одобрение в парламента правителството най-вероятно ще има правото да спре изцяло процеса. Правителствени юристи вече признаха, че депутатите ще имат правото да изискат от кабинета да спре действието на член 50 и по този начин да няма нито \"мек\", нито \"твърд\" \"Брекзит\". ", "date": "2018.12.05", "title": "ЕС: Лондон още може да се откаже от \"Брекзит\""}
{"url": "https://duma.bg/tsipras-shte-agitira-za-gratski-variant-na-turski-potok-n180691", "text": "Въпросът, свързан с газопровода \"Турски поток\", ще бъде обсъждан по време на посещението на гръцкия премиер Алексис Ципрас в Русия на 7 декември. Това заяви посланикът на Русия в Гърция Андрей Маслов. Ципрас ще е в Москва на 7 декември след заседание на смесената руско-гръцка комисия за икономическо сътрудничество. Според гръцкия първи зам.-министър на външните работи Йоргос Катрунгалос това води към \"пълно възстановяване\" на двустранните отношения, \"преминали през изпитания в последно време\" на фона на скандал с руски дипломати и последвал спор за Атон, усложнил се около спора между Вселенския патриарх и Руската православна църква. \"От самото начало имаме интерес към разширяване на \"Турски поток\" на наша територия при предварителното условие, разбира се, че няма възражения от Европейската комисия\", казва Катрунгалос, цитиран от РИА \"Новости\". През ноември Ципрас заяви, че Гърция активно агитира Брюксел за продължаване на строителството на \"Турски поток\" през турско-гръцката граница, посочва ТАСС.", "date": "2018.12.05", "title": "Ципрас ще агитира за \"гръцки\"  вариант на \"Турски поток\""}
{"url": "https://duma.bg/finansistite-se-razbraha-za-reformirane-na-evrozonata-n180692", "text": "Финансовите министри на страните членки на ЕС постигнаха споразумение за реформи, които имат за цел по-адекватни мерки при финансова криза, информира АФП. Но министрите не приеха напълно оригиналните амбиции на френския президент Еманюел Макрон за рестарт на Европа. Споразумението между 27-те държави членки, без Великобритания, трябва да предостави на властите по-силен набор от инструменти в случай на голям шок на европейската икономика. Предложенията засилват финансирането на европейската икономика, но не включват създаване на пост на финансов министър на еврозоната или Европейски валутен фонд. Сега реформите трябва да бъдат потвърдени от евролидерите на срещата на върха в Брюксел през следващата седмица. Националните правителства от месеци обсъждат френското предложение за създаване на бюджет на валутния съюз, който може да бъде използван при случаи на кризи или икономически сътресения. Друго сериозно предизвикателство е завършването на банковия съюз, тъй като Германия все още категорично се противопоставя на стартирането на европейска схема. По-лесно е постигнато споразумение за разширяване отговорностите на Европейския стабилизационен механизъм - пожарникар за държавите от еврозоната със сериозни дългови проблеми.", "date": "2018.12.05", "title": "Финансистите се разбраха  за реформиране на еврозоната"}
{"url": "https://duma.bg/mitsubishi-se-otkazva-ot-turski-yadren-proekt-n180688", "text": "Японският консорциум \"Мицубиши\" се отказва от турски проект за ядрена енергия поради нарастващите разходи, съобщи японският бизнес в. \"Никей\". Разходите за изграждане на забавения проект са скочили до около 44 млрд. долара, което е почти двойно повече от първоначалната оценка. Увеличението се дължи на повишените изисквания за безопасност вследствие на срива през 2011 г. в ядрената атомна електроцентрала \"Фукушима Дайчи\" в Япония, а неотдавнашното понижение на турската лира също допринесе за увеличаването на разходите.", "date": "2018.12.05", "title": "\"Мицубиши\" се отказва  от турски ядрен проект"}
{"url": "https://duma.bg/kratki-novini-n180697", "text": "Кремъл обяви, че съжалява, че диалогът между Русия и САЩ не работи, въпреки че има редица важни стратегически проблеми, които трябва да бъдат обсъдени. \"Диалогът не работи, въпреки че определени планове и работа са свършени от двете страни\", обяви говорителят на Кремъл Дмитрий Песков. Русия частично е отворила за достъп украинските пристанища на Азовско море, съобщи украинският министър на инфраструктурата Володимир Омелян. По думите му движението е отчасти възстановено и плавателните съдове преминават през входа и изхода на Керченския проток към украинските пристанища. Италианската полиция съобщи, че е разрушила възстановените висши етажи на сицилианската мафия, арестувайки 46 души, включително предполагаемия нов бос на \"Коза Ностра\". Полицията уточни, че са арестували 80-годишния бижутер Сетимо Минео, за когото се твърди, че е поел ролята на главатар на сицилианската мафия \"Коза Ностра\" в Палермо. Въоръжените сили на Израел обявиха, че са започнали операция за блокиране на \"терористични тунели\", изкопани от радикалното ливанско ислямистко движение \"Хизбула\". От израелската армия уточниха, че са унищожили тунелите, преди да влязат в експлоатация. Телата на трима замръзнали мигранти бяха открити в северозападния турски окръг Одрин. Установено е, че един от премръзналите до смърт мигранти е бил поданик на Афганистан. Не е ясно откъде са другите двама Космическият кораб \"Союз МС-11\" се скачи успешно с Международната космическа станция. С кораба пътуваха космонавтът от Роскосмос Олег Кононенко, американският астронавт от НАСА Ан Маклейн и канадският астронавт Дейвид Сен-Жак. Те ще останат на станцията 194 дни и ще изпълнят 48 експеримента и много други задачи", "date": "2018.12.05", "title": "Кратки новини"}
{"url": "https://duma.bg/do-kraya-na-sedmitsata-reshavat-dali-ivancheva-ostava-v-aresta-n180742", "text": "До края на седмицата Спецапелативният съд трябва да даде отговор дали ще промени мярката за неотклонение на Десислава Иванчева и Биляна Петрова от \"задържане под стража\" в по-лека такава.  Следващото заседание по делото срещу отстранения бивш кмет на столичния район \"Младост\" Десислава Иванчева, заместничката й Биляна Петрова и Петко Дюлгеров за взимане на подкуп ще се проведе на 17 декември, когато трябва да бъде разпитан свидетелят Денчо Денев. Той ще обясни за началния момент, в който строителният предприемач Александър Ваклин е сезирал правоохранителните органи по случая. Петрова и Иванчева показаха отворено писмо, в което опровергават твърденията, че самите те са искали да бъдат преместени от затвора в Сливен в следствения арест. \"Това е все едно да отговаряш на въпрос дали да ти отрежат лявата или дясната ръка\", се посочва в текста. Също така опровергават изявлението на министър Цецка Цачева, че ремонт в ареста не може да бъде направен. Според тях това показва \"административната импотентност на екипа й\".  Ден по-рано съдът отказа да удовлетвори искане на защитата за отвод на прокурора по делото. Междувременно се провали свиканото от министър Цецка Цачева съвещание за условията в арестите. Тя трябваше да се състои вчера, но главният прокурор Сотир Цацаров и министърът на вътрешните работи Младен Маринов се оказаха ангажирани. ", "date": "2018.12.05", "title": "До края на седмицата решават дали Иванчева остава в ареста"}
{"url": "https://duma.bg/zelen-bilet-v-sofiya-zaradi-mrasniya-vazduh-n180743", "text": "За втори път Столичната община въведе зелен билет за пътуване с наземен и подземен транспорт като мярка срещу замърсяването на въздуха. Вчера столичани имаха възможност да си купят еднодневната карта на цена от 1 лев. До ранния следобед бяха продадени 40 000 билета. Въпреки че станциите на екоминистерството продължиха да отчитат наднормени замърсявания с фини прахови частици, системата за прогнозна информация за нивата им за два дни напред отново не показва риск от превишаване на позволения праг.  В същото време продължава и тенденцията измервателните уреди на други организации да отчитат много по-високи замърсявания на атмосферата от официалните пет държавни станции в София. Около 190 микрограма на кубичен метър фини прахови частици при норма от 50 микрограма показа онлайн платформата \"Airtube\" за София вчера. В сайта Airbg.info стойностите също бяха многократно завишени.  За днес и утре от общината не очакват сериозно запрашаване и затова не предвиждат никакви мерки за ограничаване на замърсителите. Протест срещу замърсяването организират във фейсбук. Той ще се състои пред сградата на кметството от 12.30 ч. ", "date": "2018.12.05", "title": "Зелен билет в София заради мръсния въздух"}
{"url": "https://duma.bg/parlamentat-prie-ostavkata-na-ivaylo-moskovski-n180748", "text": "Ивайло Московски подаде оставка като депутат, а парламентът я прие. Бившият транспортен министър, който се върна в Народното събрание след автобусната катастрофа край Своге, е депозирал оставката си, без да посочи мотиви. Очаква се Ивайло Московски да стане вицепрезидент на Черноморската банка за търговия и развитие. Кандидатурата му за поста беше представена от финансовия министър Владислав Горанов в началото на октомври.", "date": "2018.12.05", "title": "Парламентът прие оставката на Ивайло Московски"}
{"url": "https://duma.bg/stolichniyat-zam-kmet-po-transporta-podade-ostavka-n180744", "text": "Столичният зам.-кмет по транспорта Евгени Крусев подаде оставка вчера. Това обяви самият той на кратък брифинг, след като стана известно, че е получил призовка от прокуратурата. Тя е пристигнала вечерта в понеделник. Призован съм в качеството на обвиняем във връзка с проверка за ремонта на ул. \"Граф Игнатиев\" и смятам, че най-отговорната и мъжка позиция е да си подам оставката, обясни Крусев, като уточни, че тя не му е поискана, а решението е лично. Според Крусев по този начин разследването ще си свърши работата, а той ще защити името си. Подалият оставка зам.-кмет обясни, че се оказва пълно съдействие на всички разследващи органи, изпратена е цялата изискана документация по казуса. Той обобщи, че като възложител на процедурата за ремонта носи отговорност и ако е бил подведен от проектант, прокуратурата ще го установи. Зам.-кметът още не знае в какво точно е обвинен и ще даде показания във вторник. Крусев обаче не вижда проблеми около изгледа на ремонтиращата се улица. Той се надява скоро работата да бъде завършена и трамваят да тръгне.   Междувременно столичани отново се възмутиха от поредната странност около ремонта - каменни триъгълници, оприличени на акулски перки, които вероятно ще служат за ограничители между пешеходната част и трамвайното трасе. Попитан за коментар за необичайните детайли, Крусев отговори също с въпрос:\" Питаш ме защо не съм подменил триъгълничетата с квадратчета ли? Не ти ли е ясен отговорът, вследствие на това, което се случва с релсовия път?\" ДУМА припомня, че за започналата проверка на прокуратурата първи съобщи главният архитект на София Здравков Здравков в края на октомври. Повод за нея е съмнение за опорочаване на обществената поръчка, с която за изпълнител на ремонта бе избрана фирмата \"Джи Пи груп\" с оферта от 24 млн. лева. Едва след този избор обаче експертният съвет към главния архитект решава да смени виброизолационната подложка, заложена в проекта за ремонта. Тя е била част и от изискванията в процедурата и повод за отстраняването на един от участниците. Решението за промяната на подложката е подписано от Крусев. ", "date": "2018.12.05", "title": "Столичният зам.-кмет по   транспорта подаде оставка"}
{"url": "https://duma.bg/chovek-mozhe-da-se-spane-vav-vsyako-neshto-n180747", "text": "Ограничителите покрай трамвайните релси по ул. \"Граф Игнатиев\" са с такава странна форма, за да не ги припознават софиянци като места за сядане. Това обяснение даде пред БиТиВи арх. Радомира Методиева, проектант на \"перките от акула\", които предизвикаха поредната вълна от комични коментари около ремонта на знаковата столична улица. В социалните мрежи каменните блокчета бяха сравнени с надгробни паметници, перки на акула, мемориални плочи и други. Асоциации може да се правят всякакви, всичко прилича на нещо в нашите измерения, бе коментарът на арх. Методиева. Тези блокове били \"възможно най-щадящи за окото\", за да не се наруши \"споделеното пространство\" за столичани. Освен това важно било софиянци да не припознаят ограничителите като места за сядане. На ул. \"Солунска\" с тази цел са поставени кубчета, но те вендага започнали да се използват като пейки. Затова на \"Графа\" е предложена скосена форма, която \"да не позволява подобна злоупотреба с общинско имущество\". На въпрос няма ли риск човек да се спъне в острите форми, Методиева отговори: „Това, което сме поставили, е възможно най-щадящото за погледа. Човек може да се спъне във всяко нещо, стремили сме се да има визуално единство в материалите. Цветно нещо няма как да е гранит”.", "date": "2018.12.05", "title": "Човек може да се спъне във всяко нещо"}
{"url": "https://duma.bg/avstriyski-hudozhnik-gostuva-v-lesedra-n180723", "text": "Чертежи, ецване, картини на австрийския художник Елмар Пайнтнер (р. 1954 г.) ще бъдат изложени в столичната галерия \"Леседра\" до 28 февруари 2019 г. Откриването е на 12 декември от 19 ч. в арт салона на ул. \"Милин камък\" 25 в кв. \"Лозенец\", научи ДУМА от австрийското посолство.", "date": "2018.12.05", "title": "Австрийски художник гостува в \"Леседра\""}
{"url": "https://duma.bg/trafikat-i-pechkite-na-tvardo-gorivo-sa-osnovnite-zamarsiteli-na-vazduha-n180749", "text": "Отоплението на твърдо гориво и натовареният трафик са основните замърсители на въздуха в големите градове. Това е мнението на по-голямата част от българите, сочи експресно проучване на агенция АФИС. За 56% от анкетираните битката с мръсния въздух минава през по-ниски цени на тока. 39% смятат, че ограничаването на автомобилния трафик ще даде положителни резултати в борбата с финните прахови частици. Общо е мнението, че замърсяването е следствие от липсата на адекватна екологична политика и на местната, и на държавната власт. Повече от една трета (36%) от жителите на страната усещат влошаване на качеството на въздуха в населеното място, в което живеят. Три пъти по-малко – 12%, констатират подобрение на чистотата на въздуха. За всеки втори няма особена промяна. Замърсяването силно зависи от степента на урбанизация на конкретното населено място. Чистотата на въздуха се влошава далеч по-малко в селата (15%), докато този дял обхваща 48% от жителите на големите градове (57% в София) и 36% на малките. Важно е да се отбележи и това, че въздушното замърсяване е по-силен дразнител за хората от по-високите подоходни групи. Например, тези с над 1000 лв. доход на член на домакинството констатират замърсяване в 64% от случаите, коментират социолозите. Помолени да посочат две мерки, които биха допринесли най-много за по-чист въздух в тяхното населено място, анкетираните най-често посочват  по-ниска цена на електричеството (56%), следвано от намаление на движението с коли (39%), спиране на дим от индустриално производство (23%), домашно отопление с газ (20%). Централното топлоснабдяване, газификацията и електрическото отопление намаляват нуждата от отопление с дърва и въглища. В тази връзка, коментират от АФИС, опитите в последно време да се ограничат замърсяващите коли чрез общонационални екологични данъци целят по-скоро фискален ефект, отколкото екологичен, защото не са диференцирани събразно с големината на населеното място. Те всъщност слагат спирачка на междуградската мобилност, която замърсява въздуха за минимум хора, а в същото време не намаляват трафика в градовете.", "date": "2018.12.05", "title": "Трафикът и печките на твърдо гориво са основните замърсители на въздуха"}
{"url": "https://duma.bg/chitalishteto-v-s-dolni-bogrov-sabra-dariteli-i-tvortsi-n180728", "text": "След близо година ремонтни и строителни дейности НЧ \"Св. св. Кирил и Методий-1927\" в с. Долни Богров отново отвори врати за творците, възпитаниците и обществеността. Председателят на читалището Цецка Кочкова и секретарят Румяна Кръстанова посрещнаха гостите, дарителите и съгражданите си с приветлива усмивка, питка и шарена сол. Богатата концертна програма събра и почитателите на фолклора, танците, песните и народните мъдрости. В словото си Кочкова благодари сърдечно на дарителите на книги, на хора с щедрост и разбиране за значимостта на читалищната дейност. Сред тях са Пламен Колев, Антоанета Заркова, Надежда Христова. \"Ние се отнасяме с уважение и благодарност към кмета на район \"Кремиковци\" Ивайло Панев, зам.-кмета на районната администрация Лилия Донкова, към дарителите Пламен Колев, Станислав Петков, Красимир Динчов, Григор Николаев, Георги Лаловски, Боби Опров, Теодора Митрева, Верка Иванова, Даринка Динчова, Марио Петков, Наньо Грозданов, Бистра Дешова, Александър Василев, Светозар Геров, Иван Стоилов, към управителите на фирми\", каза Кочкова. Тя подчерта, че съвременните проблеми на читалищата са не само финансови, но и свързани с новите социални, политически и икономически условия. \"Това са демографската криза, миграцията, обезлюдяването на цели селища, намаляването на държавните субсидии, което доведе до упадък, а дори и до закриването на училища и читалища\", сподели Кочкова. Председателят на читалището направи исторически преглед от 1925 г., когато се ражда идеята за създаване на читалище в с. Долни Богров от будни младежи и учители.   Организаторите на тържественото събитие бяха категорични, че в днешните преходни времена все по-често ни се налага да търсим българската народност и дух, които съхранява читалището - първото средище за изява на гражданското общество в България. Изтъкнато бе, че дарителството и доброволчеството са в основата на родната култура, образование и творчество.", "date": "2018.12.05", "title": "Читалището в с. Долни Богров събра дарители и творци"}
{"url": "https://duma.bg/ogromen-boen-arsenal-otkri-gdbop-v-garazh-v-sofiya-n180750", "text": "Огромно количество боен арсенал е открито в гараж в столичния кватрал \"Редута\". При спецакцията на ГДПОБ и Прокуратурата има и арестувани заподозрени. Засега следите водят към оръжения завод \"Арсенал\", откъдето са изнасяни оръжията. Пръв с рекордното количество задържано оръжие се похвали премиерът Бойко Борисов преди началото на днешното заседание на МС. След това зам.-главният прокурор Иван Гешев, шефът на ГДПОБ Ивайло Спиридонов и спецпрокурорът Евгения Станкова дадоха пресконференция, на която разкриха подробности около акцията. Пред медиите застанаха още Борисов, главният прокурор Сотир Цацаров и вътрешният министър Младен Маринов.   Картечници, десетки автомати \"Калашников\" и \"Скорпион\", спусъци за РПГ-та, черен барут и огромно количество боеприпаси са били открити при спецакцията.  Толкова много оръжия хванахме, колкото специалните бригади нямат. И като качество, такива заглушители специално правени като за специалните части и баретите, коментира премиерът Бойко Борисов. Една рота автомати, пистолети, гранатомети, бяха изброили 40 хил. патрона. Една част сме си я платили като контролирана доставка, добави той. Това оръжие може да въоръжи няколко роти от БА, от това, което е останало от нея, каза на пресконференцията зам.-главният прокурор Иван Гешев.  Главен комисар Ивайло Спиридонов оповести количеството на откритите оръжия, взрив и боеприпаси. Ще изкажа благодарности към отдел \"Контратероризъм\" за оперативната работа. Това пред вас (оръжията) няма как да бъде използвано за друго, освен за тероризъм. Те биха стигнали до всяка точка на планетата, нашите усилия са свързани с предотвратяване такива оръжия да стигат до вътрешността на Европа, започна шефът а ГДБОП. Ще посоча щрихи какво е намерено, не можете да видите повечето от нещата: общото количество автомати Калашников е 65, 37 Скорпион, 43 пистолета различни марки, 8 кг черен барут - стана ясно мощността му и какво би могло да стане при евентуалното му взривяване, 2 сандъка със запалки за гранати - една такава запалка има мощност 3 конски сили, 470 цеви за различни оръжия, 2 пушки помпи, 14 дръжки със спусък за РПГ. Патроните тепърва ще се броят - около 50 000 патрона, възможно е да излязат 100 000, говорим за някакъв диапазон в момента, изброи той. Такива лица с такава високорискова дейност като търговия с огнестрелни оръжия за нас са постоянно наблюдение и особен интерес. Имаме неща, които още трябва да бъдат изчистени по този казус и колегите продължават работа в момента, допълни директорът на ГДБОП. По думите му оръжията излизат от завод \"Арсенал” в Казанлък. Ще извършим сериозна проверка в завод \"Арсенал”, допълни и Иван Гешев. Продължаваме да работим как е изнасяно оръжието от завода „Арсенал”-Казанлък. Имало е вътрешен начин. Оръжието категорично е излязло по нелегален начин от завода, заяви Гешев. Задържани са 7 човека. Доколкото ми е известно, има бивши служители, каза още Иван Гешев. Цяла нощ на територията на подземния гараж разследващите са извършвали претърсване и изземване, приключили в ранните часове на 1 декември. Лицето е привлечено като обвиняем за държане на огнестрелно оръжие, взривни вещества и боеприпаси в голямо количество. Касае се за голям обем оръжие и взрив, който по своето естество създава опасност и за населението, ако същият не бе намерен и иззет в рамките на делото ни, изтъкна прокурор Станкова. Хората, участвали в групата, са с висящи присъди, освен организаторът на групата, който е с 1 присъда на първа инстанция, добави Иван Гешев.    ", "date": "2018.12.05", "title": "Огромен боен арсенал откри ГДБОП в гараж в София"}
{"url": "https://duma.bg/literaturna-vecher-v-mladezhkiya-teatar-n180724", "text": "Издателство \"Сиела\" организира премиера на \"Жажда\" от Захари Карабашлиев с акварелните илюстрации на Дамян Дамянов. В свят, в който всеки е убеден, че е различен, има нещо, което изконно ни свързва един с друг. Жаждата. Днес, 5 декември, от 19 ч. на сцената на Младежкия театър \"Николай Бинев\", където с великолепния актьор Владимир Пенев и вдъхновителя на тази кратка история - незрящия, но виждащ всичко Спас Карафезов - ще се опитаме да уловим светлината и да се научим да плуваме в свят, в който истината никога не е черно-бяла, казват организаторите", "date": "2018.12.05", "title": "Литературна вечер в Младежкия театър"}
{"url": "https://duma.bg/balgarin-shte-izografisva-tunel-kam-nebostargach-n180720", "text": "Известният български скулптор Живко Седларски ще изографиса площ от 840 кв. метра в пешеходния тунел Суджоу, водещ към един от небостъргачите в Китай. Това е най-мащабният проект на именития творец, който ще нарисува океан на една от стените, а другата ще украси с изображения на джунгла. Очаква се мястото да се превърне в голяма атракция. Сградата все още се строи, като височината й ще достигне 729 метра. Но тунелът вече е напълно готов и маестро Седларски ще започне работата си по него след 2-3 месеца. Сега авторът, прочул се със създаването на емблематични рокли от метал, се фокусира върху участието си в ревю-спектакъла по повод 10-ото издание на престижните годишни награди \"БГ модна икона\". Живко Седларски пристига специално за събитието от Франция, където живее и работи повече от 20 години. Творбите му са оригинален синтез между дизайн, изящно изкуство и архитектура. С ентусиазъм и вдъхновение скулпторът прави рокли, но не от коприна, дантела или шифон, а от стомана, месинг и гранит. Част от произведенията на Живко Седларски ще може да се видят на церемонията на Академията за мода на 12 декември в София.", "date": "2018.12.05", "title": "Българин ще изографисва   тунел към небостъргач"}
{"url": "https://duma.bg/transformatsiite-na-vodata-sa-sabrani-v-nova-izlozhba-n180718", "text": "Последният проект на \"Галерия +359\" за 2018 г. е посветен на водата и нейните трансформации. Изложбата на Калина Димитрова и куратора Весела Ножарова се открива днес, 5 декември, от 18 ч. (ул. \"Галичица\" 21). Под заглавие \"Все по-нови води се вливат в тези, които вече са се влели в същите реки\" авторката представя скулптурна инсталация, боравеща с всекидневни и познати образи. Това са различни вместилища на течности, шишета за вода, бутилки за сок, кенчета от бира - все продукти на съвременната цивилизация, които обаче вместват една и съща изначална субстанция. Весела Ножарова акцентира в кураторската си концепция: \"В своята артистична практика Калина Димитрова винаги се занимава с промяната. Но не с промяната като внезапно превъплъщение, а като скрито и неумолимо изменение.\" Водната кула е естествено продължение на нейното изследване. Съоръжението в кв. \"Лозенец\" е вместилище на вода, която се впуска нагоре, за да достигне върха в опит да изравни и умиротвори всички течащи води наоколо. Вода, която е на върха, готова да падне надолу, за да се качи нагоре отново и отново да полети надолу... Този нескончаем цикъл отдавна е изчезнал от старата сграда. Кулата се е превърнала в паметник на постоянно движение, в метафора за всичко, което тече, променя формата си, преодолява препятствия, изменя образа си, изпълва се със съдържание или го губи внезапно, преминавайки в нещо друго, с форма или безформено.", "date": "2018.12.05", "title": " Трансформациите на водата  са събрани в нова изложба"}
{"url": "https://duma.bg/detsa-daryavat-na-detsa-v-stolichnata-biblioteka-n180719", "text": "Благотворителен Коледен базар под наслов \"Деца даряват на деца\" ще бъде тържествено открит днес, 5 декември, от 16 ч., в Мраморното фоайе на партера в Столичната библиотека. Талантливите възпитаници на 99 ЦДГ \"Брезичка\" ще зарадват гостите на събитието с музикални изпълнения. Сумата, събрана от продажбата на предмети и украси с коледна тематика, изработени от малчуганите, ще бъде дарена за закупуване на пособия и игри за техни връстници от същата детска градина със специални образователни потребности. Каним всички граждани и гости на София, желаещи да подкрепят благотворителната кауза, да посетят базара до 30 декември, призовават организаторите на проявата от Столичната библиотека, Народното читалище \"Бели брези 2007\" и 99 ЦДГ \"Брезичка\".", "date": "2018.12.05", "title": " \"Деца даряват на деца\"  в Столичната библиотека"}
{"url": "https://duma.bg/pisheshto-uchilishte-v-stolichnata-biblioteka-n180725", "text": "Клуб \"Учители\" към Столичната библиотека и Асоциацията на учителите по български език и литература започват новата инициатива \"Пишещо училище\". В нея със свои авторски произведения ще участват учители, ученици и свързани с образователната система специалисти. Първото събитие от поредицата е днес, 5 декември, от 19 ч. в литературния клуб на Столичната библиотека. В поетичната вечер ще участват учителите-поети Милена Караангова, Николай Милчев и Веселин Геренов, които ще представят свои нови текстове. ", "date": "2018.12.05", "title": "\"Пишещо училище\" в Столичната библиотека"}
{"url": "https://duma.bg/golyam-sardechen-ikonostas-pokazva-stanko-v-kyustendil-n180726", "text": "Живописната композиция \"Голям сърдечен иконостас\" представя художникът Станислав Божанков-Станко в Художествената галерия \"Владимир Димитров - Майстора\" в Кюстендил. Вернисажът е днес, 5 декември, от 17.30 до 19.30 ч., и може да се разгледа до 5 януари 2019 г. \"...На вашето внимание е готовата композиция, сглобена за първи път сега, както и няколко цикъла работи върху хартия, които са част от мисловния и формален път, извървян към \"Иконостаса\", изведени впоследствие като съвсем отделни и самостоятелни произведения, със свое послание, технологичност и внушения...\", споделя авторът.", "date": "2018.12.05", "title": "\"Голям сърдечен иконостас\" показва Станко в Кюстендил"}
{"url": "https://duma.bg/baleta-snezhanka-igrayat-za-parvi-pat-u-nas-n180727", "text": "Балетът \"Снежанка ще се играе за първи път в България днес и на 8 декември в рамките на III международен балетен форум във Варна. Наричат го \"четвъртия балет\" на Чайковски, макар че той няма такъв, но е написал музика за пиесата \"Снежанка\" по едноименната приказка на Ал. Островски. Премиерата на замислената като музикално-драматичен спектакъл \"Снежанка\" през 1875 г. в Болшой театър била посрещната хладно. Истинският живот на възродената като балет \"Снежанка\" започва едва през 1961 г., когато специално за Лондонския балетен фестивал прочутият хореограф и роднина на Чайковски, Владимир Бурмайстер, създава либретото и поставя първата хореография на \"Снежанка\". В партитурата на балета, освен наситената с ярък руски колорит музика, композирана за пиесата, Бурмайстер включва и други произведения на Чайковски, сред които Симфония 1 \"Зимни сънища\", цикъла за пиано \"Годишните времена\". Варненската постановка на \"Снежанка\" е развита върху хореографската версия на екипа на Държавния театър за опера и балет в Красноярск - Русия, с участието на избрани с кастинг балетни артисти от Русия, България, Италия, Испания, Франция и др. В премиерните спектакли в главните роли ще танцуват Анастасия Осокина и Иван Карнаухов (5 декември) и Анастасия Нигматулина и отново Иван Карнаухов (8 декември).", "date": "2018.12.05", "title": "Балета \"Снежанка\" играят за първи път у нас"}
{"url": "https://duma.bg/sestrite-i-shtabat-na-ronaldo-besneyat-n180705", "text": "Сестрата на Роналдо Елма Авейро обвини мафията и парите, че брат й не е спечелил приза за шести път, поради което той изобщо не се появи на церемонията в Париж. \"За съжаление, това е светът, в който живеем. Прогнил свят на мафия и проклети пари. Но най-голямата сила в този свят на пошлото и покварата е силата на Бог. Той може да забавя, но никога не забравя\", написа в инстаграм Авейро. Другата сестра на Роналдо - Катя Авейро, също не пропусна да подкрепи брат си. Тя публикува негова снимка с приза и написа: \"Най-добрият на света. Разбира се, за тези, които разбират футбола.\" От щаба на Кристиано също побързаха да го защитят, въпреки че този път не спечели отличието. Топреализаторът в Шампионската лига взе отличието предните 2 години, като има общо 5 \"Златни топки\". До пролетта Роналдо беше в Реал и имаше основна заслуга за титлата в Шампионската лига, вкарвайки 15 гола в 13 мача, а в Примера дивисион се разписа 26 пъти в 27 мача. От лятото той е в Ювентус, за който има 11 гола в 18 двубоя във всички турнири.", "date": "2018.12.05", "title": "Сестрите и щабът на Роналдо беснеят "}
{"url": "https://duma.bg/ultrasi-na-tsska-sf-blokirat-orlov-most-utre-n180710", "text": "Феновете на ЦСКА-Сф от фракцията \"Сектор Г\" организират протест утре и по всяка вероятност ще блокират Орлов мост привечер. Привържениците са недоволни от скандалните отсъждания на съдията Волен Чинков, заради които \"червените\" загубиха от Славия (0:1) и така се отдалечиха на 6 т. от лидера Лудогорец. Двата тима играят дербито на междинния ХVIII на \"Армията\" утре от 17.30 ч., а протестът на червените ултраси е преди мача. \"В четвъртък в 15.30 се събираме в градинката пред \"Райфайзен\" на ул. \"Иван Асен\", а след това в 16.00 часа се отправяме към Орлов мост на мирен протест. След приключването му заедно ще се насочим и към нашия дом за мача. Призоваваме всеки, който може, да се включи в събитието. Време е да бъдем чути и видяни, защото гаврата със свещените четири букви, обединената червена общност и българския футбол не може да продължава повече\", обявиха от фенклуба на официалния сайт на \"червените\". ", "date": "2018.12.05", "title": "Ултраси на ЦСКА-Сф блокират Орлов мост утре"}
{"url": "https://duma.bg/stoichkov-i-pele-podkrepiha-harvatina-n180706", "text": "Макар да е футболист на Реал М, Модрич напълно заслужи \"Златната топка\", обяви Христо Стоичков. Българинът, който спечели най-престижния индивидуален приз във футбола през 1994 г. като играч на Барселона, оцени високо качествата на хърватина. Двамата са единствените представители на Балканите с най-ценното индивидуално отличие досега. \"Лука я заслужаваше заради всичко, което е сторил като цяло за клуба си и за националния си отбор. Той доказа, че в краката на нас, балканците, има нещо различно. Просто винаги се е забавлявал с топката в крака\", коментира легендарният №8. Стоичков прогнозира, че следващият носител на трофея ще е Килиан Мбапе. \"Все още е много млад, но мисля, че именно той ще спечели наградата през 2019 г. Изглежда ми сигурно.\" Досегашните победители пък са излъчени от общо 20 държави - България, Германия, Франция, Италия, Бразилия, Англия, Аржентина, Холандия, Португалия, Русия, Испания, Чехия, Дания, Унгария, Северна Ирландия, Шотландия, Украйна, Либерия и Хърватия. Бразилската футболна легенда Пеле също поздрави Модрич за престижния приз. \"Моите поздравления към теб, Лука, за завоюването на \"Златната топка\". Отборните трофеи са най-добрата част от футбола, но индивидуалните призове също са отлично нещо\", написа Кралят на футбола в своя микроблог в туитър.", "date": "2018.12.05", "title": "Стоичков и Пеле подкрепиха хърватина"}
{"url": "https://duma.bg/luka-modrich-vtoriyat-balkanets-sas-zlatna-topka-n180707", "text": "Лука Модрич заслужи \"Златната топка\" за най-добър футболист на годината. Хърватинът сложи край на абсолютната хегемония на Лионел Меси и Кристиано Роналдо, продължила цяло десетилетие. Плеймейкърът на Реал М взе отличието на \"Франс футбол\", след като през годината триумфира в Шампионската лига за трети пореден път, а на мондиала с националния отбор игра финал, загубен с 2:4. В Русия 33-годишният Модрич бе избран за най-добър играч на шампионата, а впоследствие взе наградите на ФИФА и УЕФА. Той стана първият футболист в историята, спечелил и трите награди. За \"Златната топка\" - най-авторитетното индивидуално отличие, хърватинът събра 753 т. Роналдо остана втори с 456, а в тройката влезе световният шампион с Франция Антоан Гризман с 414. 180 журналисти от всички страни по света дадоха своя вот. Единствените българи, акредитирани от \"Франс футбол\" в анкетата - Михаил Савов и Румен Пайташев, обаче класираха Модрич едва трети, след световните шампиони Гризман и Килиан Мбапе. В посочената от тях петица са още асът на Белгия Еден Азар и уругваецът Единсон Кавани, който иначе е чак 23-ти. Модрич е седмият играч на \"Кралския клуб\", отличен със \"Златната топка\", което е рекорд. Барселона, Ювентус и Милан са с по шестима. Иначе вечните съперници в Испания имат по 11 приза.  Тази година анализаторите бяха разделени в мненията си за това кой заслужава наградата. Мнозина подкрепяха тезата, че наградата трябва да е за Гризман, който освен световната титла, триумфира в Лига Европа с Атлетико М, като вкара голове и в двата финала. 20-годишният Килиан Мбапе остана четвърти в анкетата с 347 т. Нападателят на ПСЖ обаче спечели новоучредения приз на \"Франс футбол\" за играчи до 21 г. За първи път от 2006 г. Меси е аут от тройката. Аржентинецът остана пети с 280 т. Топ 10 допълниха Мохамед Салах (Ег, Ливърпул) 188, Рафаел Варан (Фр, Реал М) 121, Еден Азар (Бел, Челси) 119, Кевин де Бройне (Бел, Ман Сити) и Хари Кейн (Анг, Тотнъм) 25. За първи път организаторите връчиха \"Златна топка\" и за жени, като на церемонията в Париж беше отличена норвежката Ада Хегерберг. Тя изигра много силен сезон за Лион, като вкара 31 гола в 29 мача. \"Спечелиш ли \"Златната топка\", си част от най-великите във футбола. За мен е трудно да си го помисля, но вече трябва да свиквам с тази мисъл. Това е повече от сбъдване на детската ми мечта. Като деца всички имаме големи мечти, такива, които ни изглеждат смели и далечни. Моята беше да играя в голям клуб, да печеля трофеи. Разбира се, мислел съм и за \"Златната топка\", но без да си представям наистина, че един ден ще я вдигна\", призна Модрич. Френският диджей Мартин Солвейг, който беше един от водещите на церемонията, предизвика скандал на сцената. Той провокира Ада Хегерберг с послание, определено от мнозина като сексистко. Музикантът танцува с нея на хита на Франк Синатра \"Fly me to the Moon\", а след като връчи наградата и след речта на норвежката, я попита дали може да танцува и туърк (провокативен танц, в който силно се разтърсват задните части). Тя обидено отговори с \"Не\" и напусна сцената. Репликата на Солвейг дойде секунди, след като Хегерберг изтъкна значението на \"Златната топка\" за женския футбол и равенството между половете във футбола. Камерите на прякото излъчване уловиха изумените физиономии на значителна част от присъстващите, сред които и Мбапе.  \"За всеки, който си мисли, че преекспонираме и е било просто шега, не беше. Това беше пореден пример за сексизъм. Целият ми живот е отдаден на спорта и в него нивото на сексизъм е нереално\", възмути се в туитър бившият №1 в тениса Анди Мъри. Солвейг побърза да се извини за гафа и публикува снимка с Хегерберг, на която й се извинява. Диджеят призна, че шегата му е била лоша. \"Обясних на Ада, че заради емоцията се пошегувах, без да имам лоши чувства. Тя ме разбра и прие извиненията ми. Поднасям моите извинения на всеки, който се е почувствал обиден, и най-вече на Ада\", обяви той.", "date": "2018.12.05", "title": " Лука Модрич - вторият балканец със \"Златна топка\" "}
{"url": "https://duma.bg/kratki-novini-n180708", "text": "Първа лига XVIII кръг Берое - Черно море 0:1 Генев (34); снощи: Локо Пд - Ботев Пд; днес, 15.00: Етър - Ботев Вр (Диема спорт); 17.30: Септември - Левски; утре, 12.30: Витоша Б - Верея (Нова спорт); 15.00: Дунав - Славия (Диема спорт); 17.30: ЦСКА Сф - Лудогорец (Диема спорт).  1. Лудогорец 17 14 2  1 37:11 44  2. ЦСКА-Сф 17 12 2  3 31:6 38  3. Левски 17 12 1  4 35:13 37  4. Берое 18  8 6  4 26:14 30  5. Ботев Пд 17  9 2  6 25:16 29  6. Черно море 18  8 3  7 25:29 27  7. Етър 17  7 3  7 17:19 24  8. Ботев Вр 17  7 3  7 21:25 24  9. Локо Пд 17  6 4  7 16:17 22 10. Славия 17  5 5  7 15:19 20 11. Витоша Б 17  5 1 11 12:28 16 12. Дунав 17  4 2 11 19:32 14 13. Септември 17  3 1 13 14:34 10 14. Верея 17  0 5 12 9:39  5 Втора лига XVI кръг Черноморец Бч - Локо Сф 1:0 Мирчев (77-д) Футбол по Диема спорт 15.00 Етър - Ботев Вр 17.30 Септември - Левски 21.45 Бърнли - Ливърпул по Диема спорт 2 20.00 Нант - Марсилия 22.00 Манчестър Юнайтед - Арсенал по Нова спорт 21.45 Уулвърхемптън - Челси по БТВ Екшън 22.00 Барселона - Културал Леонеса по Ринг 20.30 Атлетико М - Сант Андреу 22.30 Севиля - Вияновенсе по Макс спорт 1 Волейбол 8.00 Вакъфбанк - Волеро (жени) по Евроспорт 1 Биатлон 15.00 СК в Поклюка (20 км, мъже) Снукър 20.45 Открито първенство на Обединеното кралство", "date": "2018.12.05", "title": "Кратки новини"}
{"url": "https://duma.bg/levski-i-ludogorets-poluchavat-nad-200-000-leva-ot-fifa-n180709", "text": "Левски и Лудогорец получават над 200 000 лева като компенсация, че техни футболисти участваха на Мондиал 2018 в Русия, обяви ФИФА на официалния си сайт. Защитникът на \"сините\" Холмар Ейолфсон бе в групата на Исландия, макар че не игра, а халфът на \"орлите\" Яцек Горалски записа мачове за Полша. Така Левски взима $138 670 (239 336 лв.), а Лудогорец - $169 800 (293 064 лв.).", "date": "2018.12.05", "title": "Левски и Лудогорец получават над 200 000 лева от ФИФА"}
{"url": "https://duma.bg/blagodetelkata-na-nankov-pecheli-ot-evroproekti-n180737", "text": "Има ли и имал ли е екс регионалният министър и сегашен заместник-министър Николай Нанков или членове на неговото семейство общ бизнес със \"семейната приятелка\" Тодорка Сотирова или нейни близки? На домашния му адрес (апартамента, предоставен безвъзмездно от Сотирова) регистрирани ли са търговски дружества и знае ли той за това? На адреса в гр. Априлци, където е дарената му от родителите къща, развиват ли дейност търговски дружества и свързани ли са със \"семейната приятелка\" или нейни роднини? Изпълняват ли някои от тези дружества дейности по европроекти и обществени поръчки? \"Зам.-министърът на регионалното развитие Николай Нанков също като министър Владислав Горанов се оказа в категорията на безвъзмездните ползватели, пише в декларацията му тази година, подадена пред антикорупционната комисия\", съобщи преди дни вестник \"Сега\". В декларацията си за 2017 г. (когато беше регионален министър) той е вписал два имота - собствена къща в Априлци и ползване на 1/3 от апартамент в София. От пресцентъра на регионалното министерство са предоставили на всекидневника разясненията на Нанков, че къщата е фамилна собственост, дарена на министъра от баща му през 2017 г. \"А апартаментът в София, в който живее безвъзмездно още от 2011 г., е на Тодорка Сотирова - дългогодишна семейна приятелка. Сотирова е предоставила покрив на Николай Нанков в София, а в замяна ползва безплатно част от къщата му в курортното селище Априлци\". Интересното в случая е коя е \"дългогодишната семейна приятелка\" Тодорка Сотирова. Освен въпросния апартамент в Драгалевци тя притежава още (заедно с внука си Васил) два имота в София, закупени през лятото на настоящата година. Тя е и майка на успешната предприемачка Елка Сотирова-Владимирова, която е била управител и мажоритарен собственик на фирмата \"Африт\" ООД, в която първоначално съдружник е майката на Николай Нанков - Валя, а от 2008 до 2009 г. и самият бивш регионален министър, който после прехвърля дяловете си на свой земляк. През 2017 г. Елка Сотирова, която обитава останалите 2/3 от въпросния апартамент в Драгалевци, е едноличен собственик на фирмата, но само преди година я прехвърля на друго лице. През последните години \"Африт\" е изпълнител на 14 проекта по линия на еврофондовете и е неизменен изпълнител или консултант на фирми, работещи по обществени поръчки. Интересно е, че освен в Ловешка област реализира дейности и на територията на Варна, Стара Загора, Смолян и др. В същото време \"Африт\" е била съсобственик на консорциума АДД ДЗЗД - София, който изпълнява дейности по обществени поръчки за стотици хиляди левове в Благоевградско, в дружеството \"Кюстендил ОПОС 2017\", чиито договори за обществени поръчки са в Кюстендил и в \"АК Варна транс\" ООД, което печели поръчки във Варна. От своя страна внукът на \"дългогодишната семейна приятелка\" - Васил Владимиров (син на Елка Сотирова), е собственик на две фирми, регистрирани със седалище в имота на ексминистъра в град Априлци (\"Аквафонс\" и \"Филоксения\"), но с адрес за кореспонденция - апартаментът в Драгалевци. Там пък директно е регистрирана третата му фирма \"Медиаблистър\" ЕООД, която е сред изпълнителите на проекти по линия на Европейския фонд за регионално развитие и има разрешение да търгува с цветни метали от 2017 г. Проверката на ДУМА показва, че и двете фирми - на майката и на сина, не кандидатстват, а са изпълнители по проекти с европейски средства.", "date": "2018.12.05", "title": "\"Благодетелката\" на Нанков печели от европроекти"}
{"url": "https://duma.bg/shumentsi-iskat-stimuli-za-obrazovanite-semeystva-n180734", "text": "Жителите на Шумен поискаха стратегия и конкретни мерки за стимулиране на образованите семейства, за да остават да работят те у нас и да създават свой дом тук. Това стана при представянето на \"Визия за България\" от народните представители проф. Анелия Клисарова, Иван Иванов и Иван Ченчев пред граждани на Шумен. Според местните, само ако младите и образовани останат в България, икономиката и високо технологичните производства, предложени във Визията ще бъдат по-бързо развити. Хората предложиха в документа да залегне и стимулирането на фирми, които използват високи технологии и екологични материали в своето производство.  Замърсеността на въздуха в Шумен, липсата на перспектива за младите, демографската криза и липсата на инвестиции и работни места бяха сред основните проблеми, които тримата депутати обсъждаха с шуменци. \"Младите семейства, грижата за тях и оставането им у нас също намират своето място във Визията. Записаните мерки, свързани с тях, вече бяха предложени в Алтернативния бюджет на БСП. Предложението ни за прогресивно подоходно облагане също ще помогне за стимулиране не само на младите семейства, но и за развитие на бизнеса\", каза Иван Иванов. Той заяви, че страната има нужда от нова перспектива и \"Визия за България\" я дава.   \"БСП иска коренна промяна в системата на здравеопазването. Болниците не трябва да бъдат търговски дружества, а лечебни заведения. Това ще гарантира, че тяхната функция е да лекуват, а не да търгуват със здраве\", коментира проф. Клисарова. Тя е категорична, че контролът на парите в системата е изключително важен, защото годишно за здраве се дават 9 млрд. лв., а услугата става все по-некачествена. Създаването на здравна карта ще може да осигури адекватно здравеопазване на всички български граждани. \"След като тя бъде направена, няма да се закриват общински и областни болници, а ще се развиват и модернизират\", каза проф. Клисарова. Та подчерта, че БСП не е против частните болници, но е против те да използват публични средства. \"Област Шумен е на първо място по брой закрити училища в страната - 67 през последните 10 години\", каза Ченчев. Той бе категоричен, че с предложенията на БСП във Визията, свързани с образованието, закриването на училища ще бъде спряно, защото децата трябва да могат да учат близо до домовете си. \"Пари за образование, здравеопазване, социални услуги и развитие на икономиката има, но премиерът ги раздава еднолично. Затова МС трябва да разпределя 1% от излишъка в бюджета, а парламентът да има достъп до останалите пари, за да бъдат те прозрачно използвани\", заяви Ченчев.", "date": "2018.12.05", "title": "Шуменци искат стимули за образованите семейства"}
{"url": "https://duma.bg/radulovtsi-na-protest-sreshtu-nova-vagledobivna-mina-n180736", "text": "Жители на софийското село Радуловци, заедно с представители на екоорганизации излязоха, за да изразят недоволството си срещу намерението за изграждане на въгледобивна мина в района. Хората се притесняват, че рудникът би замърсил въздуха в селото и би навредил на туризма. Недоволните твърдят, че е застрашено екоравновесието в селата Бърложница, Радуловци и Братушково, които се намират на около 300 метра едно от друго. През трасето, което е определено за въгледобива, преминава и трасето на централния водопровод, който захранва селата. Местните твърдят, че фирмата концесионер е приближена до бизнесмена Христо Ковачки. Според тях концесионното възнаграждение, което тя ще заплаща, е крайно недостатъчно предвид рисковете за околната среда.", "date": "2018.12.05", "title": "Радуловци на протест срещу нова въгледобивна мина"}
{"url": "https://duma.bg/gornooryahovtsi-nastoyaha-za-diferentsirano-dds-za-hlyaba-i-lekarstvata-n180732", "text": "Диференцирана ставка на ДДС за хляба и лекарствата, въвеждането на мерки за повишаване на пенсиите и преизчисляването им към 31 декември 2015 г., премахване на плоския данък и въвеждането на прогресивно подоходно облагане с необлагаем минимум върху минималната работна заплата. За това настояха жители на Горна Оряховица по време на обсъждането на \"Визия за България\". В разговора участваха зам.-председателят на ПГ \"БСП за България\" Георги Свиленски и депутатите Анелия Клисарова, Иван Ченчев, Кольо Милев и Явор Божанков.  Хората предложиха държавата да изгради програма или политика за раждане на трето дете. Въпросите, свързани с демографския срив, ниските доходи, ниските пенсии, доплащането на лечение, скъпите лекарства, липсата на достатъчно кадри в общинските болници, липсата на достъп до здравеопазване, закриването на училища, ниското качество на образование, безобразното състояние на общинската пътна мрежа, остарялата канализация в града, която прави чести аварии, обсъждаха участниците в срещите. Те поставиха акцент и върху сериозното забавяне на големите инфраструктурни проекти със значение за Горна Оряховица и региона като АМ \"Хемус\" и \"Русе - В.Търново\", както и енергийния проект АЕЦ \"Белене\". През последните два месеца текстът на Визията беше представен пред всички партийни организации в общината, а председателят Огнян Стоянов обобщи техните предложения. Бяха извършени промени в ръководството. За членове на ИБ на Общинския съвет на БСП бяха избрани Ангел Йорданов и инж. Павлинка Николова. Тя става и зам.-председател на ИБ с ресор \"Партийна дейност\", както и делегиран представител в Областния съвет на партията.", "date": "2018.12.05", "title": "Горнооряховци настояха за диференцирано ДДС за хляба и лекарствата"}
{"url": "https://duma.bg/v-hitrino-lekarstvata-sa-mnogo-po-skapi-n180733", "text": "\"За да си купим лекарства тук, в Хитрино, трябва да платим в пъти повече, отколкото в Шумен. Живеем в една държава, една област. Нужно е държавата да се намеси, защото с 250-300 лв. пенсии трябва да си купим лекарства, да платим сметки и да живеем цял месец\", заявиха жители на община Хитрино на срещата с народните представители от ПГ на \"БСП за България\" проф. Анелия Клисарова и Иван Ченчев. Хората от общината заявиха, че подкрепят предложенията на левицата във \"Визия за България\", свързани с образованието, защото те ще помогнат за това децата да излизат от училище грамотни, а не просто с диплома. Децата от селата трябва да пътуват в студ и пек до училище в по-големите населени места и губят часовете за учене в пътуване. \"Направете така, че учителите да идват при децата\", призоваха те.", "date": "2018.12.05", "title": "В Хитрино лекарствата са много по-скъпи"}
{"url": "https://duma.bg/smyadovtsi-upravlyavashtite-iskat-da-sasipyat-balgarskoto-selo-n180731", "text": "\"Управляващите искат да съсипят българското село. Селата са оставени без бюджети. Кметът за една химикалка трябва да ходи до административния център. Да не говорим, че тук инфраструктурен проект не е правен от години\". Това казаха жителите от Смядово на депутатите от БСП Кристина Сидорова и Явор Божанков. Освен депутати от БСП, други не идват в района, казаха смядовци.  \"Вече няма нито един цех, който да произвежда известната Смядовска луканка. Най-големите работодатели са общината, училището и две дървообработващи фирми. Общината замира!\", споделиха местните. Те подкрепиха предложенията на БСП за преизчисляване на пенсиите и поискаха закон за възрастните хора. \"Голяма част от децата ни са в чужбина. Радваме се, че БСП има решения за справяне с демографската криза\", казаха  присъстващите.  Една от най-наболелите теми във Велики Преслав са ниските доходи, обобщиха местните пред зам.-председателя на ПГ \"БСП за България\" Весела Лечева и народния представител Жельо Бойчев. \"Всички проблеми в България започват от образованието. Неграмотността в България е най-големият бич. Как деца да отделят доброто от злото? В училище не учат децата на патриотизъм\". С тези думи хората в Нови пазар посрещнаха депутатите от БСП Пенчо Милков и доц. д-р Георги Йорданов. Присъстващите се оплакаха и от недостъпното здравеопазване.  Конкретни предложения по Кодекса за социалното осигуряване направиха в с. Драгоево. \"Хората с професиите, които са с по-тежко натоварване, да бъдат осигурявани на реалните си доходи или два пъти върху минималната заплата\", препоръчаха присъстващите на народния представител Иван Иванов.  Депутати от БСП представиха \"Визия за България\" и във Венец, Кюлевча, Мадара, Никола Козлево, Върбица и др.", "date": "2018.12.05", "title": " Смядовци: Управляващите искат да съсипят българското село"}
