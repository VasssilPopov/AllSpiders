{"url": "https://duma.bg/vidinskiyat-mitropolit-daniil-pod-zaplaha-e-pravoslavnata-tsarkva-kato-tsyalo-n185659", "text": "- Да, живеем в неспокойно време. Говори се за глобализация - опити за привеждане на света под нов световен ред, с един център на управление за целия свят. Същевременно, свидетели сме на политическo и икономическo напрежение между различни държави по света. Има военни конфликти, миграция на огромен брой хора от и към редица страни, което изправя света пред множество предизвикателства. Наред с тези и други процеси, може да кажем, че обществата в почти всички страни по света са в процес на безпрецедентни промени в ценностната система - променят се начинът на живот на хората, техният личностен облик, нравите, поведението, обликът на цялото общество. Православната църква, макар да не е от този свят, живее в света. Ние живеем в този свят и, уви, случващото се в него неминуемо влияе върху нас. Може би все по-малко е разбирателството между нас, православните. Като че ли синдромът на Вавилон ни влияе все по-силно. Езикът, с който сме си служели досега, и с който сме се разбирали прекрасно - българи, руснаци, гърци, сърби, румънци, араби, американци, грузинци и въобще православните от всички народи по земята - езикът на православната вяра, евангелските принципи, църковните правила, днес този език и ясни понятия в него започват да търпят превратна интерпретация и това вече започва да разстройва нашите взаимоотношения. Случва се нещо като това, което е било във Вавилон, когато човеците се възгордели и решили да построят кула до небесата, т.е. да построят непоклатимо зданието на обществения си живот и да увековечат своята обществена уредба, но устроена по законите на техните страсти. С други думи, искали са да устроят земен рай тук, на земята, но без Бога - както болшевиките буквално говореха и както съвременните глобалисти също подлъгват хората. Опитът им се е провалил, както, разбира се, винаги се е случвало в историята на човечеството при подобни опити. Днес в православния свят сме свидетели на подобно нещо.  - Към настоящия момент действително имаме най-официално заявени претенции от страна на Константинополския патриарх за изключителни привилегии на Константинополската църква за \"надгранична юрисдикция\" не само в териториите на т.нар. диаспора, но и в териториите на автокефалните поместни църкви - както самият той се изразява, за \"надгранично изцеряване на всички църковни въпроси\". В т.нар. Томос, който Константинополската патриаршия издаде на 6 януари т.г., открито се постановява, че новоустановената църковна структура в Украйна признава за свой глава Константинополския патриарх и се прави опит това положение да се установи също и спрямо останалите поместни църкви с израза, че тези църкви също признават Константинополския патриарх за свой глава. Тези претенции са в пряко противоречие с правилата, които забраняват главите на поместните църкви да простират своята власт в териториите на други поместни църкви. Тоест, налице е опит да се подмени значението на автокефалния статут на поместните автокефални църкви. Говори се за автокефалия, самоуправляемост на дадена поместна църква, но всъщност правомощия за управление на тази църква се прехвърлят към Константинополския престол. Такова присвояване на правомощия се съдържа и в условията, които предвижда т.нар. Томос. Това е опит за пряка намеса в делата на всяка една поместна църква, за присвояване на правомощия и качества, които са присъщи за цялата Съборна православна църква.  Изключително важно е поместните църкви да не приемат този документ за валиден. В противен случай не само за БПЦ - БП последиците ще бъдат катастрофални, но под заплаха е единството и съборността на цялата Православна църква. Това е важно да се има предвид от поместните църкви. Въпросът се свежда до самото съществуване на Православната църква по начина, по който тя съществува от времето на Вселенските събори. Амбициите на Константинополския патриарх за първенство не само по чест, но и по власт в Православната църква не са случайни. Очевидно е, че тази власт не е самоцел. Днес, за постигане на своите амбиции той не се посвени да извърши вероломство, като навлезе в чужда територия и съдейства на държавната власт в Украйна в гонението й срещу две трети от православните украинци. Такова безпрецедентно вероломство не може да бъде самоцел и, както официално са заявени претенциите за право на юрисдикция над цялата Православна църква, патриарх Вартоломей няма да престане с опитите за налагането им. От друга страна, като се има предвид силната намеса на различни влиятелни държави и тяхната подкрепа на действията на Константинополската патриаршия в Украйна, мисля, че има връзка с глобалните процеси и амбициите за съсредоточаване на надюрисдикционни правомощия в ръцете на Константинополския патриарх. - Позицията на БПЦ-БП до този момент винаги е била в подкрепа на каноничността. Преди последните драстични събития, които започнаха през април миналата година, Св. синод е изпращал писма, с които е засвидетелствал, че признава за единствено канонична църква в Упрайна УПЦ-МП с предстоятел Негово Блаженство Киевския митрополит Онуфрий. Изпращани са и писма до президента Петро Порошенко, в които Св. Синод е изразявал своето безпокойство от намесата на държавната власт в делата на църквата в Украйна. Личното ми мнение е, че Светият синод няма моралното право да изменя тази своя принципна позиция. Да се молим Бог да помогне тази позиция да се отстои! - Не, конфликти с Гръцката архиепископия, КП не сме имали - нито между архиерейте, нито между клира, енориите и вярващия народ. Българската задокеанска епархия от дълги години се ръководи от Негово Високопреосвещенство на САЩ, Канада и Австралия митрополит Йосиф, който има голям принос за благоустройването на църковния живот в епархията и за поддържането на традиционно добрите взаимоотношения с епархиите на православните църкви в тези страни.  Мога да кажа дори, че при сериозните несъгласия, които, като представители на БПЦ-БП в епископското събрание на САЩ сме имали най-вече с представителите на Константинополската патриаршия по повод опитите да се приеме проект от Събранието за привеждане на Православната църква в САЩ под една администрация (във всички разработвани проекти се предвиждаше да бъде подчинена на Константинопол), взаимоотношенията ни с гръцките архиереи, клир и вярващи са били винаги приятелски. Мисля, че това до голяма степен се дължи също и на личните качества на Архепископ Димитрий, който е прекрасен духовник - дълбокомъдър, кротък, благ незлобив. *Интервюто е пред Аналитичния център свт. Василий Велики -  . Заглавието е на редакцията", "date": "2019.02.19", "title": " Видинският митрополит Даниил:    Под заплаха е Православната църква като цяло"}
{"url": "https://duma.bg/otkazaha-se-da-vrachvat-oskar-i-na-reklamite-n185647", "text": "Организаторите на церемонията по връчване на филмовите награди \"Оскар\" се отказаха от намерението си да връчат четири от тези отличия по време на рекламните паузи на излъчваното на живо по телевизия Ей Би Си събитие на 24 февруари. Това се случи след острата критика на холивудски режисьори и актьори, предаде Ройтерс. Американската академия на филмовите изкуства и науки съобщи в изявление, че е обърнала внимание на реакциите. Така наградите \"Оскар\" във всичките 24 категории \"ще бъдат представени без съкращения, в традиционния формат\".", "date": "2019.02.19", "title": "Отказаха се да връчват \"Оскар\"-и на рекламите"}
{"url": "https://duma.bg/ruski-flag-se-poyavi-na-katedralata-v-solsbari-n185688", "text": "Бившият руски полковник от ГРУ Сергей Скрипал се намира в по-лошо здравословно състояние, но не толкова, че да се налага спешна медицинска намеса, пише в. \"Сънди таймс\". Засега Скрипал е лекуван в дома си. Новината за състоянието на Скрипал дойде на фона на скандал в Солсбъри - градчето, където той беше отровен с дъщеря си Юлия. Там на катедралата е било издигнато руско знаме. Знамето е било много голямо - 10 метра дълго и широчина 7 метра. Флагът беше бързо премахнат.", "date": "2019.02.19", "title": "Руски флаг се появи  на катедралата в Солсбъри"}
{"url": "https://duma.bg/shpigel-sasht-gubyat-pozitsii-n185689", "text": "САЩ губят позициите си спрямо Русия и Китай, пише германското списание \"Шпигел\", цитирано от РИА \"Новости\".  От списанието отбелязват, че по време на речта си на Мюнхенската конференция по сигурността американският вицепрезидент Майк Пенс каза, че при управлението на американския президент Доналд Тръмп страната е \"по-силна от всякога\" и \"Америка отново е лидер в свободния свят\". \"Този удивителен паралелен свят, описан от Пенс в речта му, има много малко общо с реалността. Америка не е лидер, тя започва да губи\", пишат от списанието, допълвайки, че други страни като Русия, Китай и дори Иран я изпреварват. В допълнение на това трансатлантическите взаимоотношения преживяват най-голямата си криза. Освен това САЩ продължават да раздават инструкции на другите, нищо че не са лидер. Представителите на Европейския съюз изслушаха изказването на Пенс на конференцията \"с каменни лица\", пише \"Шпигел\". \"Те са наясно, че под американско лидерство Пенс е имал предвид един да дава заповеди, а други да ги изпълняват. Това обаче не съвпада с техните собствени идеи за партньорство\", заявяват от \"Шпигел\". В същото време руският вестник \"Комерсант\" също направи в публикация изводи от завършилата конференция и се спря специално на въпросите, свързани с Русия. Вестникът смята, че е станало ясно как Западът ще изгражда отношенията с Москва. За Русия на форума се е говорило доста често, но основно като заплаха за единството и демокрацията в Евросъюза. От думите на представителите на ЕС, САЩ и НАТО се формира образът на Русия в три измерения: смущаваща спокойствието страна; нарушител на международното право; заплаха за европейското единство и демокрация.  Изявлението на руския външен министър Сергей Лавров в Мюнхен обаче беше миролюбиво, подчертава изданието. Наричайки ситуацията в Европа и в \"цялото евроатлантическо пространство\" крайно напрегната, Лавров отбелязал, че при такива обстоятелства е крайно време за \"обръщане към идеята за общоевропейски дом, колкото и странно да звучи това в сегашната ситуация\". \"Ние дори бихме желали да видим малко изолация, защото преговорите бяха непрекъснати\", каза Лавров. Руският външен министър заявил, че всички преговори са били конструктивни: \"Дори от страна на тези политически дейци, които в други времена, когато се изправят пред Европарламента или другаде, се изказват достатъчно остро по отношение на Русия\". Лавров подчертал, че всички, с които е разговарял, го уверявали, че искат нормализиране на отношенията с Москва. \"Комерсант\" обаче отбелязва, че оценката на Лавров няма връзка с това, което западните политици казват за Русия след приключването на двустранните срещи с руските си колеги.", "date": "2019.02.19", "title": " \"Шпигел\": САЩ губят позиции"}
{"url": "https://duma.bg/smarfove-podobriha-predishniya-si-rekord-n185646", "text": "2762 ентусиасти, дегизирани като смърфове, подобриха предишния световен рекорд. Пременените с бели шапки и син грим по лицата се събраха в южната част на Германия за специалната масова среща. Според организаторите досегашното постижение е подобрено. Предишният рекорд от 2009 г. събра 2510 студенти от Уелс, дегизирани като смърфове. Инициаторите от Лаухринген - селище в близост до германско-швейцарската граница, уточняват, че опитът от 2016 г. се проваля, тъй като на сбирката се отзовават само 2149 души. Този път броят на участниците е бил по-голям, понеже на призива са откликнали повече семейства с деца, готови да спазят стриктните правила за поставянето на рекорд.", "date": "2019.02.19", "title": "Смърфове подобриха предишния си рекорд"}
{"url": "https://duma.bg/grazhdani-izlizat-na-protest-iskat-promyana-na-gpk-n185697", "text": "Две граждански сдружения призовават на протест в сряда, 20 февруари, пред Министерството на правосъдието (МП) с искане за спешна промяна на заповедното законодателството, разписано в Гражданско-процесуалния кодекс (ГПК), което не съответства на европейските разпоредби. Това заявиха вчера представители на Гражданското движение \"Покана за доброволно изпълнение\" и Сдружение на потърпевшите от частните съдебни изпълнители и съдебната система \"Солидарност\". В края на януари ЕК изпрати писмо, в което настоя България спешно да синхронизира националното си законодателство с правото на ЕС. Става въпрос за това финансови институции и компании да не могат автоматично да вадят изпълнителен лист срещу длъжниците си без проверка от страна на съда има ли в договорите им за кредит неравноправни клаузи. Родното законодателство не е в синхрон с практиката на съда в Люксембург, който категорично се е произнесъл, че националните съдилища са длъжни да следят служебно за неравноправни клаузи в договорите с потребители, дори ако самият потребител не повдигне въпроса. Неравноправни са клаузите, които не са индивидуално договорени, а са например част от общи условия и поставят потребителя в неизгодно положение. Някои от родните съдилища правят такава служебна проверка, а други не. Така се стига до запор на заплата или продажба на имот на кредитополучател, например след вдигната едностранно и незаконосъобразно лихва, за която клиентът понякога дори не е разбрал. В такива случаи е много трудно да се спре започналото изпълнително производство от частен съдебен изпълнител. Ако до два месеца обаче страната не даде на Брюксел задоволителен отговор по въпроса, ЕК ще вземе мотивирано становище, което е следващата официална стъпка към наказателна процедура и към дело пред Съда на ЕС. Ако не се направи нищо, България ще бъде осъдена на глоба и накрая гражданите ще плащат за това, заяви адв. Светла Миланова. Ако това се случи обаче, от организациите настояват глобата да бъде платена от правителството и НС. От сдруженията призоваха утре гражданите масово да подадат жалби срещу частните съдебни изпълнители, като копия от тях ще бъдат изпратени на ЕК. Нашето искане до министъра на правосъдието е да се направи проверка на всяко 50-то дело при частен съдебен изпълнител (изпълнителните дела са над 2 млн.), като това ще покаже, че те действат без възлагане от съда и така са лишили длъжниците от право на възражение до съда, заяви Ивайло Илиев от Сдружението на потърпевшите от частните съдебни изпълнители и съдебната система. Според него над 90% от изпълнителните дела по чл. 417 от ГПК са незаконно образувани и незаконно водени. Илиев заяви, че заповедното производство у нас се е превърнало в бич и от него са потърпевши над 3 млн. българи. За последните 8 г. български граждани са били лишавани от собственост и са поставяни в унизително положение да нямат собствени жилища, защото правителството и НС не са привели българското право в съответствие с разпоредбите на ЕС, заявиха от организациите.", "date": "2019.02.19", "title": "Граждани излизат на протест, искат промяна на ГПК"}
{"url": "https://duma.bg/s-dva-chifta-obuvki-mezhdu-asfalta-i-kalta-n185657", "text": "Два чифта обувки са нужни на жителите на Дупница, които живеят на ул. \"Димчо Дебелянов\". С новите и чистите ходят из града и по асфалта. После идва онази част от тяхната улица, за която са нужни гамаши, цървули, апрески, гумени ботуши или кой каквото е пригодил, за да гази из калните коловози на пътеката, носеща името на големия български поет. Трудно е пътят да бъде наречен истинска улица, тъй като нито е равен, нито има някаква настилка, била тя чакъл или асфалт. Малко дъжд да падне и хора, и коли започват да затъват в локви и кални дупки, след като пътеката става почти непроходима. В мокро време някои къщи се превръщат в непревземаеми крепости - никой не може да влезе в тях - нито стопаните им, нито някой с лоши помисли. Собственици упорито полагат тухли и камъни в опит да минат сухи и чисти от праговете си до някое по-високо място с твърда почва, но в повечето случаи се отказват и директно газят в размекнатата кал.  200-метровият проблемен участък от ул. \"Димчо Дебелянов\" никога не е имал асфалт, нито тротоари, макар че по протежението му има десетки къщи, и то обитаеми. Хората дотолкова са свикнали с калта, че рядко надигат глас, за да изразят недоволството си. Няколко пъти са  и са ги носили в общината с надежда да им се обърне внимание, но ефектът е нулев.  \"Получавахме само обещания, но както виждате, асфалт няма\", разказа пред ДУМА Кирил Граховски, който продължава да търси решение на проблема, като алармира институции и медии. \"По три пъти на ден ми се налага да мия колата, така са всички съседи. Носим си резервни обувки, когато искаме да стигнем пеша чисти до центъра\", споделя огорченият мъж. Миналата година от общината са проявили активност след множество жалби на хората от района и са поставили шахта на най-високото място на улицата, прокопали са нещо като канал, за да се оттича част от насъбралата се вода. Сега обаче от тези съоръжения следа няма. Нито полза. В по-голяма част на улицата къщите не са свързани с канализация и това се изтъква като една от причините за забавянето на ремонта.   Проблемът с ул.\"Димчо Дебелянов\" съвсем не е непознат за общината, въпреки че досега действия за решаването му не са предприети. Обществена поръчка за улицата, заедно с още 4 проблемни пътя, бе пусната в началото на 2018 г. За рехабилитацията на \"Димчо Дебелянов\" и на ул. \"Кокиче\" обаче не се намериха кандидати. Прогнозните стойности за двете шосета бяха съответно 55 000 и 34 000 лева. След провала и след като получиха разрешение от Агенцията за обществени поръчки, от кметството  като изпратиха покана до \"Мегаинвест холд\" за извършване на рехабилитацията по улиците. До 2 юли обаче така и не постъпиха оферти, което се считаше за отказ за преговори.  Това наложи и Общинският съвет да вдигне сумите, нужни за рехабилитация, и така да се привлекат желаещи. Все пак през септември 2018 г. дойде новината, че една фирма е проявила интерес към злощастните улици и ще ощастливи жителите им. \"Дупница 2018\" ДЗЗД, в която влизат \"Руен Холдинг\" и \"Инфраконструкт\", ще получи 66 000 лв. за ул. \"Димчо Дебелянов\" в участъка между ул.\"Венелин\" и \"Курт дере\" и 42 000 за ул. \"Кокиче\" за подмяна на водопровод и ремонт на участък между ул.\"Здравец\" и ул.\"Криволак\". Тъй като ул. \"Кокиче\" е на по-стратегическо място - по протежение на Градската градина, нейният ремонт започна още в края на ноември миналата година. С другата улица в покрайнините на града обаче не се случва нищо. От общината отговориха на въпрос на ДУМА за предстоящия ремонт, че той ще започне заедно с подобряването на времето.  \"Още през март изпълнителят вероятно ще стартира първите дейности\", прогнозира Христо Апостолов от дупнишкото кметство. Новината обаче бе посрещната от жителите на къщите в района със смях. \"През кой март?\", питаха иронично хората. Те не за първи път чуват обещания и не са склонни да повярват на поредното, въпреки данните, че има и отпуснати пари, и избрана фирма. Докато не видят строителна техника, хората няма да приемат, че кметството наистина се е сетило, че ги има и че имат равни права с всеки друг жител на града.   \"Плащаме данъци на тази община също като другите, какво искат, да излезем на протест ли?\", питат недоволни млади хора от проблемния пътен участък. Въпреки хроничното им съмнение към плановете и действията на общинската администрация, те все пак са в очакване за изпълнение на поредните обещания. Чакат багерите и не се интересуват ще се появят ли тротоари, асфалт ли ще имат пред къщите си или чакъл. Само искат да им е чисто и сухо. ", "date": "2019.02.19", "title": "С два чифта обувки между асфалта и калта"}
{"url": "https://duma.bg/pukanki-za-novite-balgari-n185658", "text": "Информират ни, че някаква \"арт инсталация\", включваща \"стоманен човек\" покрит с LED екрани, ще бъде монтирана на мястото на бившия мавзолей. Не стига, че месеци наред столичани се подиграваха с \"бронзовата къща\", инсталирана на същия терен и иронично подмятаха \"защо им беше да бутат мавзолея, за да се чудят сега какво да правят с празното място\", ами сега подлагат на изпитание \"ценностите\" на гражданството  с \"високо технологични интерактивни инсталации\".   Не им стига отношението на младите софиянци към т.нар. модерно изкуство в градината, която преди се наричаше \"парк Заимов\", които са нашарили де-що има скулптури там със спрей и нелицеприятни слова. Тези млади вече не знаят кой е \"Попа\", където също като родителите си се срещат с приятели, не знаят, че денят на \"Св. Валентин\" всъщност у нас е ден на Св. Кирил, дал ни четмо и писмо, подаряват си медени сърчица с надпис \"love\" и наричат \"ул. Раковски\" \"Ръкси стрийт\".  Да се чуди човек защо Столична община вместо да инициира проекти като \"Навън\" за временни художествени инсталации в градска среда не издигне на това ключово място, например, паметник на основателя на държавата ни хан Аспарух. За да не се окаже след време, че и неговото име е непонятно за наследниците ни. Защо в \"Княжевската градина\" не се поставят и бюстове на онези велики наши царе от Първото и Второто българско царство, които са поставили темелите и са съхранили българщината. Ако искат, може и хановете ни да почетат, като започнат с хан Кубрат, хан Крум, хан Омуртаг и да стигнат до цар Борис Покръстител, цар Симеон Велики, цар Калоян и т.н.  Няма европейска столица, да не говорим за Будапеща, където великите им държавници през вековете да не са почетени с подобаващи паметници. И то накуп. Няма съмнение, че така се съгражда единение, възпитава се онова патриотично чувство и преклонение пред Отечество и държавници, което дава сила да се издържи пред изпитанията на съдбата. Съдба българска, която е подлагана на главоломни премеждия още от времето на хан Аспарух, но е оцеляла въпреки всичко. Няма как да се съхрани националната енергия с \"временни инсталации\" и новаторски \"проекти\", които, откъдето и да се погледнат, нямат нищо общо с духа български и емоциите на българите. Поне на тези, които останаха у дома.  Да не говорим, че в повечето случаи \"проектите\" повтарят западни образци, които често носят и финансови облаги за изпълнителите у нас. Между другото някой пита ли българите какво искат в областта на културата? Да се допитат до столичани дали биха искали култовото кино, поредното, \"Европа палас\", още \"Благоев\", да стане супермаркет, където чужда верига да ни предлага чужди стоки, често заместители, на цени на редица продукти по-високи от тези в собствените им държави? Все пак българите пътуват на Запад и имат очи да сравняват.  Някой направи ли проучване дали толкова много заведения по \"Витошка\" създават атмосфера за отмора или \"ценностни критерии\" за градска среда, типично българска? Защото там не остана място отново да се постави скулптора на Яворов примерно, защото точно там е бил и последният му дом. Та нали чрез Яворов, не само като връх в поезията ни за вечни времена, се съхранява и онази наша връзка с Македония, която днес е изтъняла до степен \"членство в НАТО\". Като не си ценим държавниците, героите, личностите и  заслужилите пред олтара на Отечеството, защо се чудим как така са неуки и безпардонни към традициите ни децата на България? Били деца на света.  Сигурно, но светът ще остане, ако не се самоубие с някоя внезапна война, както казват някои, че е тръгнало, но държавата ни дали ще устои? Като оставя корените да съхнат, образованието и възпитанието да се неглижират в стремеж за \"европеизация\", дали управниците ни мислят за бъдеще българско? А ако искат да прожектират с 58 LED екрани кадри от всекидневието на площад \"Батенберг\" и за София, нека го направят на друго място, а не там, където всички виждат какво става на този терен. Жълтите плочки, десетилетия гордост на българите, са в състояние напомнящо последици от буря, а нескончаемите паркинги обезкуражават всеки ценител на \"стара София\". Тя пък остана ли при тези масови разрушения на \"виенските\" сгради, случайно оцелели след англо-американските бомбардировки през Голямата война? Какво да се прави, бинго-залите и мултиплексите с пуканките, са онова, което днес се цени от \"новите българи\". Въпросът е дали са повече от онези, които милеят за държава, културно-историческо наследство и традиции, съхраняващи нацията. Кой да ни каже. ", "date": "2019.02.19", "title": " Пуканки за \"новите българи\""}
{"url": "https://duma.bg/kratki-novini-n185681", "text": "Седем депутати от британската опозиционна Партия на труда в понеделник обявиха, че се откъсват и образуват независима група. Решението им е в знак на протест срещу подкрепата на партията за \"Брекзит\" и неуспеха на партията да премахне антисемитизма. Премиерът на Полша съобщи, че страната му няма да участва на срещата на Вишеградската четворка в Израел. Причина за това са коментари на израелския премиер Нетаняху и на временно изпълняващия длъжността външен министър Кац, че поляците са съучастници на нацистите при избиването на евреи. В понеделник в населената предимно със сърби Северна Митровица е избухнала бомба. Инцидентът се е случил около 5 ч. местно време пред фитнес център и за щастие няма пострадали, само материални щети. Източници разкриват, че собственик на фитнеса е бошняк, който е бил на служба в косовската полиция. Извършителите и мотивите за инцидента остават неясни към момента. Пакистан отзова посланика си в Ню Делхи за консултации на фона на ескалиралото напрежение с въоръжения с ядрени оръжия съсед Индия. Индия също отзова посланика си в Пакистан през миналата седмица, за да обсъдят отношенията с Пакистан след самоубийствен атентат в спорния Кашмир, при който загинаха 44 индийски паравоенни служители на полицията. 14 работници от Тунис, отвлечени в Либия, бяха освободени. Гражданите на съседната страна бяха отвлечени в четвъртък от неидентифицирани въоръжени мъже. Съобщава се, че похитителите са имали намерение да ги обменят за либиец, осъден за наркотици в Тунис.", "date": "2019.02.19", "title": "Кратки новини"}
{"url": "https://duma.bg/ispaniya-goni-korabi-ot-britanski-vodi-n185682", "text": "Испански военен кораб е наредил на търговски кораби да напуснат британските води край Гибралтар, съобщи правителството на територията, цитирано от в. \"Индипендънт\". Екипажът на военния кораб е бил чут в аудио запис, който съобщава, че корабите, които са закотвени, трябва да напуснат \"испанските териториални води\". В отговор на инцидента бяха разположени кораби на кралския флот, а инцидентът беше определен за смешен от говорител на правителството в Гибралтар. \"Изглежда, че в испанския флот все още има хора, които смятат, че могат да пренебрегват международното право. Това вероятно се дължи на състоянието на екстремизъм в някои части на испанския политически спектър в наши дни\".", "date": "2019.02.19", "title": " Испания гони кораби  от британски води"}
{"url": "https://duma.bg/kyurdite-molyat-evropa-da-ne-gi-izostavya-n185683", "text": "Високопоставен сирийски кюрдски чиновник призова международни сили да бъдат разположени по границата между кюрдските райони в Северна Сирия и Турция, за да се предотврати турското нападение на кюрдите. В интервю за АФП Алдар Халил също така призова Европа да не изоставя сирийските кюрди, след като битката срещу групировката \"Ислямска държава\" приключи. Европейските сили \"имат политическа и морална отговорност\" към кюрдите, каза Алдар Халил, предупреждавайки, че кюрдите ще се стремят към закрилата на сирийския президент Башар Асад, ако не успеят да убедят за това Европа и САЩ.", "date": "2019.02.19", "title": " Кюрдите молят  Европа да не  ги изоставя"}
{"url": "https://duma.bg/v-sasht-shte-razsledvat-opit-za-prevrat-sreshtu-tramp-n185685", "text": "В САЩ ще разследват опит за преврат срещу Тръмп. Основен заподозрян е заместник главният прокурор Род Розенстайн, съобщи Си Би Ес. Сенаторът републиканец Линдзи Греъм обеща да бъдат разследвани твърдения, според които заместник главният прокурор Род Розенстайн е говорил за отстраняване на Доналд Тръмп от президентския пост през 2017 г. \"Има твърдение от страна на изпълняващия длъжността директор на ФБР по това време, че заместник главният прокурор на практика е опитал да извърши административен преврат, да свали президента, като се позове на 25-ата поправка\", каза Греъм пред телевизия Си Би Ес. \"Заместник главният прокурор отрича. Така че аз обещавам на зрителите ви, че ще има изслушване за това кой казва истината и какво действително е станало\", каза Греъм. Бившият и.д. директор на ФБР Андрю Маккейб разкри в интервю за Си Би ЕС, че Род Розенстайн е бил толкова разтревожен от решението на Тръмп да уволни директора на ФБР Джеймс Коми през май 2017 г., че е говорил за позоваване на 25-ата поправка на конституцията с цел отстраняване на Тръмп. Съгласно тази поправка, в случай на смърт или неспособност на президента да изпълнява задълженията си, те се поемат от вицепрезидента до края на мандата.", "date": "2019.02.19", "title": " В САЩ ще разследват  опит за преврат  срещу Тръмп"}
{"url": "https://duma.bg/venetsuela-izgoni-grupa-evrodeputati-n185684", "text": "Четиримата евродепутати от дясноцентристката Европейска народна партия са пътували към Венецуела, за да се срещнат с Гуайдо. \"В момента ни експулсират от Венецуела: конфискуваха ни паспортите, не ни казаха причината за експулсирането\", заяви евродепутатът Естебан Гонсалес Понс в разпространено в социалните мрежи видео, заснето на летището в Каракас. Венецуелският външен министър Хорхе Ареаса каза в акаунта си в туитър, че депутатите са били предупредени няколко дни по-рано, че няма да им бъде разрешено да влязат в страната. \"Няма да позволим на европейската крайна десница да смути мира и стабилността на страната със своите груби вмешателства\", написа той.", "date": "2019.02.19", "title": "Венецуела изгони  група евродепутати"}
{"url": "https://duma.bg/meko-kazano-ot-valeri-petrov-s-premiera-v-stara-zagora-n185653", "text": "Новата продукция на Държавния куклен театър в Стара Загора - \"Меко казано\" от Валери Петров, ще бъде представена премиерно на 24 февруари от 11 ч. Режисьорът Цвети Пеняшки, сценографката Илина Стефанова, композиторът Милен Апостолов, хореографката Мария Димитрова и актьорите Елица Стоянова, Диляна Спасова, Калоян Георгиев, Любен Чанев и Станислав Матев рисуват на сцената грозотата на всяка замислена лъжа или измама и ни правят съпричастни с неприятностите и огорченията, които може да причиним с нея на своите близки и на себе си.  Малкият Светльо, в желанието си да попълни своята колекция от индианци, лъже, че не е получил писмото с парите на баба си. В неспокойния си сън той разбира, че безжалостният и лош човек няма право на милост и снизхождение, че без сам да си сторил добро, не можеш да очакваш добро от другите.", "date": "2019.02.19", "title": "\"Меко казано\" от Валери Петров с премиера в Стара Загора"}
{"url": "https://duma.bg/kooperatsiya-v-bezvodna-dobrudzha-sas-svoy-proekt-za-napoyavane-n185670", "text": "Земеделската кооперация в силистренското село Гарван разработи свой проект за напояване, за да намери решение за поливно земеделие в безводна Добруджа. През българската част на Добруджа не протичат реки, а с очакваните климатични промени засушаването ще бъде още по-голям проблем. Цената на кубик вода тук е 3 лева - най-високата в страната, разказва председателят на ЗК \"16 декември\" - с. Гарван, Иван Добрев пред представители на Асоциацията на селскостопанските журналисти в България (АСЖБ). В сушава година сме изкарвали по 60 килограма царевица от декар, а ако се полива, добивът достига 1,5-1,6 тона от декар - около двайсет пъти повече, изтъква Иван Добрев. Затова земеделската кооперация е разработила воден проект, който предвижда сондажно напояване на 2300 декара. Поради ниското надморско равнище и близостта на р. Дунав геодезистите смятат, че на дълбочина до 100 метра има вода в изобилие. Инвестицията е 1,6 млн. лева, като средствата ще се влагат поетапно. Кооператорите не разчитат на финансиране от еврофондовете, защото по Програмата за развитие на селските райони няма отворени мерки за напояване. Затова в ЗК \"16 декември\" са решили да финансират проекта със собствени средства, но се натъкват на друг проблем - сериозни бюрократични трудности за издаването на разрешително. \"Ходили сме и в земеделското министерство, много хора сме занимавали и засега нищо, тромава система. Взема се отказно писмо от \"Напоителни системи\", че не могат да ни подават вода. Такова писмо трябва да издаде и общината, че не може да ни водоснабдява от общински язовири. Трябва и писмо от ВИК, че и те не могат да подадат питейна вода за поливане. ВиК обаче не ни даде такъв документ, а ни предлага напояване с питейна вода от водопровод, който минава през землището. Да, но в този случай поливането на земята ще ни излезе златно\", казва Иван Добрев и добавя, че целта на проекта е да падне и без това високата цена на водата за поливно земеделие. ЗК \"16 декември\" - с. Гарван, е учредена на 16 декември 1992 г. При своето създаване кооперацията е наброявала 45 члена кооператори, които до 2008 г. стават 1200. По-голямата част от тях са собственици на земя.  До 2000 г. кооперацията е в много тежко финансово състояние. При ревизия от Държавен финансов контрол са засечени щети за 821 000 лева, вътрешни задължения, неизплатени ренти за 3000 лева. Впоследствие кооперацията успява да се стабилизира и от 2008 г. работи без банкови кредити. Обработва 19 хиляди декара основно с пшеница, царевица, слънчоглед, рапица. Кооперацията отглежда още тютюн, зеленчукови и технически култури. Средната рента за последната стопанска година е 100 лв. на декар. ЗК \"16 декември\" има и социални функции - поддържа корепетитори на двете певчески групи в читалището, както и на хора в пенсионерския клуб, осигурява автобусен превоз на изпълнителите, за да посещават фолклорни фестивали.", "date": "2019.02.19", "title": "Кооперация в безводна Добруджа със свой проект за напояване"}
{"url": "https://duma.bg/todor-dzhikov-12-mln-lv-sa-otkradnati-po-shemata-za-obvarzano-podpomagane-n185675", "text": "ТОДОР ДЖИКОВ е роден през 1970 г. Завършил е УНСС. Управлява фирма \"Фермер 2005\" за производство и търговия на картофи за консумация и преработка и на посадъчен материал за картофи. Председател е на националната Асоциация на картофопроизводителите. - Някъде има пропуск в системата, който се използва. 40 000 дка са регистрираните площи с картофи в БАБХ, това сме истинските картофопроизводители. Трудим се неуморно, имаме сериозни разходи и е обидно да ни слагат под един знаменател с останалите, които декларират 80 000 дка с картофи и в по-голямата си част са мними, анонимни земеделски производители.   - В момента с ръководството на БАБХ провеждаме семинари и обучения в страната, информираме хората по Закона за защита на растенията, за да може истинският картофопроизводител да не бъде ощетен. Имаме Закон за защита на растенията, който е ясно съобразен с европейския и със съответните регламенти. Пише, че всички картофопроизводители са длъжни да се регистрират или пререгистрират в съответната служба на БАБХ след представяне на определени документи. Единият от тях е регистрация и пререгистрация по Наредба №3, вторият е карта на заявените площи в ИСАК, за да могат впоследствие инспекторите да ги контролират. Третият и най-важен документ е документът за произхода на посадъчния материал - всеки картофопроизводител е длъжен да работи със сертифицирани, контролирани и проверени семена. Но в Министерството на земеделието, храните и горите тълкуват закона, както дяволът тълкува Евангелието - че производителят на картофи за лична употреба не подлежи на регистрация. А това не е вярно - в Закона за защита на растенията е записано, че всички са длъжни да подадат документи. И когато съответният регионален инспектор установи, че насажденията са за собствена консумация, може да откаже регистрация, но това не отменя задължението на земеделския стопанин да подаде документи в БАБХ. У нас заявени 80 000 дка площи с картофи никъде не се водят на отчет, а в същото време стопаните им взимат субсидия, колкото и аз взимам. Как ще мотивираме тогава истинските картофопроизводители да си плащат съответните такси в БАБХ, да подават документи, когато в същото време стопаните на три пъти повече декари не правят това?  - Ако стопаните на всички тези 80 000 дка са взели по 150 лева, се получават 12 млн. лв., източени по схемата за обвързано подпомагане. Бюджетът е 38 млн. лв., тоест една трета е отишла при недобросъвестни земеделци.", "date": "2019.02.19", "title": "Тодор Джиков:  12 млн. лв. са откраднати по схемата за обвързано подпомагане"}
{"url": "https://duma.bg/albanskata-opozitsiya-napuska-parlamenta-n185686", "text": "Албанската опозиционна Демократическа партия (ДП) ще върне депутатските си мандати. Лидерът на ДП Люлзим Баша съобщи, че парламентарната група на партията ще предложи да бъдат върнати всички техни депутатски мандати, защото \"парламентът е в ръцете на престъпници\". \"Взех решение да предложа на ПГ и на най-висшите партийни органи да се откажем от депутатските си мандати, за да защитим правовата държава и демокрацията. Ние искаме служебно правителство и провеждане на свободни и честни избори. Парламентът трябва да принадлежи на народа, а не на престъпниците\", каза още Баша. Той заяви, че е \"разбрал посланието на протестиращите от събота и е убеден, че така не може повече да продължава\". \"Времето на думите приключи. Ние няма да бъдем фасада на парламента, който е съставен от организираната престъпност\", каза още лидерът на ДП след среща с лидера на Социалистическото движение за интеграция (СДИ) на Моника Круемади. В 140-местния парламент управляващата партия на Еди Рама има 74 депутатски места. 66 мандата са на опозицията - 43 на ДП, 19 на СДИ, 3 на Партията за справедливост и единство и 1 мандат на Социалдемократическата партия. Нямам намерение да подавам оставка и няма да има предсрочни парламентарни избори в страната, заяви обаче албанският премиер Еди Рама пред италианския в. \"Кориере дела Сера\". Според него изборите не са нужни, защото опозицията е в дълбока криза.", "date": "2019.02.19", "title": "Албанската опозиция  напуска парламента"}
{"url": "https://duma.bg/gartsiya-razdava-zlatni-vizi-n185687", "text": "Програмата на гръцкото правителство за \"златни визи\" се използва основно от китайци, руснаци и турци, разкриват местни медии. Според тях в гръцките градове вече имало цели квартали, където нямало собственици, а само наематели. Гръцкото правителство предоставя визи на граждани извън ЕС в замяна на 250 000 евро инвестиции в имоти. \"Златните визи\" през последните 5 г. подмладиха пазара на недвижими имоти в Гърция. Гръцките визите са най-евтините в ЕС.", "date": "2019.02.19", "title": "Гърция раздава \"златни визи\""}
{"url": "https://duma.bg/gildiyata-na-stsenaristite-iznenada-s-nagradite-si-n185644", "text": "Две големи изненади имаше на едновременните церемонии в Лос Анджелис и Ню Йорк по връчването на 71-вите отличия на Гилдията на сценаристите, съобщи Дедлайн. Победители в категориите оригинален сценарий и адаптиран сценарий станаха филми, които бяха пренебрегвани по време на наградния сезон - съответно \"Осми клас\" на Бо Бърнам и \"Можете ли да ми простите?\", чиито сценаристи са Никол Холофсенър и Джеф Уити. \"Вани над Бродуей\" спечели отличието за документален сценарий. Наградата за комедиен сериал бе присъдена на \"Удивителната госпожа Мейзъл\", а приза за драматичен сериал взе \"Американците\". Статуетката за нов сериал пък отиде за \"Бари\".", "date": "2019.02.19", "title": "Гилдията на сценаристите изненада с наградите си"}
{"url": "https://duma.bg/oranzhevi-krokodili-predizvikaha-panika-n185645", "text": "Два морковено оранжеви крокодила, дълги между метър и метър и половина, предизвикаха паника, след като бяха видени да се припичат на слънце в Южна Каролина, край язовир Сайпръс Рич, съобщи \"Айслънд покет\". Това се случва само две години след като друг алигатор в същия цвят покори медиите по света. Необичайният ярък нюанс на животните накара мнозина да се чудят за произхода му. Някои казват, че крокодилите всъщност са фенове на президента Доналд Тръмп и искат да му подражават. Други смятат, че са просто почитатели на един от националните отбори по американски футбол. Има и хора, които се притесняват дали необичайният цвят на алигаторите не е в резултат от замърсяване. Но експертите успокояват, че има доста по-просто обяснение на феномена. \"Много е вероятно по време на хибернацията си алигаторите да са били в близост до ръжда като например в стара дренажна тръба\", сподели Дейвид Лукас, говорител на департамента за природни ресурси на Южна Каролина. И добави: \"Ще има подобен ефект, ако си поставите ръката в ръждясала кофа с вода.\"", "date": "2019.02.19", "title": "Оранжеви крокодили предизвикаха паника"}
{"url": "https://duma.bg/shefat-na-gorskoto-v-kresna-si-otiva-zaradi-sondazhite-po-struma-n185734", "text": "Скандалите около строителните дейности по трасето на АМ \"Струма\" костваха поста на директора на Горското стопанство в Кресна. Той е уволнен, защото не е уведомил началниците си в Югозападното държавно предприятие да извършваните сондажи и укрепващи дейности.  Още миналата седмица от ЮЗДП назначиха проверка и предупредиха, че ще има наказани. Оказа се, че нито една институция не е знаела за поправените около 7 км временни пътища по бъдещото трасе на АМ \"Струма\". Югозападното държавно предприятие наложи и наказание на фирмата нарушител -  \"Пътстрой 2000\". Фирмата е изготвила идейния проект за трасето и е поела отговорност за временните трасета и сондажи по бъдещия участък от магистралата. От АПИ обаче обявиха, че не са възлагали изпълнение на никакви дейности по въпросното трасе.", "date": "2019.02.19", "title": "Шефът на горското в Кресна си отива заради сондажите по \"Струма\""}
{"url": "https://duma.bg/brutalna-katastrofa-s-21-koli-i-bez-zhertvi-na-daytona-500-n185715", "text": "Едно от най-големите състезания в Америка \"Дайтона 500\" бе съпътствано с брутална катастрофа. В 61-вото издание на легендарната надпревара, се сблъскаха 21 автомобила, но никой от пилотите не бе сериозно наранен. На два пъти за близо 40 минути състезанието бе спряно за тежки сблъсъци, в които в крайна сметка попаднаха половината коли. Пол Менърд пое вината за огромния сблъсък 10 обиколки преди края. Той обърна болида на Мат ДиБенедото, който се удари в стената, а оттам като домино почти всички коли връхлетяха и се удариха заради високата скорост и липсата на време за реакция. Едва 14 автомобила завършиха състезанието. Спечели го Дени Хемлин, който записа втора победа в него за 4 години.", "date": "2019.02.19", "title": " Брутална катастрофа с 21 коли и без жертви на Дайтона 500"}
{"url": "https://duma.bg/andrey-zhekov-se-vrashta-v-levski-n185714", "text": "Андрей Жеков се завърна и започна работа в Левски София вчера. Най-успешният български разпределител през последните 15 години отново е в клуба, от който тръгна към големия волейбол. Той прекрати състезателната си кариера и се насочи към треньорската професия, като ще помага на дългогодишния си съотборник в Левски, Пиаченца и националния тим Владимир Николов, като ще работи за развитието на разпределителите в школата на клуба.  Дебютът му на пейката на „сините” ще бъде в домакинския мач с Добруджа в петък от 18,30 ч. в зала „Универсиада”. Преди 3 години Андрей отново облече синия екип, но се възстановяваше от тежка травма и близо 3 месеца влезе в ролята на старши треньор. Жеков бе на терена в плейофа със Славия за оставане в Суперлигата, спечелен с 3:0. След това пък започна новият проект за възстановяването на Левски София и превръщането му в един от водещите клубове у нас. Юноша е на Славия и с \"белите\" едва 16-годишен става шампион за мъже. На 19 преминава в Левски Сиконко и в периода 1999 – 2006 г. печели още 6 титли и 5 купи на страната. След това играе в чужбина и кариерата му преминава през Нефтяник (Рус), гръцките Патрон и Олимпиакос, турските Галатасарай и Бешикташ, Пиаченца (Ит) и румънските Томис и Галац.  Той има над 250 мача за националния отбор, с който печели 3 бронзови медала – от световното първенство в Япония (2006 г.), Световната купа в Япония (2007 г.) и европейското в Турция (2009 г.). \"Доволен съм, че ще имам възможността отново да се занимавам с волейбол и се надявам да се справя в новото поприще. Имам известни наблюдения върху отбора, но тепърва ще се запозная в детайли. Събрани са както опитни играчи, с които дори съм се състезавал, така и млади, талантливи момчета. Лесно беше да се откажа от волейбола, по-трудното бе да живея с това решение. Същевременно, след като си правил нещо в продължение на 25 години, не е лесно да се задържиш дълго извън него. Определено смятам, че със знанията, които съм натрупал във волейбола, мога да бъда полезен и се надявам да ги предам като треньор\", бяха първите думи на Жеков на новото поприще. \"Работата с подрастващи е много отговорна, трябва да се върши с търпение и познание. Надявам се да им предам както технически умения, така и да бъдат дисциплинирани и отборни играчи, защото това са едни от основните неща, които са били важни за мен като състезател. С Владо сме играли успешно заедно много време – над 15 години, включително и една в Италия. Много се надявам да продължим това и в ролята си на треньори\", завърши бившият разпределител №1 на България.", "date": "2019.02.19", "title": " Андрей Жеков се връща в Левски"}
{"url": "https://duma.bg/grisho-izpadna-ot-top-30-n185712", "text": "Григор Димитров вече е извън топ 30 на световната ранглиста. 27-годишният българин, който се възстановява от контузия в рамото, загуби 7 позиции и така за първи път от 15 август 2016 г. не попада между най-добрите 30 тенисисти. С актив от 1310 т. той вече е 31-ви. Сривът в ранкинга му се дължи на отказа му да участва на турнира в Ротердам от категорията АТП 500, където имаше да защитава 300 т. заради участие в единствения финал през 2018 г. Гришо не е играл от януари след загубата от Франсис Тиафо (САЩ) на 1/8-финал на Откритото първенство на Австралия. Той ще пропусне и турнира в Акапулко в края на февруари, тъй като продължава да лекува травмата си. Очаква се да бъде на линия през март за \"Мастърс\"-ите в Индиън Уелс и Маями. Димитър Кузманов се изкачва с 4 позиции до №335, Александър Лазов и Александър Лазаров прогресират с 1 място и вече са съответно №481 и №489. Води Новак Джокович (Сър) с 10 955 т., пред Рафаел Надал (Исп) 8320, Александър Зверев (Гер) 6475.Полуфиналистът от Ротердам Кей Нишикори (Яп) измести Роджър Федерер от 6-ото място. ", "date": "2019.02.19", "title": "Гришо изпадна от топ 30"}
{"url": "https://duma.bg/otborat-na-lebron-nadvi-tima-na-yanis-v-macha-na-zvezdite-n185713", "text": "Тимът на ЛеБрон Джеймс надделя над състава на Янис Адетокумбо със 178:164 в Мача на звездите в Националната баскетболна асоциация, който тази година се проведе в Шарлът. Най-резултатен в срещата стана Адетокумбо, който завърши с \"дабъл-дабъл\" - 38 т. и 11 борби. Съотборникът му в тази среща Джоел Ембийд също постигна \"дабъл-дабъл\" - 10 т. и 12 борби. Далеч по-резултатни от него с по 20 т. бяха Пол Джордж и Крис Мидълтън, а по 17 - Ръсел Уестбрук и Стеф Къри.  За победителите най-резултатен бе Кевин Дюрант с 31 т., който бе избран и за най-полезен играч в мача (МВП). Клей Томпсън добави 20, а по 19 - Кауай Ленърд и ЛеБрон Джеймс, който излезе за 15-и пореден път в стартовия състав на Мач на звездите и така изравни рекорда за най-много попадания в стартовата петорка на Кобе Брайънт. Легендарният баскетболист е бил избиран 18 пъти, но в 3 от случаите не е играл заради травми. Звездният уикенд догодина ще се състои в Чикаго.", "date": "2019.02.19", "title": "Отборът на ЛеБрон надви   тима на Янис в Мача на звездите "}
{"url": "https://duma.bg/zavalyaha-opravdaniya-za-preferentsiite-n185728", "text": "Признания за грешка, покаяния и оправдания заваляха от министрите на ГЕРБ по въпроса с орязването на преференциите. След като вчера лично Бойко Борисов нареди на парламентарната си група да поправят поправката, днес няколко от водещите фигури в кабинета също обясниха колко са сгрешили депутатите. Финансовият министър Владислав Горанов опита да оправдае гербаджиите с това, че искали да отговорят на \"желанията на повече партии в парламента\". Създало се, по думите му, едно грешно впечатление, че се отнемат права на избирателите с конюнктурна цел. Ние търсихме позициите на всички парламентарни партии. Няма никаква причина ГЕРБ да е срещу преференциалното гласуване. Напротив, обясни той пред БиТиВи. Горанов добави, че ГЕРБ не са съобразили с ДПС, а повярвали на твърденията, че преференциите понякога дават възможност за корпоративен вот.    Вицепремиерът Томислав Тончев също призна, че е станала грешка. Винаги се случват грешки, но желанието на гражданите е по-важно, каза той в ефира на Нова тв. На въпрос кое надделя за този обрат Дончев заяви, че първият аргумент е бил, че това е лош сигнал към българските граждани.  Ние сме народна партия. Съобразяваме се с тренда, с обществените настроения, без значение от каква част от обществото идват. Това пък бе обяснението на председателя на правната комисия Данаил Кирилов пред БНТ.  Хората трябва да са спокойни, преференцията остава, каквато е. За хубаво или за лошо, заключи депутатът. ", "date": "2019.02.19", "title": "Заваляха оправдания за преференциите"}
{"url": "https://duma.bg/gerb-i-patriotite-zatyagat-distsiplinata-krepyat-kvoruma-n185730", "text": "Управляващата коалиция ще осигурява кворума в Народното събрание. За това се разбраха лидерите на ГЕРБ и партиите от \"Обединени патриоти\" на коалиционен съвет днес. Спешното заседание бе свикано от премиера Бойко Борисов заради заявките на социалистите, че няма да присъстват в парламента.  Миналата седмица, след като БСП и ДПС не се регистрираха в началото на пленарния ден, депутатите не успяха да съберат кворум от първия път. За да не се стига до такива ситуации, коалицията даде дума днес.  Очаквано цялата вина за създалата се ситуацията управляващите хвърлиха върху БСП. Обявиха се за крепители на парламентаризма и заклеймиха социалистите, че като напускат Народното събрание рушат демокрацията.  Решихме да действаме така че да докажем, че парламентаризмът няма алтернатива, че да отсъстваш от парламента не е решение, дори когато си опозиция, обяви след коалиционния съвет лидерът на \"Атака\" Волен Сидеров.  По думите му управляващите правят добро на обществото като приемат закони в негова полза. Предрече, че всичко щяло да става по-бързо и \"по-делово\" в отсъствието на депутатите от БСП. Вицепремиерът и лидер на ВМРО Красимир Каракачанов също нападна БСП и ги обвини, че на гърба на Народното събрание си правят предизборна кампания.  Цветан Цветанов добави, че ГЕРБ направили предложението за връщане на преференциите \"единствено водени от обществения интерес\". После изтъкна, че коалицията е отговорна и ще осигурява кворума, но от това щели да се ограничан пътуванията на народни представители в чужбина и участието им във форуми. И той не пропусна да обясни как БСП бягат от работа и не искат да участват в основната им отговорност - законодателна дейност и парламентарен контрол.", "date": "2019.02.19", "title": "ГЕРБ и Патриотите затягат дисциплината, крепят кворума"}
{"url": "https://duma.bg/sportat-po-televiziyata-dnes-n185721", "text": "ФУТБОЛ ПО МАКС СПОРТ 2 22.00 Лион - Барселона ПО МАКС СПОРТ  22.00 Ливърпул - Байерн М ПЪЛВА ЛИГА ПО ДИЕМА СПОРТ 12.30 Славия - Черно море 15.00 Лудогорец - Ботев Пд 17.30 ЦСКА-Сф - Ботев Вр БОКС 20.00\"Легендите на бокса\" СКИ ПО БНТ 2 18.25 СК, паралелен слалом В Стокхолм  ПО ЕВРОСПОРТ 1 18.15, 21.00 СК в Стокхолм, градско състезание 00.00 Спортни награди \"Лауреус\" ПО МАКС СПОРТ 1 АВТОМОБИЛИЗЪМ 20.30 Nascar Cup Series, I кръг, Обзор на състезанието в Дейтона Бийч ТЕНИС 21.30 Турнир АTP 500 в Рио де Жанейро", "date": "2019.02.19", "title": "Спортът по телевизията днес"}
{"url": "https://duma.bg/borisov-hoka-koalitsiyata-za-krehkiya-kvorum-n185727", "text": "Спещна среща с коалиционните партньори от Обединени патриоти свика тази сутрин премиерът Бойко Борисов. Причината - крехкия кворум в Народното събрани, който за малко да провали приемането на промените в изборните правила миналия четвъртък. Припомняме, че при първото регистриране депутатите не събраха кворум и след 10 минути почивка се преброиха отново. Наложи се лидерът на ПГ на ГЕРБ Цветан Цветанов да прави совалки из стаите на парламентарните групи. Тогава всички видяха как той влиза в стаята на ДПС, които не се бяха регистрирали първия път, а след като излезе, кворумът бе на лице.  Проблемът с кворума се изостря тази седмица, след като от БСП обявиха, че напускат парламента.  Припомняме, че още снощи от ГЕРБ внесоха в деловодството на парламента предложения за нови поправки в Изборния кодекс. С тях се връща стария праг на преференциите, с което ще се запази мажоритарния елемент по време на изборите. Така прагът за отчитане на преференции на евровота ще бъде 5% от гласувалите за съответната листа, а на парламентарните и местни избори - 7%. Новите промени могат да минат по два начина до края на седмицата. Единият – с подкрепата на очакваното президентско вето на Изборния кодекс, а другият - със спешното приемане на новите стари текстове. При този вариант - промяната ще бъде обсъдена от правната комисия на парламента в сряда, а в пленарната зала - в петък. Вчера стана ясно още, че Борисов е възложил на ГЕРБ да започне и процедура за избор на нов състав на ЦИК. Процедура, която депутатите от партията категорично отхвърлиха по време на 15 часовото гласуване на Изборните правила миналата седмица. Лидерът на НФСБ Валери Симеонов не скри, че не одобрява отстъплението на ГЕРБ от гласуваните вече промени в Изборния кодекс. Той отхвърли обвинението, че неговата партия е натискала за промените в Изборния кодекс. Няма да коментирам всички глупости, които говори Борисов, изригна Симеонов пред Канал 3. Той опонира, че поправките за вдигането на прага на преференциите си имат вносител и това е ДПС. Явно за Борисов основният девиз е \"Рейтингът над всичко\", а не \"България над всичко\", не се сдържа лидерът на НФСБ. По-рано Бойко Борисов обяви, че НФСБ са настояли за промените в Изборния кодекс, а от ДПС само подкрепили предложението.", "date": "2019.02.19", "title": "Борисов хока коалицията за крехкия кворум"}
{"url": "https://duma.bg/izraelski-film-specheli-zlatna-mechka-n185650", "text": "\"Синоними\" на израелския режисьор Надав Лапид получи \"Златна мечка\" за най-добър филм на Берлинале. Палид стана първият израелски режисьор, получил това отличие на фестивала в Берлин. С Голямата награда \"Сребърна мечка\" на журито, оглавявано от Жулиет Бинош, бе отличен \"По Божията милост\" на Франсоа Озон - драма за жертвите на злоупотребите с деца в Католическата църква и битката им за справедливост. Германката Ангела Шаланек взе \"Сребърна мечка\" за най-добра режисура на \"Бях у дома, но\". Китайските актьори Ван Цзинчун и Юн Мей спечелиха \"Сребърна мечка\" за ролите си във филма \"Довиждане, сине\" на Ван Сяошуай.", "date": "2019.02.19", "title": "Израелски филм спечели \"Златна мечка\""}
{"url": "https://duma.bg/hubavo-e-che-gerb-nyamat-takav-avtoritaren-lider-kato-ninova-n185733", "text": "Хубаво е, че ГЕРБ нямат такъв авторитарен лидер, какъвто е Корнелия Нинова Имаме един демократичен лидер. Премиерът Борисов винаги е готов да направи отстъпка. Корнелия Нинова принуди всички народни представители да не участват в заседанията на парламента. Ако някой от тези, които са против това, реши да влезе в пленарна зала, веднага ще бъде назован, че е съглашателствал или че е имал уговорки с управляващото мнозинство. Съобразяваме се с всичко, което би могло да създаде усещането у хората, че искаме по някакъв начин да направим промяна, за да си гарантираме служебна победа - такова нещо няма. Направили сме предложението за връщане на преференциите само и единствено водени от обществения интерес, а не от това да заволяваме капризите и ултиматумите на БСП. Цветан Цветанов", "date": "2019.02.19", "title": "Хубаво е, че ГЕРБ нямат такъв авторитарен лидер като Нинова"}
{"url": "https://duma.bg/poklon-pred-apostola-n185731", "text": "Паметта на Апостола на свободата Васил Левски почитаме днес. Още от сутринта пред паметника на героя в центъра на София имаше стотици ученици и граждани, които търпеливо чахака реда си, за да оставят цвете пред лика на Левски.  По-късно пред паметника ще се проведе възпоменателна церемония по повод 146 години от гибелта на Апостола. В поклонението ще участва президентът Румен Радев. Паметта на Васил Левски бе почетена вчера в родния му град Карлово. Проявите, посветени на Апостола продължават там и днес.  В църквата \"Света Богородица\" в Карлово, където е служил като дякон, ще бъдат отслужени архиерейска света литургия и панихида. На едноименния площад ще се състои митинг поклонение, който ще завърши с поднасяне на гирлянд, венци и цветя пред паметника на Апостола. Поклонението ще продължи с шествие до Националния музей \"Васил Левски\". Вечерта ще се състои и спектакълът Великденско вино на читалищния театър „Елена Снежина\". С поклонение пред паметника на Левски на централната алея на Бунарджика Пловдив ще почете 146-та годишнина от гибелта на Апостола.  Слово ще произнесе Христо Христов от Общинския комитет „Васил Левски“. В церемонията ще участват представителни формирования от Пловдивския гарнизон – почетна рота, военен духов оркестър и венценосци,  членове на Общинския комитет „Васил Левски” - Пловдив и Комитет „Родолюбие”. Преди това в църквата „Св. Св. Петър и Павел“ ще бъде отслужена панихида. В Бургас програмата ще започне със заупокойна молитва и поднасянето на венци и цветя през паметника на Левски в Приморския парк. Открит урок за Дякона на тема „Завинаги с нас“ с участието на ученици от Търговската гимназия ще започне в 18 часа в залата на културния център „Морско Казино“. В дебатите ще се включат и представители на Регионалния исторически музей и държавния архив в Бургас. Те ще представят факти, писма и архивни документи. По-рано през деня в регионалната библиотека ще се проведе изложба на книги за Апостола. В 18 часа от площада пред сградата на общината и от площад Тройката ще тръгнат две факелни шествия организирани от ВМРО и Организацията за закрила на българските граждани. Те ще преминат по централните улици до паметника на Левски в приморския парк Венци и цветя ще бъдат поднесени пред паметника на Васил Левски в двора на Къкринското ханче, където е заловен Апостолът.  Във Враца отбелязването ще започне с панихида в старинния храм \"Свето Възнесение\". Има исторически сведения, че Левски е бил в храма при посещението си в града по комитетски дела и, като отличен църковен певец, е участвал и в богослуженията. Паметта на Апостола ще бъде почетена и пред паметника му в центъра на Враца. Годишнината от гибелта на Апостола ще бъде отбелязана в Трън с факелно шествие, което ще премине през централните улици в града. Инициативата се организира за четвърта поредна година. Поклонения са организирани също в Перник и Радомир. В Ловеч ще има възпоменателното факелно шествие, което се организира за шеста поредна година от патриотичната гражданска организация \"Ловчанци\".  То ще тръгне в 19 часа от катедралата в Ловеч, ще премине през стария квартал Вароша и ще завърши пред паметника на Левски, който се издига над града. ", "date": "2019.02.19", "title": "Поклон пред Апостола "}
{"url": "https://duma.bg/vsichki-zam-predsedateli-na-sgs-podadoha-ostavki-n185732", "text": "Всички заместници на административния ръководител на Софийски градски съд са подали оставки. Това се случва няколко дни, след като новият председател на съда Алексей Трифонов встъпи в длъжност. Тримата му заместници Даниела Борисова, Десислава Попколева и Албена Ботева са депозирали оставките си във Висшия съдебен съвет. Съдийската колегия обаче отказа да ги разгледа като допълнителна точка в дневния ред на днешното си заседание. Причаната - за да не се оголи най-големия окръжен съд у нас.   Пръв срещу включването на казуса в дневния ред и разглеждането му се обяви кадровикът Драгомир Кояджиков, който посочи, че това не е необходимо в такъв спешен порядък и би следвало на новия председател на СГС Алексей Трифонов да се даде нужното време да сформира собствен ръководен екип. На председателя е нужно време, за да си създаде екип, а не съдът да се обезкървява. Нищо спешно не виждам в ситуацията, възрази Кояджиков. Десислава Попколева беше и.ф. шеф на СГС от над една година, почти веднага, след като Калоян Топалов подаде оставка през октомври 2017 г. Тя е ръководител на Гражданското отделение – въззивни състави. Даниела Борисова пък ръководи Наказателното отделение и разглежда искания по Закона за специалните разузнавателните средства. Албена Ботева е шеф на Гражданското отделение.", "date": "2019.02.19", "title": "Всички зам.-председатели на СГС подадоха оставки "}
{"url": "https://duma.bg/izlozhba-na-rosen-arsov-v-kyustendilskata-galeriya-n185651", "text": "Росен Арсов нарече самостоятелната си изложба \"Завръщане\". Тя се открива в Художествената галерия \"Владимир Димитров - Майстора\" днес, 19 февруари, от 17.30 ч. Денят на откриването е специален за автора, защото днес той навършва 45 г., една житейска и творческа зрялост. Голяма част от произведенията му са създадени специално за изложбата, като преобладават творбите с митичен и религиозен сюжет. Росен Арсов е роден през 1974 г. в Кюстендил. Завършва педагогика на изобразителното изкуство в ЮЗУ \"Неофит Рилски\" в класа на проф. Игнат Игнатов. Специализира иконография в Сърбия. Посвещава голяма част от творческия си живот на изографисването на храмове. Първата самостоятелна изложба на Росен Арсов е през 2004 г. в кюстендилската галерия, следват още две - във Възрожденското училище в Кюстендил (2009) и в Околийската къща в Дупница (2018). Показва творбите си в общи и зонални изложби в страната, има самостоятелни и колективни изяви в Сърбия. Участва в пет международни пленера по живопис. Носител е на множество награди, сред които на община Кюстендил за млад скулптор.", "date": "2019.02.19", "title": "Изложба на Росен Арсов в кюстендилската галерия"}
{"url": "https://duma.bg/lorana-pokazva-chast-ot-kolektsiyata-na-fondatsiya-tsanko-lavrenov-n185652", "text": "Фондация \"Цанко Лавренов\" представя част от своята колекция. \"Малки истории\" - рисунки и документи, може да се видят в столичната галерия \"Лоранъ\" от днес, 19 февруари, до 9 март. Официалното представяне е на 22 февруари от 18.30 ч. в престижния арт салон на ул. \"Оборище\" 16.", "date": "2019.02.19", "title": "\"Лоранъ\" показва част от колекцията на фондация \"Цанко Лавренов\""}
{"url": "https://duma.bg/gerb-se-vkaraha-v-praven-kazus-s-popravki-na-popravkite-n185736", "text": "От ГЕРБ сътвориха поредния правен казус, внасяйки спешно снощи в парламента проектозакон за промени в Изборния кодекс. Както разпореди Бойко Борисов депутатите му са потготвили промени на промените, които направиха само преди няколко дни. Абсурдното е, че Изборният кодекс в новия му вид все още не е обнародват в Държавен вестник, което означава, че не е влязъл в сила. Управляващите не дочакаха и евентуалното президенстко вето, което автоматично би върнало промените в правна комисия и в пленарна зала.   Сред вносителите на новия законопроект е Цветан Цветанов, който всъщност притисна депутатите си да подкрепят орязването на преференциите. Председателят на парламента Цвета Караянчева също е вносител на поправките.  В предлаганите промени се засяга единствено прага за зачитане на преференциален вот, който се връща реално в стария му вид.  Случващото се напомна на правните циркове на ГЕРБ от 2016 година, когато също по тъмно и спешно бяха прокарани спорни промени в изборния закон. След това управляващите ги ревизираха след протести и обществен натиск. Тогава ставаше въпрос за въвеждането на задължително гласуване и ограничаването на избирателните права на българите в чужбина.  И през 2016-а премиерът Бойко Борисов се разграничи от парламентарната си група, а след това разпореди промени, които да успокоят общественото напрежение.  ", "date": "2019.02.19", "title": "ГЕРБ се вкараха в правен казус с \"поправки на поправките\""}
{"url": "https://duma.bg/koy-iztochva-subsidiite-za-proizvodstvo-na-kartofi-n185674", "text": "Подпомагането на производството на картофи по схемите за обвързана подкрепа е новият начин за източване на субсидии. След като бяха неправомерно усвоени милиони левове за калифорнийски червеи, тикви и моркови, сега картофите са модерният начин за печалба на лесни пари, алармират от бранша. \"Взимат изгнили картофи за хвърляне по 10 ст. за килограм, засаждат ги през 4 метра, а не през 40 см, и когато идат да ги проверят, показват шумата - ето, има засадени картофи\", обяснява схемата Георги Василев, организационен секретар на Асоциация \"Български пипер\". Искаме тези фалшиви производители да покажат торовете и препаратите, които са хвърлили за тези картофи, настоя той. \"Откакто въведоха обвързаното подпомагане за картофи, стана същото като с тиквите. Обаждат ми се хора и ме питат имаме ли семена по 10-15 ст., само да ги \"хвърлят в земята\", за да вземат субсидията. Подобни обаждания много зачестиха\", казва агробизнесменът от родопското село Момчиловци Петър Канев, чиято семейна фирма от 26 години произвежда елитно картофено семе. \"Едната от схемите за обвързано подпомагане на зеленчуци е точно такава - плаща се на декар, обаче трябва да докажат, че реализираната продукция от картофи за 1 година е около 2000 кг. Изкарват си документи за реализация, каквато не са направили. И ако им дават примерно 100-130 лв./дка и те похарчат за семе 50-60 лв./дка, остават им чисто по 70-80 лв./дка. Надолу по полето, където гледат по хиляди декари, смятайте каква е печалбата\", коментира Канев. В същото време през последните години реализацията става все по-трудна - тази година Каневи не са успели да продадат 7-8% от реколтата. По данни на земеделското министерство през 2018 г. са засети с 16 хиляди хектара по-малко картофи. Вътрешната конкуренция не е кой знае колко силна - основните производители на семена са в Самоков и Девин. Но българските стопани са силно притиснати от производството на Полша и Германия. \"От Германия идват картофи за консумация на себестойност, купуват ги на място от 5 до 10 евроцента. Транспортът от Германия дотук излиза 20 стотинки на килограм. С френските е същото - идват на борсата на 40-45 стотинки, с включена печалба за всички по веригата\", разказва Канев. Напоследък има и големи доставки на картофи от Хърватия, средно с 20-30 ст./кг по-евтини от българските. Румънците също се очертават като силен конкурент в производството на картофи. \"Имали сме клиенти от Варна, които купуват за консумация румънски картофи - казват, че им излиза по-евтино и по-близо да си ги вземат оттам\". Причината за ниската цена на картофите от други европейски страни, според Канев, не е само субсидирането, но и механизацията - благодарение на машините там вадят от 5 до 6 тона на декар. Каневи разполагат с трактор, плуг, фреза и сортировъчна машина. Те са малко улеснение, \"иначе като се започне от правенето на ръка на вадите, ръчното засяване, загърлянето с коне, плевенето, ръчното вадене ред по ред пак с коне - всичко е на ръка. И вместо средствата за обвързано подпомагане да се харчат наистина за подкрепа на българския картофопроизводител, те отиват при недобросъвестни стопани.  \"Още през април миналата година, като разбрахме, че са очертани 125 000 дка с картофи, сигнализирахме министерството, че това е същата схема като при тиквите, и им предложихме много варианти за париране, за да излязат наяве хората, които крадат, но те отхвърлиха всичките ни предложения\", казва Георги Василев. Едното предложение е всички картофопроизводители да са регистрирани в Българската агенция по безопасност на храните, което ги задължава да покажат, че са купили обеззаразени семена на нормална пазарна цена. Другото предложение на браншовиците било да се дава субсидия само на тези картофопроизводители, които докажат доход от реализация минимум 400 лева на декар. \"Ако е по-малко - 50 или 100 лева, това означава, че е продал картофите по 2 стотинки. Тоест е нямал никакви картофи и е представил фалшиви фактури\", обяснява секретарят на Асоциация \"Български пипер\". По думите му на последното събиране в аграрното министерство зам.-министърът на земеделието Вергиния Кръстева е отрекла, че има проблем с източването на субсидиите за картофи. Според последния Аграрен доклад на МЗХГ при производството на картофи от открити площи се регистрира значителен годишен ръст - от 126,9 хил. тона през 2016 г. на 227,7 хил. тона през 2017 г., или със 79,1%. \"Това изобщо не е вярно. Проверих български производители и вносители на семена и никой не ми каза, че е продал повече семена, напротив, оплакаха се от по-малки обороти\", казва Георги Василев. Според него субсидиите се източват от едни и същи хора, \"които се въртят навсякъде - те си имат консултанти, които ги учат как да крадат. В тази кражба участват минимум 1000 души, защото и най-простите разбраха, че в това има далавера\". До редакционното приключване на броя от Държавен фонд \"Земеделие\" не успяха да отговорят какви мерки ще се вземат срещу неправомерното усвояване на средства по схемата за обвързано подпомагане на картофи. Пред БНР Станислав Главчев, ръководител на дирекция \"Директни плащания\" към ДФЗ, заявява, че слухове за \"схема\" с картофите циркулират из пресата, но \"към Държавен фонд \"Земеделие\" не са постъпили никакви конкретни сигнали, които ние да проверим\". \"Разпределянето на субсидиите става по ясни правила. Когато определено лице не изпълнява изискванията, заложени по наредба 3, то не получава субсидия. Имаме задължителни проверки. Всички заявления минават по 100% административна проверка. Конкретно за тези схеми 7,5% от площите са проверени на място. Същевременно и всичките документи, представени за доказване на реализирани и произведени количества, трябва да отговарят на задължителните реквизити по Закона за счетоводството. Има възможност да бъдат правени насрещни проверки от страна на НАП, когато има съмнение за конкретен документ. Компетентна дирекция във фонда може да извърши допълнителни проверки\". При съмнения, че се предоставят фалшиви фактури, специална дирекция във фонда извършва допълнителна проверка. Ако тя констатира съмнения, сезира компетентните държавни органи.", "date": "2019.02.19", "title": " Кой източва субсидиите за производство на картофи?"}
{"url": "https://duma.bg/protest-n185691", "text": "Адвокати се събраха на протест пред сградата на Висшия адвокатски съвет заради промени в закона за мерките срещу прането на пари, с които фирми, неправителствени организации и кметове трябва да докладват официално на службите как ще обучават персонала си срещу пране на пари. ", "date": "2019.02.19", "title": "Протест"}
{"url": "https://duma.bg/zemedelskata-zemya-u-nas-poskapnala-sas-175-n185692", "text": "Много млади хора напускат работните си места в селското стопанство поради нестабилност на заетостта. Постоянната промяна на параметрите, по-дългите работни часове, липсата на стабилни доходи - това са важни причини, които карат младите да търсят препитание в друга сфера. Създаването на нова ферма е скъпо и често няма първоначална финансова помощ. Освен това нарастващите цени на земята в ЕС са проблем. Например в България цените са се увеличили с цели 175%. Друга пречка е безмилостната ценова конкуренция, която води до това, че селскостопанският бизнес просто е нерентабилен. Това заявява в интервю за Euractiv.de Катрин Мус, председател Германската асоциация на младите земеделски производители (BDL).  По думите на Мус липсата на адекватна инфраструктура в селските райони на Германия конкретно и недостатъчната подкрепа за новите малки стопанства пречат на младите хора да инвестират в селското стопанство и да ги принуждават да мигрират в градовете. \"Хората често нямат друг избор, освен да мигрират в градовете\", казва Мус и добавя, че \"е трудно да се създаде нов бизнес, ако не е налице необходимата инфраструктура, като например широколентови пътища, но също така и детски градини или училища\". Има много причини, поради които дребните фермери решават да прекратят дейността си. Често причината за това е смяната на поколенията, тъй като готовността на младите хора да поемат семейните ферми намалява с всяка изминала година.", "date": "2019.02.19", "title": "Земеделската земя у нас поскъпнала със 175%"}
{"url": "https://duma.bg/bivshite-transportni-voyski-shte-izpalnyavat-obshtestveni-porachki-n185693", "text": "Бившите транспортни войски и тези на съобщенията няма да се преобразуват в търговски дружества, а ще си останат държавни предприятия. В специален закон за тях от 2012 г. се предвиждаше до 6 месеца да бъдат преобразувани в еднолични акционерни дружества. Досега това не е станало. Сега се преценява, че те трябва да останат държавни предприятия, става ясно от публикуван за обществено обсъждане проектозакон за държавните предприятия \"Транспортно строителство и възстановяване\" и \"Съобщително строителство и възстановяване\". Проектът предвижда те да бъдат субсидирани от държавния бюджет през Министерството на транспорта за онази част от дейността, която им се възлага от държавата. На двете предприятия се възлагат публични задачи, свързани с транспортни и съобщителни отбранителни способности. Изпълнението на обществените услуги им се възлага с договори от министъра на транспорта. Той е и техен принципал. Другата новост е, че на двете държавни предприятия им се позволява да бъдат изпълнители по договори за обществени поръчки.  Те могат да изпълняват и да възлагат обществени поръчки, свързани с отбраната или сигурността на страната, които имат за предмет класифицирана информация, представляваща държавна тайна, пише в проектозакона.", "date": "2019.02.19", "title": "Бившите транспортни войски ще изпълняват обществени поръчки"}
{"url": "https://duma.bg/tarsyat-evrosubsidii-za-elektromobili-n185694", "text": "Екоминистерството ще се опита да договори еврофинансиране за стимулиране на домакинствата да си купят електромобили като част от мерките за намаляване замърсяването на въздуха. Това заяви министърът на околната среда и водите Нено Димов пред депутатите от парламентарната екокомисия на нейно изнесено заседание в Банско, цитиран от пресцентъра на ведомството си. В съобщението пише, че евентуалните стимули ще се договарят в рамките на следващ програмен бюджет на Европейската комисия и на оперативната програма \"Околна среда\" (ОПОС) у нас. Не се посочва какви биха могли да бъдат стимулите на семействата, решили да си купят електрически автомобил, и на какви критерии се предвижда да отговарят потенциалните кандидати.  Проблемът със замърсяването на въздуха ще продължи да е приоритет и в следващия програмен период на ОПОС, заяви Нено Димов. Той припомня, че в сегашния бюджет на програмата за целта са предвидени 111 млн. лв. В началото на декември 2018 г. стана ясно, че тези пари се дават на София и още шест общини за смяна на стари печки на дърва и въглища. Сега Димов коментира, че тези средства няма да са достатъчни, но изпълнението на тези проекти ще стане основание за настояване пред ЕК за такъв ресурс и в следващия програмен период от 2021 г. до края на 2027 г. Освен за смяна на отоплителните уреди, ще опитаме да договорим средства за намаляване на замърсяването от автомобилния трафик чрез електрификация на публичния транспорт, както и за стимулиране на домакинствата за закупуване на електромобили, заявил екоминистърът на заседанието. ", "date": "2019.02.19", "title": "Търсят евросубсидии за електромобили"}
{"url": "https://duma.bg/srokovete-za-magistrala-hemus-pod-vapros-n185696", "text": "След като правителството отпусна милиард и 350 хиляди лева на \"Автомагистрали\" ЕАД за строителството на нови 134 километра от магистрала \"Хемус\", bTV проверява има ли държавното дружество капацитет за мащабното строителство. \"Автомагистрали\" имат срок от четири години, за да изградят последния и един от най-дългите участъци на \"Хемус\". Това са 134 километра от пътния възел Боаза до пресичането с пътя Русе-Велико Търново. Това обаче ще е първото пътно строителство за дружеството, което досега се грижеше само за ремонта и зимното почистване на магистралите в страната. Според закона \"Автомагистрали\" не могат да възлагат на подизпълнители отделни отсечки от трасето. Според министъра на регионалното развитие и благоустройството Петя Аврамова \"Автомагистрали\" ЕАД има капацитета и ресурса да изгради автомагистрала \"Хемус\". Експерти с опит обаче имат съмнения, че това ще стане. Инженер Ясен Ишев е участвал в изграждането на най-трудния участък на \"Хемус\" - от Витиня до Правец. Разказва, че над 1000 работници са строили отсечката 10 години. Затова има съмнения, че \"Автомагистрали\" могат да построят шест пъти по-дълго трасе за четири години. По данни на регионалното министерство в \"Автомагистрали\" работят близо 300 души. Над 230 пък са машините и автомобилите, с които разполагат, разпределени в 19 бази. От Министерството на регионалното развитие признават, че дружеството се нуждае от още техника, която тепърва предстои да купи. Тече организация, има предпоставка да се смята, че тази държавна фирма ще надгради своя капацитет със строителството на \"Хемус\", заяви регионалният министър Петя Аврамова. Строителството на магистралата започва през 1974 г. Към момента са построени близо 170 от 400-километровото трасе на аутобана. Управляващите обещават магистрала \"Хемус\" да е готова през 2024 г.", "date": "2019.02.19", "title": "Сроковете за магистрала \"Хемус\" под въпрос "}
{"url": "https://duma.bg/datata-n185656", "text": "146 ГОДИНИ ОТ ОБЕСВАНЕТО НА ВАСИЛ ЛЕВСКИ, АПОСТОЛ НА СВОБОДАТА (Р. 1837 Г.). Идеолог и организатор на българската национална революция, основател на Вътрешната революционна организация и на Българския революционен централен комитет, национален герой. Идеалът му за чиста и свята република е идеал на България. На 26 декември 1872 г. е заловен от турската полиция до Къкринското ханче, осъден на смърт и обесен. 1882 - ПОЛОЖЕН Е ОСНОВНИЯТ КАМЪК НА ХРАМ-ПАМЕТНИКА \"СВ. АЛЕКСАНДЪР НЕВСКИ\". Издигнат е в София от българския народ в знак на признателност към руския народ за освобождението ни от турско робство. Строителството е извършено през 1904-1912 г. по проект на А.Н. Померанцев в сътрудничество на руски и български архитекти. Изографисан от български и руски живописци. Осветен е през септември 1924 г. През 1951 г. е обявен за Патриаршеска катедрала. 1886 - ПОДПИСАН Е БУКУРЕЩКИЯТ МИРЕН ДОГОВОР. С него се прекратява войната между България и Сърбия от 1885 г. Съдържа единствен член: \"Възстановява се мирът между сръбското кралство и българското княжество от деня на подписването на настоящия договор\". Подписан е от Абдулах Меджит паша, пратеник на султана, от българския делегат Иван Гешов и от сръбския представител Чедомир Миятович. Договорът е стъпка към международното признаване на Съединението на Източна Румелия с Княжество България (1885). 1951 - В СОФИЯ СЕ СЪСТОИ ПРЕМИЕРА НА ПЪРВИЯ АНТИФАШИСТКИ ФИЛМ \"ТРЕВОГА\". 115-минутната черно-бяла лента е заснета по едноименното произведение на Орлин Василев, сценарист е Анжел Вагенщайн, режисьор - Захари Жандов, музиката е на Любомир Пипков, а оператори са Емил Рашев и Захари Жандов. Ролите във филма изпълняват Стефан Савов, Надя Станиславова, Ганчо Ганчев, Димитър Гачев и др. 1953 - РАЖДА СЕ ИВАН БАЛСАМАДЖИЕВ, АКТЬОР (УМИРА 2010 Г.). Играл на сцените на Видинския, Пернишкия и театър \"Сълза и смях\". Едни от най-добрите му театрални роли са в \"Напразните усилия на любовта\" на Шекспир, \"Тартюф\" на Молиер, \"Опит за летене\" на Радичков и др. 1986 - В ОКОЛОЗЕМНА ОРБИТА Е ИЗСТРЕЛЯНА КОСМИЧЕСКАТА СТАНЦИЯ \"МИР\". Прекарва в орбита 5519 денонощия, 4592 от които е обитаема. Най-дълго на борда без прекъсване престоява Валери Поляков - 438 денонощия. На 23 март 2001 г., след като е надхвърлила трикратно проектния си живот, \"Мир\" е приводнена в южната част на Тихия океан до островите Фиджи. 2012 - УМИРА ГЕОРГИ ЧЕРКЕЛОВ, АКТЬОР (Р. 1930 Г.). Играл е на сцените на много театри, бил е художествен ръководител на Хасковския театър и директор на Плевенския драматичен театър. Добива популярност с ролята на Богдан Велински от \"На всеки километър\". Участва във филмите \"Бялата стая\", \"Топло\" и др. Народен артист, носител на орден \"Стара планина\", на \"Аскеер\" за цялостно творчество.", "date": "2019.02.19", "title": "Датата"}
{"url": "https://duma.bg/vzemaniyata-na-firmite-za-barzi-krediti-sa-2446-mlrd-lv-n185695", "text": "Към края на декември 2018 г. вземанията по кредити на дружествата, специализирани в кредитиране (т.нар. фирми за бързо кредитиране), са 2,446 млрд. лв. (2,3 на сто от БВП), отчита БНБ. На годишна база тези вземания намаляват с 11 процента, или 302,3 млн. лева. Преобладават кредитите над пет години, които в края на миналата година са били 1,073 млрд. лв. На годишна база дългосрочните кредити се увеличават с 1,9 на сто (19.9 млн.лв.). Относителният дял на тези кредити в общия размер на вземанията по кредити нараства от 38,3 на сто в края на декември 2017 г. до 43,9 на сто в края на същия месец на миналата година. В края на четвъртото тримесечие на 2018 г. вземанията по кредити с матуритет между една и пет години са 664 млн. лева, като намаляват на годишна база с 15,7 на сто (123,8 млн.лв.). Вземанията по кредити с матуритет до една година са 498,5 млн. лв. в края на декември 2018 г., като намаляват на годишна база с 11,8 на сто (66,5 млн.лв.). Към края на декември 2018 г. размерът на необслужваните кредити е 210,5 млн. лева. Те намаляват с 38,5 на сто (131,9 млн. лева) в сравнение с края на декември 2017 г. и с 10,1 на сто (23,6 млн. лева) спрямо края на септември 2018 година, съобщава още БНБ. В структурата на вземанията по кредити от сектор Домакинства и НТООД преобладават потребителските кредити, които са 1,810 млрд. лв. в края на четвъртото тримесечие на 2018 година. Потребителските кредити намаляват на годишна база с 12,1 на сто (250,2 млн.лв.). Относителният размер на вземанията по потребителски кредити остава висок - 93,2 на сто от общия размер на кредитите.", "date": "2019.02.19", "title": "Вземанията на фирмите за бързи кредити са 2,446 млрд. лв."}
{"url": "https://duma.bg/minalo-zabravimo-n185660", "text": "Няма никакво съмнение, че се полагат изключителни усилия да се отдалечаваме непрекъснато от националните си корени и изконни ценности... Нали гледахте откриването на Европейската столица на културата в Пловдив! И Кулата, и ефектът от измишльотините на чуждите сценаристи подсказват как вече не трябва нищо българско да има в тези ритуали. Не става и въпрос за похарчените средства дори. Сега се демонтира \"Бронзовата\" простотия, която с дни вися насред града ни да ни пълни очите и душите с \"естетика\"!? И не знам защо се наричаше и къща на всичко отгоре... На нейно място идвал 12-метровият \"Човек\" - телевизор, модулна стоманена конструкция с led екрани и не знам си какви изображения и илюстрации. Това е явно поредната измишльотина, може би пак европейска или евроатлантическа, която ще ни внушава нова съвременна визия за света, ново поведение по нашите земи, представете си! Толкова ли вече са изчерпани родните автентични и наследствени сюжети и потребности, та бързаме да внушим ново светоусещане! Защо никому не хрумва необходимостта от връщане, за миг макар, към българския корен! Защо не извадим на площада и с интерактивните видеосистеми образите на цар Самуил, на останалите царе, на братята Кирил и Методий и учениците им... Нали не сме прекалили с показването им в българското училище, та там вече почти неглижират и даже преустановяват уроци за капитан Петко Войвода, за Априлското въстание, Баташкото клане, а задраскват думичките иго, робство, даже  османското присъствие, което се заменя със \"съжителство\"... И вече ще има съжителство и сближаване на Шипка, в църквата в Батак, по пътя към София, около бесилото \"там някъде край София\"... И в това съжителство все повече ще избледнява образът на Дядо Иван, разбира се, което е също приоритет в евроатлантическите послания. Защото някои български политици получават обриви при изричането на думата Русия и тя е само повод да отричаме и минало, и настояще. Налага се явно нова трактовка на памет и минало. Вече \"О, минало незабравимо, о, пресвещени старини...\" отива в друга посока - на минало забравено и забравимо. Време е за нови послания - евроатлантически, особено преди и след поредните молитвени закуски на някои уж български политици, физкултурници и патриоти...", "date": "2019.02.19", "title": "Минало забравимо..."}
{"url": "https://duma.bg/afrikanska-chuma-po-svinete-zasechena-v-devnya-n185667", "text": "Българската агенция по безопасност на храните (БАБХ) откри умряло от африканска чума по свинете диво прасе в землището на град Девня. Това е първият случай на заболяването у нас за 2019 г. Сигналът е получен на 10 февруари в Областната дирекция по безопасност на храните-Варна. Мъртвият 70-килограмов глиган е открит от ловците на около 18 км от село Тутраканци, където в края на август 2018 г. бе обявено първото и засега единствено огнище на заболяването при домашните свине. Въпреки мащабната информационна кампания от страна на БАБХ, представителите на ловната дружинка са транспортирали умрялата дива свиня до имот в девненския квартал Повеляново. След взетите проби и с протокол от Националния диагностичен научноизследователски ветеринарномедицински институт заболяването африканска чума по свинете е потвърдено. Заради високите нива на смъртност, бързото и широко разпространение в природата и липсата на лечение и ваксина, африканската чума при домашните и дивите свине е смятана за изключително сериозно заболяване. Веднъж проникнала в държавата, болестта предизвиква мащабни икономически загуби за националната и международната търговия, поминъка на свиневъдите и ловното стопанство.", "date": "2019.02.19", "title": " Африканска чума по свинете засечена в Девня"}
{"url": "https://duma.bg/todor-sharlandzhiev-na-80!-n185676", "text": "Уважаеми, другарю Шарланджиев, Общинският съвет на БСП Трявна Ви поздравява с Вашия 80-годишен юбилей. Едва ли може да се изброи всичко, сътворено и изградено от Вас в община Трявна като кмет на града. Неоспорим е и приносът Ви в запазването и укрепването на общинската партийна организация в годините на демокрация, като неин председател и член на ръководството. Приемете нашите пожелания за здраве, дълголетие и несломим дух. Честит юбилей!", "date": "2019.02.19", "title": " Тодор Шарланджиев  на 80!"}
{"url": "https://duma.bg/izkupnite-tseni-na-mlyakoto-padat-n185666", "text": "Изкупните цени на суровото краве мляко през 2019 г. ще са по-ниски с 5 до 7%, прогнозират анализаторите от Центъра за икономически изследвания в селското стопанство (CAPA) към Института по аграрна икономика при БАН. Цената ще бъде между 57 и 59 стотинки за литър. Причината е в продължаващото увеличение на световното производство и постепенното забавяне в потреблението.  При производството на млечни продукти в Европейския съюз през миналата година се отчита намаление за кондензираното мляко (-6,2%), сухото пълномаслено мляко (-3,1%), прясното мляко (-2,4%), сметаната (-1,5%) и сухото обезмаслено мляко (-1,1%). Увеличение се наблюдава при маслото (+1,2%), киселите млека (+0,6) и сирената (+0,4). Подобно развитие при сухите млека е продиктувано от ниските цени през първата половина на годината. При прясното мляко продължава тенденцията за намаление на потреблението. В доклад на германската IFCN (Международна мрежа за сравнение на млечните ферми) се прави прогнозата, че след настоящия период на леко понижение на цените в света вероятно те ще се стабилизират на по-високи нива, което ще продължи до средата на годината. Според експертите до 2030 г. ще има значителен ръст в търсенето на мляко (около 35%). Причината е ръстът на световното население, но и увеличеното потребление, посочват анализаторите.", "date": "2019.02.19", "title": "Изкупните цени на млякото падат"}
