{"url": "http://www.duma.bg/node/163409", "text": "Руски експерти разработиха пешеходна навигационна система, която има обхват във всякаква среда, и планират да я внедрят в обувки, предава ТАСС. Тя има пълно покритие в градска среда, горски масиви и дори под земята. На системата не са необходими антени и затова тя определя координатите на местоположението там, където не могат да се използват спътникови системи от типа GPS. \nРазработката на учени от Сибирския федерален университет и Томския държавен университет е инерциална - не зависи от външни ориентири или сигнали. Датчиците й определят изминатото разстояние чрез измерване на ускорението, с което се движи пешеходецът. Измервателното устройство с вградени сензори може да се носи на крака, ръката, гърдите, гърба, кръста или на главата. Според учените най-добре е човек да го сложи в подметките на обувките си. \nГрешката при определянето на местонахождението по време на тестовете с новата система за навигация е под 2,5%. Откритието ще е полезно за пожарникари, геолози, служители на агенции за сигурност и транспорт, на общинските служби и предприятия за ремонтни дейности. Към разработката могат да проявят интерес и хора със зрителни проблеми.     \n", "date": "2018.03.23", "title": "Разработват обувки с навигационна система"}
{"url": "http://www.duma.bg/node/163408", "text": "Четвъртото издание на най-знаковото събитие на родната спиритс сцена - Whisky, Rum & Wine Master Test, ще се състои на 23 и 24 март в хотел \"Маринела\" в София. Всички познавачи, фанатици, любители и начинаещи в сферата на качествените напитки ще могат да посетят над 50 щанда и повече от 20 маси с маркови изкушения. Кулминацията на събитието са 16 майсторски и дегустационни класове на напитки и 2 за ръчно изваяни пури. Организаторите са горди, че най-изявените уиски експерти лично ще разкрият тайните на някои от най-емблематичните и обичани шотландски еликсири. Единствено на събитието може да се види толкова богато и разнообразно портфолио във вино и спиритс сегмента - най-редките и отличителни селекции от шотландско уиски (включително 60-годишно), екзотичен ром, характерно вино от България, Стария свят и Новия свят, както и щедър избор от коктейли и ликьори.   \n", "date": "2018.03.23", "title": "Майсторски класове за напитки и ръчно изваяни пури"}
{"url": "http://www.duma.bg/node/163407", "text": "Селин Дион имаше само една идея наум: да празнува 50-годишния си юбилей на сцената. Но това няма да стане. Вече няколко месеца канадската певица периодично анулира изяви заради здравословни причини. Феновете смятаха, че звездата се е възстановила, но за жалост екипът й съобщи, че тя няма да може да изнесе концерти през март и април, информира БГНЕС. В страницата във фейсбук екипът обяснява: \"Повече от година Селин страда от разстройство на средното ухо, известно като Eustachian Patulous Trunk, което нарушава слуха и прави пеенето изключително трудно. Досега тя успяваше да облекчава симптомите благодарение на терапии и лечение. Но през последните седмици те вече не са ефикасни и Селин е принудена да се подложи на хирургическа операция.\" Певицата се извини на феновете на страницата си във фейсбук, като се надява, че те ще й простят.   \n", "date": "2018.03.23", "title": "Селин Дион отново анулира концерти"}
{"url": "http://www.duma.bg/node/163411", "text": "Красотата на чаровната актриса и модел Диляна Попова, която е част от най-големия мюзикъл, правен някога у нас - \"Оркестър без име\", бе оценена подобаващо и от западните ни съседи. Телефонистката от комедийния спектакъл, който ще има второ представление на 28 април от 20.30 ч. в \"Арена Армеец\", предизвика небивал интерес сред феновете на една от най-големите сръбски звезди на музикалната сцена - Саша Ковачевич. Поводът е новият клип на поп изпълнителя, в който Диляна е в ролята на неговата любима. Следващото представление на мюзикъла е в Пловдив на 30 април от 20 ч. в зала \"Колодрум\". \nПремиерата на емоционалната балада \"Bez tebe me nema\" бе едва преди няколко дни, но вече обещава да се превърне в голям хит. Само за броени часове в сайтовете за видеосподеляне и социалните мрежи песента събра близо 2 млн. гледания и редица позитивни коментари, повечето от които по адрес на красивата българка. Диляна също сподели на страницата си новото парче, а посланието, което остави под видеото, е: \"Новото видео на моя сръбски приятел sashakovacevic. За мен бе удоволствие да работя с теб!\" \nДругата интересна новина е, че след предпочитаните от Ковачевич Тайланд и Лондон като любими дестинации за снимки на неговите високобюджетни клипове сега поп певецът избра именно София за кадрите на видеото. Това, в комбинация с участието на Диляна Попова, ще направи парчето изключително популярно и харесвано не само в Сърбия, но и у нас.  \nБилетите и за двете дати на \"Оркестър без име\" вече са в продажба и може да бъдат купени в мрежата на \"Ивентим\" в цялата страна, научи ДУМА от Поли Петрова, пиар мениджър на \"Моко сълюшън\", продуцент на мюзикъла. \n    \n", "date": "2018.03.23", "title": "Телефонистката от \"Оркестър без име\" покори Сърбия "}
{"url": "http://www.duma.bg/node/163410", "text": "След взривяващата премиера на \"Мърдай\" лейбълът на Криско - \"Adamand Records\", има огромното удоволствие да представи най-новия си артист. Той се казва Боро Първи и е утвърдено име на клубната хип-хоп сцена. Изпълнителят е част от варненския рап конгломерат Голям Юс заедно с Явката ДЛГ и Madmatic. Отдавна привлякъл вниманието на Криско, Боро става част от лейбъла на най-големия хитмейкър в България малко след успешната работа между двамата по песента \"Антилопа\" на Тита, на която Боро е автор на текста. \n\"Харесва ми неговата иновация, начинът му на изразяване и подреждане на думите. Смятам, че освен много талантлив артист той е и едно младо, интелигентно момче, което с наша помощ може да се развие още повече. Също така е добър текстописец и ще работим заедно в тази насока за песните на други наши артисти\", споделя Криско. \nКато един от най-продуктивните рап изпълнители в България Боро Първи почти не оставя месец в календара без издадена песен или клип, а през 2016-а постави личен рекорд, пускайки два албума - \"Добре дошли\" и \"Добре заварили\". Стилът му е искрен, остроумен, магнетичен и 100% варненски. След множество успешни сътрудничества като \"За тва съм роден\" с NDOE и клубни участия из цялата страна Боро се отправя към следващия връх за покоряване с \"Мърдай\" - взривоопасна комбинация между него, DIM и Криско. Парчето мигновено става хит в YouTube канала на \"Facing The Sun\", където е гледано над 300 хил. пъти за по-малко от ден. \nС \"Мърдай\" призоваваме хората да мръднат малко от комфортната си зона. Смятам, че парчето е с характер и задава тон за бъдещите ми проекти като част от \"Adamand\", разкри Боро Първи. \nЛинк към клипа в YouTube:    \n", "date": "2018.03.23", "title": "Боро Първи стана част от лейбъла на Криско"}
{"url": "http://www.duma.bg/node/163402", "text": "Почти двойно се е повишила цената на земеделската земя у нас за петгодишен период. Това показва анализ на Евростат за цените и наемите на земеделска земя в ЕС през 2016 г. През 2011 г. един хектар земеделска земя у нас е струвал средно около 2100 евро, докато през 2016 г. цената му се е покачила почти до 4000 евро, показват данните на Евростат. \nНай-скъпо се е продавала земята у нас в Североизточния район, където един хектар се е търгувал почти за 6000 евро през 2016 г., при цена от 2800 евро през 2011 г. Високи са цените и на земята в Северен централен район - 4600 евро за хектар през 2016 г. при цена от 2300 евро през 2011 г. В Северозападния район земеделската земя се е търгувала за около 3800 евро за хектар през 2016 г. спрямо 2200 евро пет години по-рано. Съотношението за Югоизточния район е 3600 евро за хектар през 2016 г. спрямо 1400 евро през 2011 г. Поевтиняла е обаче земеделската земя в Югозападния район - 1166 евро през 2016 г. при цена от 1190 евро през 2011 г. \nАрендата на един хектар земеделска земя у нас се е покачила средно с над 60% в границите на отчитания 5-годишен статистически период - от 153 евро за хектар през 2011 г. до средна цена от 225 евро през 2016 г. Североизточният район отново държи челно място по най-високи цени на аренда за земеделска земя - 327 евро на хектар. Югозападният район е с най-ниски цени за аренда на земеделската земя - 112 евро за хектар през 2016 г., отчита Евростат. \nВ Холандия е най-скъпата покупна цена на един хектар обработваема земя в ЕС през 2016 г. - средно по около 63 000 евро за хектар. Най-висок ръст в цените на обработваемата земеделска земя за периода има в Чехия - трикратно увеличение, Естония, Латвия и Унгария - двойно увеличение. \nНай-ниска цена за земеделска земя е регистрирано в Румъния - един хектар е струвал средно около 2000 евро през 2016 г. \nНаемането на един хектар земеделска земя е било най-скъпо отново в Холандия - средно около 800 евро на хектар. Арендата на земеделска земя е била най-ниска в Латвия - средно 45 евро, отчитат от Евростат.  \n    \n", "date": "2018.03.23", "title": "Почти двойно е поскъпнала земеделската земя за 5 г. "}
{"url": "http://www.duma.bg/node/163399", "text": "Заради наближаващия Великден Българската агенция по безопасност на храните (БАБХ) е започнала засилени проверки на обекти за производство и търговия с храни, съобщиха от там. Инспекциите са започнали преди няколко дни и ще продължат до 10 април. Освен пакетиращи центрове за яйца и хранителни складове за търговия на едро ще се проверяват също заведения за обществено хранене, обекти за търговия на дребно, пазари и борси за традиционно предлагани храни - агнешко месо, козунаци, яйца, включително боядисани яйца, пресни зеленчуци, както и боя за яйца. От БАБХ съобщиха още, че през почивните дни ще има дежурни екипи, които ще осъществяват официалния контрол в цялата страна.   \n", "date": "2018.03.23", "title": "Проверяват магазини и пазари преди Великден"}
{"url": "http://www.duma.bg/node/163401", "text": "Търговското салдо за януари 2018 г. е отрицателно в размер на 292,5 млн. евро при дефицит от 154,8 млн. евро  през януари 2017 г., съобщиха от БНБ. \nПрез първия месец на годината са изнесени български стоки за 2,159 млрд. евро, като експортът се повишава с 18,4% (335,3 млн. евро) в сравнение с година по-рано. През януари в страната са внесени стоки за 2,452 млрд. евро, което е увеличение с 23,9% (473 млн. евро) в сравнение с януари 2017 г., твърдят от Централната банка. Салдото по услугите е положително в размер на 111,8 млн. евро, докато през януари миналата година пак беше на положителна територия с 94,5 млн. евро, показва статистиката.  \nПрез януари платежният баланс на България е отрицателен и възлиза на 123,2 млн. евро, докато година по-рано беше на излишък с 36,1 млн. евро. Салдото по текущата сметка е на минус със 139,6 млн. евро, докато през януари 2017 г. дефицитът възлизаше на 42,7 млн. евро. Текущата сметка включва вноса и износа, плащанията и постъпленията за услуги, парите, които емигрантите изпращат на свои роднини в България, както и текущите трансфери между страната и останалия свят.   \n", "date": "2018.03.23", "title": " Търговията на червено с 292 млн. евро през януари"}
{"url": "http://www.duma.bg/node/163405", "text": "Газът за битови нужди ще поскъпне, ако парламентът приеме внесения от различни депутати законопроект за горивата, който въвежда регистриране на обектите за търговия с горива при покриване на редица критерии и банкови гаранции за дейността им. Това смятат членовете на Асоциацията на производителите, разпространителите и потребителите на бутилиран пропан-бутан. \nПромените в законопроекта, регулиращ пазара на горивата, ще засегнат над 100 000 домакинства и над 80 на сто от ресторантьорския бизнес у нас, тъй като браншът обслужва към 80-85% от заведенията, които имат топла кухня, предупреди председателят на организацията Георги Палпурин. Проектът, наречен Закон за административното регулиране на икономически дейности, свързани с нефт и продукти от нефтен произход, предвижда фирмите, които търгуват, складират или транспортират горива, да минат на регистрационен режим към Министерството на икономиката. За да влязат в регистъра, те ще трябва да отговорят на изисквания за висок уставен капитал (между 20 хил. лв. за търговци на дребно до 3 млн. лв. за собственици на данъчен склад) и да предоставят немалки банкови гаранции. Управителите им ще трябва да отговарят на определен образователен и трудов ценз. \nЕдин от проблемните моменти са именно новите банкови гаранции. Те варират от 20 хил. лв. на обект, но не повече от 500 хил. лв. за търговци на дребно, а за тези на едро - фиксирана сума от половин милион лева. Залагането на горна граница на обезпеченията прави тежестта за малки и големи непропорционална. Веригите с над 25 бензиностанции на практика ще бъдат привилегировани за сметка на по-малките търговци на едро, както и за дистрибуторите на LPG газ. \nАсоциацията декларира, че подкрепя всички действия, които водят до ефективна борба със сивата икономика, защото около 50% от стойността на горивото са данъци и акцизи. Според нея обаче така предложените промени ще доведат единствено до монополизиране на пазара и поскъпване на цените на бутилирания пропан-бутан. \nПо данни на асоциацията в момента има 67 обекта, които са собственост на 54 компании, от които може да се пълни и доставя бутилиран пропан-бутан. Цените сега на 10-литрова бутилка пропан-бутан са между 14 и 24 лева. \"Имаме конкуренция, която позволява потребителят да прави добър избор. В новата ситуация на изискванията ще отговарят седем обекта, притежавани от 5 компании, съответно имаме значително намаляване на конкурентната среда\", коментира Палпурин. \nАсоциацията оспорва и изискването за наличие на минимален обем на складове от 500 кубични метра, като в случая инвестицията за изграждане на подобен склад е минимум 10 000 000 лв. \"Такъв склад е невъзможно да съществува в градска среда, защото изграждането му ще е много скъпо\", казаха от бранша. \nПо-късно вчера имаше закрито заседание на парламентарната комисия за наблюдение на приходните агенции и борба със сивата икономика и контрабандата. То беше именно за обсъждане на внесения законопроект за административното регулиране на икономическите дейности, свързани с нефт и продукти от нефтен произход.   \n", "date": "2018.03.23", "title": " Газът за бита поскъпва заради закона за горивата"}
{"url": "http://www.duma.bg/node/163403", "text": "Откриването или закриването на банкова сметка, управлението й, както и основните операции като внасяне или теглене на суми са безплатни за мнозина румънци съгласно закон, който се прилага от началото на тази година. Според него банките нямат право да вземат комисиони от клиенти с доходи доста под средната месечна заплата, която за тази година се очаква да бъде 4162 леи (1744 лева), пише в. \"Ромъния либера\". Това означава, че всички румънци, чиито месечни доходи не превишават 2500 леи (1048 лева), могат да се възползват от безплатното обслужване, посочва изданието.  \nЗаконът прилага разпоредбите на европейска директива от 2014 г., която цели да осигури достъп на \"уязвимото\" население до най-простите банкови услуги. Европейските власти позволиха на всяка страна да определи понятието \"уязвим потребител\", а управляващото в Румъния лявоцентристко мнозинство обвърза това понятие с прогнозираната средна заплата за страната. Така от безплатните банкови операции могат да се възползват хора с доходи, не по-високи от 60% от средната брутна работна заплата за страната.   \n", "date": "2018.03.23", "title": "По-бедните румънци са освободени от банкови такси"}
{"url": "http://www.duma.bg/node/163404", "text": "Проучване показва, че близо една четвърт - 22%, от проверените хотели на сайта си не са имали обявени цени. Според международни изследвания това би прогонило 73% от потенциалните клиенти. При 75% пък не става ясно обявените цени за какъв сезон и коя година се отнасят. Експертите предупреждават, че невалидните цени са най-лесният начин за отблъскване на потребителите от сайта на хотела. \nХотелиерите в България подценяват възможностите на технологиите и очакват базата сама да привлече туристите, вместо да я представят в интернет, е изводът от проучване на маркетинговото позициониране на българските хотели, извършено от Travel Academy. Проучването, в което са включени 425 произволно избрани хотела от различна категория и местоположение, показва, че хотелиерите не обръщат достатъчно внимание на новите очаквания на туристите, родените в последните 20 г. на XX в. да правят всичко чрез новите технологии. \nСпоред данни от изследването 85,2% от хотелите от всички категории нямат в сайтовете си вариант за виртуална разходка - нещо доста желано от потребителите. За сравнение в хотелите от страните от Западна Европа този процент е между 20 и 25 на сто. \n47% от хотелите нямат мобилна версия на сайтовете си. Отново според международни изследвания около 40 процента от потребителите биха напуснали сайт на хотел, а прогнозите сочат, че до 2020 г. резервациите през мобилен телефон ще са повече, отколкото през компютър. \nПроблем за хотелите от по-ниските категории три и две звезди е липсата на сайт, показва проучването, според което 30 на сто от изследваните обекти нямат такъв или ако имат, то информацията не е актуална. В чужбина 76 на сто от резервациите се правят през агенции и сайтове, като от този дял половината от потребителите посещават и сайта на хотелите.      \n", "date": "2018.03.23", "title": "22% от хотелите не обявяват цени на сайтовете си"}
{"url": "http://www.duma.bg/node/163398", "text": "Държавен фонд \"Земеделие\" (ДФЗ) започна превеждането на субсидията по схемите за обвързано с производството подпомагане за плодове и зеленчуци, съобщиха от фонда. Повече от 9450 земеделски стопани ще получат подпомагане по схемите. Общият размер на средствата е близо 40 млн. лв. Земеделските стопани получават завишено плащане на площ за първите до 30 ха, за които имат право на подпомагане и плащане с по-нисък размер за допустимите за подпомагане площи над 30 ха, обясняват от фонда.  \n    \n", "date": "2018.03.23", "title": "Производители на плодове и зеленчуци получават 40 млн. лв. субсидии"}
{"url": "http://www.duma.bg/node/163400", "text": "Направените в България преки инвестиции през януари 2018 г. са 158,8 млн. евро, което е ръст от 64,7%, или с 62,4 млн. евро спрямо първия месец на миналата година. Това показват предварителни данни на Българската народна банка (БНБ). За сравнение през януари 2017 г. преките инвестиции, направени в България, бяха 96,5 млн. евро. \nНай-големите нетни преки инвестиции в страната през януари са от Великобритания - 58,8 млн. евро, Холандия - 20,8 млн. евро, и Германия - 20,1 млн. евро. \nВложенията в чужбина през януари обаче са се свили сериозно на годишна база и са на ниво от -2,7 млн. евро, като година по-рано те са били в размер на 14,2 млн. евро, пресмятат от централната банка.     \n", "date": "2018.03.23", "title": "158 млн. евро са чуждите инвестиции у нас през януари"}
{"url": "http://www.duma.bg/node/163417", "text": "Нашумялата книга през последните четири месеца \"Романът на моя живот\", създадена в съавторство между популярния актьор Стефан Данаилов и журналиста Георги Тошев, ще бъде представена из страната и в няколко европейски града. \nПоради огромния интерес на публиката Стефан Данаилов и Георги Тошев започват турне на книгата и филма \"Монолог\" в няколко града през март и април. Първи ще се срещнат с авторите на книгата почитателите в Бургас, Чирпан, Сливен, Казанлък, а през април в - Карлово, Димитровград, Асеновград и Стара Загора в операта, където ще бъде представен и спектакълът по повод юбилея на проф. Данаилов със специалното участие на Силвия Лулчева, Ненчо Илчев и Деян и Дарин Ангелови. \nОт Флоренция на 19 май започва и европейското турне на книгата и филма, посветени на живота на Стефан Данаилов. След това българската публика от още пет европейски града ще се срещне с обичания актьор. На 9 декември м.г. Данаилов отбеляза своята 75-годишнина с грандиозен спектакъл в Народния театър \"Иван Вазов\", а издателство \"Книгомания\" представи луксозното издание на автобиографичната му книга \"Романът на моя живот\". Тя продължава да бъде в класациите за продажби и през март. \nДатите на турнето са: 29 март от 17.30 ч. в Чирпан, в голяма зала на общината; Сливен - 30 март от 17 ч. в зала \"Май\"; Бургас - 31 март от 11 ч. в Гранд хотел и СПА \"Приморец\". Представянето в конферентната зала ще води Георги Тошев, като ще гостува и самият проф. Стефан Данаилов. На 31 март от 15 ч. започва срещата в Казанлък, в Литературно-художествения музей \"Чудомир\". Представянето е включено в програмата на ежегодните Чудомирови празници в града. На 16 април турнето продължава в операта в Стара Загора. Следва среща в Карлово - на 17 април от 18 ч. в камерната зала на Народното читалище \"Васил Левски-1861\"; в Димитровград - на 18 април от 18 ч. в Градската библиотека \"Пеньо Пенев\"; в Асеновград - на 19 април от 17.30 ч. в Градската библиотека \"Паисий Хилендарски\"; в Благоевград - на 16 май в рамките на театралния фестивал \"Тара-ра-бумия\".     \n", "date": "2018.03.23", "title": "Стефан Данаилов тръгва на турне "}
{"url": "http://www.duma.bg/node/163412", "text": "Своя оригинален прочит на класическата приказка \"Принцесата и граховото зърно\" по Х. К. Андерсен представя куклен театър \"Весел\" в читалище \"Искра\" във Велико Търново на 24 март от 11 ч. Постановката е дело на Тодор Вълов, а сценографията, куклите и костюмите - на Емелияна Тотева. Оригиналната музика и звуковата картина са на Елена Методиева. Студийният звукозапис е осъществен от Петър Атанасчев. Ролите са поверени на актьорите Елка Баланова и Веселин Василев.   \n", "date": "2018.03.23", "title": "\"Принцесата и граховото зърно\" в театър \"Весел\""}
{"url": "http://www.duma.bg/node/163413", "text": "Проектът на художника Димитър Солаков \"Нов живот за миналото\" (2015) е единственото участие от Източноевропейския регион в 21-вото издание на биеналето в Сидни, Австралия. От 16 март до 11 юни ще бъдат представени произведенията на 70 художници и артистични колективи от 35 държави. Зад основната тема \"Superposition: Equilibrium & Engagement\" стои намерението тазгодишното биенале да изследва погледа към днешното и неговите най-неотложни предизвикателства, през очите на световноизвестни международни и австралийски художници. От началото на събитието през 1973 г. в него са участвали близо 1800 художници от над 100 държави. През 2016 г. изложбата \"Нов живот за миналото\" бе представена във Виваком арт хол.   \n", "date": "2018.03.23", "title": "Димитър Солаков на 21-вото биенале в Сидни"}
{"url": "http://www.duma.bg/node/163415", "text": "\"Табула Раса\" е индонезийският \"бисер\" на 22-рия \"София филм фест\". Домакин на прожекцията е Домът на киното, а филмът и специалните изненади, свързани с представянето му днес, 23 март, от 18.30 ч., са осигурени от посолството на Република Индонезия. В програмите на СФФ са представяни различни творби на индонезийски режисьори, а през 2018 г. имаме възможност да си партнираме с посолството на Република Индонезия, като каузата е специален акцент върху нови, интригуващи и провокативни заглавия. Сред тях открихме един кулинарен \"бисер\" - \"Табула Раса\" на режисьора Адриянто Дево, по сценарий на Тумпал Тампуболон, отбелязват организаторите на фестивала.    \n", "date": "2018.03.23", "title": "Индонезийски филм показват в Дома на киното"}
{"url": "http://www.duma.bg/node/163414", "text": "Творческо представяне на Гена Велковска ще се състои днес, 23 март, от 14 до 17 ч. в салона на Съюза на българските журналисти, ул. \"Граф Игнатиев\" 4.   \n", "date": "2018.03.23", "title": "Поетичен следобед с Гена Велковска"}
{"url": "http://www.duma.bg/node/163390", "text": "Сръбският президент Александър Вучич не скри разочарованието си след срещата с генералния секретар на ООН Антониу Гутериш в Ню Йорк. \nНадявах се на по-голямо разбиране не само за сърбите в Косово, но и за самата Сърбия. Да си призная, не съм доволен от постигнатото по време на преговорите в Ню Йорк, каза Вучич пред държавната телевизия РТС. Според него всички негови събеседници в Ню Йорк категорично \"са защитавали независимостта на Косово, а това нещо за тях е много трудно да приемат\". \n\"Сърбия винаги е готова на преговори и компромис за разрешаването на косовския проблем, но не сме готови на унижение... Това нещо казах и на генералния секретар на ООН Антониу Гутериш\", каза още Вучич.  \nСръбският президент подчерта, че никога не е крил срещите си с косовските албанци и не е имал лични вечери с президента на Косово Хашим Тачи. \n\"С тях ще се разбера много по-лесно, отколкото с международната общност... Много искам да има възможност сърбите и албанците да преговарят директно. Много по-лесно ще разрешим нашите проблеми, но има интереси и на други сили. Това нещо казвам за първи път\", каза още Вучич. \nТой отхвърли твърденията, че е скрил визитата си в САЩ с аргумента, че \"пътувал с редовен полет заедно с още 270 души на борда на самолета\".      \n", "date": "2018.03.23", "title": "Вучич разочарован от международната общност"}
{"url": "http://www.duma.bg/node/163391", "text": "Мъж, който твърди, че е афганистанец и кандидатстваше за убежище във ФРГ, беше осъден на доживотен затвор за изнасилване и убийство на студентка, предизвикало огромен отзвук в страната и настроения срещу масовия прилив на мигранти. \nХусеин Хавари, чиято възраст и произход не са изяснени, беше признат за виновен за смъртоносното нощно нападение срещу 19-годишната студентка по медицина Мария Ладенбургер през октомври 2016 във Фрайбург, близо до френската граница. Хавари я свалил от велосипеда, докато се прибирала у дома след събиране, после я хапал, душил и изнасилил и я изоставил на брега на река, където жертвата се удавила. \nПрестъплението предизвика огромен гняв и отвращение, а социалните медии публикуваха саркастични съобщения „благодаря” до канцлера Ангела Меркел заради либералната й политика, довела над 1 млн. бежанци и мигранти в страната. \nПо време на делото прокурорът Екарт Бергер напомни на двамата съдебни заседатели, че на съд е „криминален престъпник, а не бежанската политика на Германия”. \nХавари пристига в Германия без документи като непълнолетен без придружител, през ноември 2015, когато притокът на чужденци е близо до връхната си точка. Тогава твърди, че е 16- или 17-годишен и е от Афганистан. Полицай каза пред съда, че мобилният телефон на Хавари и профилите му в социалните медии показват, че е живял в Иран. \nЕдва след ареста му се разбира, че той вече е нападнал човек през май 2013 в Гърция, където блъснал жена от скала на остров Корфу и тя била тежко ранена. Осъден е в Гърция през февруари 2014 на 10 години затвор за опит за убийство, но е освободен условно от препълнен затвор през октомври 2015. \nПървоначално Хавари е съден като непълнолетен, но прокуратурата представи заключения на вещи лица, че той е навършил 21 години.     \n", "date": "2018.03.23", "title": " Скандален случай с мигрант в Германия завърши с доживотна присъда"}
{"url": "http://www.duma.bg/node/163392", "text": "Министър-председателката на Румъния Виорика Денчиле изпрати в сряда писмо до председателя на Европейската комисия Жан-Клод Юнкер, в което поставя въпроса за намесата на ЕК в работата на румънското правосъдие, съобщи румънското правителство на сайта си. \nДенчиле предлага изясняване на ситуацията около писмото, изпратено от ЕК през октомври 2012 на румънското министерство на правосъдието. \nТози документ, подчертава Денчиле, съдържаше 21 „конкретни преки изисквания” за определени наказателни дела и следствени лица по дела за корупция и служебни злоупотреби. \nСред тях са известни политици и бизнесмени като Джордже Бекали, Адреан Нъстасе, Джордже Копос, Дан Войкулеску и други. \nДенчиле се обръща към Юнкер с молба „да изясни фактическите и правните аспекти” във връзка с това писмо, за което по-рано съобщи и румънски телевизионен канал. \n„С оглед на нашето институционално сътрудничество и за укрепване на румънското правосъдие е изключително важно да се изясни дали този документ, приписван на Еврокомисията, е истински, носи ли ЕК отговорност за него и дали това е единственият подобен документ, който може да представлява намеса в работата на правосъдието и разделението на властите в държавата”, пише министър-председателката. \nТя изразява убеденост, че на Румъния ще бъде предоставена възможност да разбере „смисъла, мотивите и критериите, които са били в основата на списъка, изготвен от представители на ЕК”.     \n", "date": "2018.03.23", "title": "Букурещ: ЕК се меси в румънското правосъдие"}
{"url": "http://www.duma.bg/node/163394", "text": "Всеки трети поляк против ЕС  \nПолската фондация „Казимир Пулавски” публикува данни от изследване на общественото мнение, които показват, че около една трета от поляците желаят страната им да излезе от ЕС, съобщи в. \"Жеч посполита”. През април 2017 г. в аналогично проучване за Polexit са се обявили само 12,5 на сто от анкетираните, а против са били 76 процента.  Стачка във Франция блокира страната \nХиляди машинисти, учители, медицински сестри, ръководители на полети и други служители от публичния сектор стачкуват във Франция срещу последната реформа на Еманюел Макрон. Стачката бележи нова съвместна фаза и синдикални действия, като това е първият протест срещу Макрон, който събира държавни служители и железопътни работници. Сълзотворен газ в косовския парламент \nПарламентът на Косово ратифицира споразумението за границата с Черна гора, въпреки че опозицията използва сълзотворен газ, за да попречи на гласуването. \"Движението за самоопределение\" използва сълзотворен газ в пленарна зала, за да блокира вота. Но в крайна сметка 80 депутати срещу 11 в 120-местния парламент подкрепиха сделката, като се изискваше минимум 2/3, или точно 80 гласа. Споразумението с Черна гора беше постигнато през август 2015 г. Япония иска среща с Ким Чен Ун \nПравителството на Япония е уведомило КНДР за своето намерение да организира среща между японския премиер Шиндзо Абе и севернокорейския лидер Ким Чен Ун, съобщи агенция „Киодо“, позовавайки се на дипломатически източници. Според агенцията Абе се надява да обсъди отвличането на японски граждани, както и ядрената и ракетна програма на Северна Корея.  \n \n \n   \n", "date": "2018.03.23", "title": "Кратки новини"}
{"url": "http://www.duma.bg/node/163393", "text": "Турската медийна компания \"Доган холдинг\" официално потвърди, че е започнала преговори за продажба на медийния си пакет на \"Демирорен холдинг\" за около 1 млрд. долара. \nОт борсата в Истанбул съобщават, че втори ден поред акциите на \"Доган холдинг\" и всекидневника \"Хюриет\" поскъпват рязко. \"Демирорен холдинг\" на магната Ердоган Демирорен се смята за една от най-приближените до президента Реджеп Ердоган турски корпорации. Ако тя придобие \"Доган холдинг\", тя ще има контрол над няколко влиятелни медии, включително и телевизия Си Ен Ен-тюрк. \n\"Доган медия груп\" включва още всекидневника \"Хюриет\", спортния всекидневник \"Фанатик\" и телевизионния канал \"Канаб-Д\". \nОперативната стойност на компанията се оценява на 1,1 млрд. долара, или 890 млн. долара след изчистването на задълженията, се казва в официално съобщение на \"Доган холдинг\", предоставено на борсата в Истанбул. \nУважаваните Си Ен Ен-тюрк и \"Хюриет\" са смятани за медии с относително независима редакционна линия през последните години, когато пространството за критични към Ердоган гласове се стесни. \nСъздател на \"Доган холдинг\" е Айдън Доган, привърженик на светския елит в Турция. Президентът доста време насам директно атакува \"Доган холдинг\" и я обвинява във враждебно отношение към неговата партия, която има ислямистки корени. \"Доган холдинг\" на няколко пъти публично осъди и отхвърли тези обвинения. \nПромяната на медийни пазар предизвиква у турските журналисти опасения, че вече няма да има никаква възможност за критики срещу президента в навечерието на следващите избори за държавен глава през 2019. \nИзвестният турски журналист Кадри Гюрсел, освободен миналата година от затвора, написа в туитър, че медиите в Турция са \"под прекия политически контрол на президента Ердоган\". \nИкономистът Мустафа Сонмез смята, че Демирорен няма парите за закупуване на голямата и авторитетна медия и вероятно става дума за операция на президентския дворец. \nСпоред последната класация на турското издание на сп. \"Форбс\", Ердоган Демирорен е на 45-то място по богатство в Турция със състояние от 850 млн. долара. \nДемирорен вече купи през 2011 вестниците \"Милиет\" и \"Ватан\" от \"Доган холдинг\". Синът му Йълдъръм също има значителна роля като председател на турската федерация по футбол. Той редовно гостува в президентския дворец. \nПрез 2014 в медиите изтече запис на разговор между Демирорен и Реджеп Ердоган, който тогава бе премиер. В него просълзеният Демирорен се извинява за публикуването на разобличителен материал, посветен на мирния процес с кюрдите. \nНякои смятат, че Ердоган никога няма да прости на Аайдън Доган заради заглавие от 1998, в което се казва, че е дошъл краят на политическата му кариера и няма да може да стане и селски кмет, след като е бил осъден за рецитиране на ислямистко стихотворение. /АФП \n    \n", "date": "2018.03.23", "title": "Ердоган превзема последната независима медия в Турция "}
{"url": "http://www.duma.bg/node/163396", "text": "В македонската столица Скопие започнаха ключовите преговори между министрите на външните работи на Македония и Гърция Никола Димитров и Никос Кодзияс. Димитров призна, че има \"известни различия\" между двете страни. \nМакедонският премиер Зоран Заев заяви, че \"гръцките предложения са само инструмент, които трябва да помогнат\" на преговорите във Виена на 30 март. Тогава делегациите на двете страни ще проведат поредния кръг от преговори с участието на международния посредник Матю Нимиц. \nВ навечерието на визитата на Кодзияс в Скопие Държавният департамент излезе със специална декларация, в която се подчертаваше, че \"САЩ се надяват на бързо решение на дългогодишния спор за името\". \nГръцкото издание \"Ефимерида\" съобщи вчера, че има и план \"Б\" за членството на Република Македония в НАТО. Изданието се позовава на дипломатически източници, които са съобщили, че \"ЕС и НАТО, и преди всичко Северноатлантическият пакт, са изготвили байпас, който ще се приложи, ако не се реши спорът за името, и така той ще открие пътя за Република Македония към НАТО\".   \n", "date": "2018.03.23", "title": "Кодзияс пристигна в Скопие"}
{"url": "http://www.duma.bg/node/163395", "text": "Бившият президент на Франция Никола Саркози, обвинен в корупция заради незаконно получаване на средства от покойния либийски диктатор Муамар Кадафи по време на предизборната му кампания през 2007 г., разкритикува липсата на „материални доказателства” срещу него в обяснението си пред съда, публикувано в четвъртък от френски медии, и заяви, че заради разследването живее в \"ад\". \nВ сряда на Саркози бяха повдигнати обвинения по дело за незаконно финансиране на предизборната му кампания през 2007 г. от Либия. Обвиненията са за „пасивна корупция” (получаване на подкупи), „незаконно финансиране на предизборна кампания”, „незаконно получаване и разпореждане с държавни средства” (на Либия). \nСледствието започна преди 5 години. Следователите разполагат с показанията на посредника Зиад Такедин, който твърди, че предал на представители на Саркози и лично на него „три куфарчета с пари, получени от Либия”.   \n", "date": "2018.03.23", "title": "Саркози: Няма доказателства"}
{"url": "http://www.duma.bg/node/163416", "text": "Мeри Елън Марк e един от флагманите на документалната и портретната фотография, която в продължение на пет десетилетия пътува по всички краища на света, за да отразява културни и субкултурни проблеми и явления. Изложбата й в Сoфия се открива на 27 март от 18.30 ч. в Софийската градска художествена галерия и включва над 40 черно-бели фотографии от сериите \"Streets of the Lost\" (фотоесе за бездомните деца в Сиатъл), портрети и кадри от снимачните площадки на култови филми, \"Attitude\" (Пози) и \"Indian Circus\" (Индийски цирк). \nМарк приживе е призната за един от най-уважаваните и влиятелни фотографи в света, не само заради детайлните си изследвания, фокусирани върху живота на маргиналите в обществото, но и чрез особения си поглед към едни от най-големите имена в артистичния свят. Пред обектива на Мери Елън Марк застават Марлон Брандо, Джони Деп, Федерико Фелини, Джеф Бриджис и много други, като в същото време тя документира мисии на Майка Тереза, минава зад завесата на едни от най-големите индийски циркове, отразява начина на живот в отделение за душевноболни жени в САЩ. Фотоесето й за избягали от домовете деца в Сиатъл се превръща в основата на номинирания за \"Оскар\" филм \"Streetwise\", чийто режисьор и оператор е нейният съпруг Мартин Бел. \nВ допълнение към работата си, в продължение на близо 30 г., Марк води фотографски уъркшопове,  а професионалните й разсъждения са включени в една от последните й книги - \"Mary Ellen Mark on the Portrait and the Moment\". Авторка е на 21 книги, множество изложби, публикува фотоесета и портрети в \"Лайф\", \"Ню Йорк таймс мегъзин\", \"Ролинг стоун\". Марк е носителка на множество отличия, сред които наградата за цялостно творчество в областта на фотографията на къщата музей \"Джордж Ийстмън\" през 2014 г., както и приза за изключителен принос към фотографията на Световната фотографска организация. \nСнимките пристигат у нас от галерията на Хауърд Грийнбърг (Ню Йорк), който ще изнесе отворена лекция пред българската публика на 28 март. Изложбата е част от платформата \"Майстори на фотографията\" - издание IX, която продължава до 22 април в СГХГ.   \n", "date": "2018.03.23", "title": "40 черно-бели фотографии на Мери Елън Марк в СГХГ "}
{"url": "http://www.duma.bg/node/163397", "text": "На заседание на британския парламент депутатът лейбърист Айън Остин и външният министър Борис Джонсън нападнаха Путин, че използва предстоящото световно по футбол, както навремето Хитлер е използвал Лятната олимпиада през 1936 г.  \nОстин заяви на заседанието, че Хитлер е използвал олимпиадата, за да подобри имиджа на страната си и на фашисткия режим, съобщи в. \"Гардиън\". По аналогичен начин действа и руският президент Владимир Путин, който \"използва Световното първенство по футбол като пиар за маскиране на нарушенията на човешките права. Остин подчерта, че според него националният отбор на Англия по футбол не трябва да участва на световното в Русия, макар да се е класирала за турнира.  \nНа свой ред външният министър Борис Джонсън посочи, че сравнението на Световното по футбол с \"Олимпиадата от 1936-а\" несъмнено е вярно\". \"Направо ти си гади от мисълта, че Путин използва това събитие, за да се прослави.\" Той обаче призна, че не е съвсем правилно да се наказват британските спортисти и запалянковците заради действията на Русия и да им се забрани да отидат на шампионата.  \nМосква не остави с мълчание казаното в парламента в Лондон. \"Това е напълно отвратително изявление. То е под нивото на външен министър на всяка държава. Разбира се, че е обидно и неприемливо\", каза пред журналисти президентският говорител Дмитрий Песков. \nОтношение взе и Министерството на външните работи в лицето на говорителката Мария Захарова. \"Сега вече не остават ни най-малки съмнения, че всички действия на Лондон по руското направление водят до едно: да се създаде образ на врага, измисляйки за целта всякакви, дори най-абсурдни основания\", написа тя. Захарова подчерта, че са неприемливи всякакви паралели с Русия, \"която даде милиони жертви в борбата срещу нацизма, воювайки на своя територия, а след това освобождавайки Европа\".  \nЗам.-председателят на Комитета по международните въпроси на Държавната дума Алексей Чепа заяви, че сравнението на Русия с фашистка Германия може \"да се пръкне само в болна глава\". \"Неотдавна казах, че той (Джонсън) трябва да постъпи в психиатрична болница. Ако във Великобритания няма такива болници, у нас ги има\", подчерта той. \nМеждувременно агенция \"Блумбърг\" съобщи, че британското правителство споделя с европейските си съюзници разузнавателни данни по случая \"Скрипал\" в опит да ги убеди да изгонят и те руски дипломати. Според агенцията премиерката Тереза Мей е смятала да поиска на вчерашната среща на Европейски съвет другите страни да последват примера на Лондон, съответно да осъдят Русия и да вземат твърди мерки срещу \"агентите на Кремъл\". Случаят \"Скрипал\" е сред няколкото теми, които трябваше да се обсъдят на срещата, като първостепенна тема бе \"Брекзит\". По предварителни данни Европейският съвет е смятал да изрази отношението си в самия край на срещата. \n    \n", "date": "2018.03.23", "title": "В британския парламент сравниха Путин с Хитлер "}
{"url": "http://www.duma.bg/node/163440", "text": "Най-значителен ръст на възнагражденията в ЕС бележи България - 122% за последните 10 години. Това става ясно от данни на европейската статистическа служба Евростат. През 2007 г. за 1 отработен час у нас се плащало средно 2,3 евро, а през 2017 г. - 5,1. Въпреки забележителния ръст, възнагражденията в България остават най-ниските в ЕС.  \nСредно 23,1 евро струвал един отработен час в ЕС през 2017 г. За еврозоната цената е 26,9 на час. Преди 10 години 1 работен час се плащал 19,5 в ЕС и 21,8 в еврозоната. Само в Гърция и Великобритания е поевтинял трудът през последното десетилетие със 7%.  \nЗа 2017 г. най-високо е заплащането в Люксембург (43,8 през 2016 г.), следват Дания (38,7) и Белгия (37,9). Преди България е  Румъния (5,5).   \nПодобни данни представи и новият доклад на Европейския синдикален институт. Caмo в 3 дъpжaви - Бългapия, Пoлшa и Гepмaния, pacтeжът нa peaлнитe зaплaти в периода 2010-2017 г. нaдxвъpля тoзи зa 2000-2009 г., коментират от института.   \n", "date": "2018.03.23", "title": "Заплатите у нас растат най-бързо, но са най-ниски в ЕС"}
{"url": "http://www.duma.bg/node/163406", "text": "Парламентарната комисия за наблюдение на приходните агенции ще извика за изслушване представители на Министерството на финансите и на Националната агенция за приходите заради данните, че държавата не е успяла да събере над 16 милиарда лева ДДС за последните 18 години. Данните за дължимия данък добавена стойност бяха предоставени официално от НАП на Гражданско сдружение \"Боец\" чрез Закона за достъп до обществена информация и са за периода от 2000 до края на 2017 г. \n\"Измамите с данък добавена стойност ги има в цяла Европа, но ние се оказва, че сме водещи и в това отношение. Тези огромни размери на несъбран данък добавена стойност е недобре функционираща администрация, недобро управление на приходите\", заяви депутатът от БСП за България и заместник-председател на парламентарната комисия по бюджет и финанси Георги Търновалийски. \nХристиян Митев от \"Обединени патриоти\", който е член на комисията за наблюдение на приходните агенции, съобщи, че писмо или сигнал с подобни данни не е постъпвало в комисията, но тя ще се самосезира и ще поиска изслушване на отговорните страни, предаде БНР. \"За мен е по-важно да чуем становището на НАП, защото тя е органът, няма какво да се заблуждаваме, който осъществява контрола и който би трябвало да блокира и да предотвратява подобни схеми\", заяви той. \nПредседателят на парламентарната икономическа комисия Петър Кънев от БСП коментира по Нова телевизия, че от 2000 до 2017 година държавата е \"пропуснала\" пари, които се равняват на бюджета за образование за 4 години. По неговите думи това са напълно отписани пари. \"ДДС се формира като едно голямо сериозно перо от бюджета. Всяка година имаме висока събираемост. Трябва да се направи обстоен анализ от Министерството на финансите и НАП да обясни къде се губят тези пари\", призова депутатът. Кънев припомни думите на финансовия министър Владислав Горанов, че годишно само от горива не се събират около 1 милиард.  \nПо-късно вчера директорът на НАП Галя Димитрова даде спешен брифинг, на който обяви, че 5,4 млрд. лева е сумата на несъбираемия ДДС за периода от 2000 до 2017 г. Става дума за хора, които нямат имущество и няма по какъв начин да бъдат събрани тези пари. Това е почти цялата част от непогасените задължения за 17-годишния период, каза тя. \"Въпросните 16 млрд. - това не са несъбрани приходи. Това е целият размер на ДДС, който органите по приходите са установили, след като са извършили ревизии, след като са издали ревизионни актове и след като са разкрили данъчни злоупотреби\", оправда се тя.   \n", "date": "2018.03.23", "title": "Изслушват данъчни шефове в парламента заради несъбрания ДДС "}
