{"url": "https://duma.bg/geshev-otricha-da-se-e-sreshtal-s-oligarsi-n208043", "text": "Главният прокурор Иван Гешев забрави срещите в МС, на които присъстваха видни бизнесмени, сред които и Васил Божков, и обяви, че не се срещал с олигарси. \"Имах обаждане в кабинета, покана от как се казваше, Златев мисля, че беше. Нямам нужда да се срещам с такива хора. Срещам се с обикновени хора. Това е моята среда. Работата на прокуратурата е да решава проблемите на обикновените хора\", настоя той. Гешев не уточни кого визира, но вероятно става въпрос за Валентин Златев. Междувременно Божков обяви, че се страхува да се прибере в България. Бизнесменът е някъде на Блаканите, но отрече да е в Сърбия. Той каза, че не се укрива, но се страхува, тъй като \"живеем във времената на Гьобелс\", в които \"правят репресии\". Ако трябва, ще му осигурим и психологическа помощ, за да не се страхува, иронизира Гешев. По думите му в един момент всички обвиняеми се изкарвали жертви. \"Случва се нещо обикновено - ангажираме наказателна отговорност за крадене през тези 30 г., крадене от българския народ, в резултат на което той живее бедно и в мизерия. Всичко е нормално, но когато се насочим към това да дадем справедливост на българските граждани, в един момент олигарсите стават жертви\", коментира Гешев. На пресконференция говорителката на прокуратурата Сийка Милева обяви, че заради Божков липсват над половин милиард лева. Това е коледната надбавка на всеки пенсионер за 10 години, влезе тя в тезите на Гешев. Божков е обвинен за ръководене на организирана престъпна група, действала на територията на цялата страна от 2014 г. Според прокуратурата групата е извършвала принуда, изнудване, длъжностни престъпления, подкупи и пране на пари. \"Прокуратурата знае срещу кого се изправя. Прокуратурата знае, че тази хазартната империя разполага с изключително големи финансови възможности и знае, че чрез тях ще се защити, включително чрез вас, медиите\", каза Милева.  Разследва се как са придобити множество картини на Божков. 5 лица били привлечени в качеството им на обвиняеми, като 4 от тях са извън България. ", "date": "2020.01.31", "title": "Гешев отрича да се е срещал с олигарси"}
{"url": "https://duma.bg/bsp-vazhno-e-kak-shte-izlezem-ot-chakalnyata-za-evroto-n208038", "text": "Заради кашата, която забърка ГЕРБ с предложената тихомълкум от Менда Стоянова поправка, засягаща закования курс на лева спрямо еврото, властта задейства спасителна акция. Финансовият министър Владислав Горанов се срещна вчера за разговори по темата с БСП и ДПС. След срещите от думите му стана ясно, че правителството е готово да се откаже от еврозоната, ако курсът евро/лев бъде променен. За нас е приоритет влизането в еврозоната, но то ще стане само и единствено при настоящия курс, заяви Владислав Горанов. За тази цел спешно в парламента бе гласувано решение, свързано с влизането на България в еврозоната като извънредна точка в пленарното заседание.  Важно е как се излиза от чакалнята за еврозоната, а не как се влиза - никой не може да даде гаранции. Това заяви вчера народният представител от \"БСП за България\" проф. Румен Гечев по време на дебатите. Депутатите гласуваха България да не участва в ERM II (чакалнята за еврозоната) при различен централен курс от 1,95583 лв. за 1 евро. При обсъждането на проекторешението в пленарна зала единствената политическа сила, която оспорваше подхода на управляващите, бе БСП. Така и не стана ясно защо допълнителната гаранция е записана в решение на Народното събрание, а не в закона. От опозицията призоваха да се оттегли предложението за промени в Закона за БНБ. \"За\" проекта на решение гласуваха 140 народни представители, \"против\" - двама, и \"въздържали се\" - 66, с което той беше приет. Депутатите отхвърлиха предложението на Александър Сабанов настоящото решение да се променя само с две трети мнозинство.   По думите на Румен Гечев управителят на БНБ и министърът на финансите не присъстват на дебата, тъй като очевидно не искат да споделят отговорността. Кристиан Вигенин от БСП заяви, че левицата не приема подхода на мнозинството към този изключително чувствителен и важен за всеки един български гражданин въпрос. \"Как е възможно за такава сериозна промяна накрак да се внасят решения на Народното събрание, които засягат въпроси за години напред и да се обсъждат на пожар и да бъдат принуждавани парламентарните групи в движение да взимат подобни решения\", попита Вигенин. Той обясни, че когато се обсъждат въпроси, засягащи същината на функциониране на българската държава, а именно възможна промяна на валутния курс, който 25 години не е променян, на тъмно да се правят такива предложения е жалък подход. Социалистът заяви, че левицата неведнъж е поставяла въпроса за начина, по който се прави законодателство в българския парламент при управленията на ГЕРБ. Вигенин обясни, че, подхождайки към подготовката за присъединяване на България към ЕРМ2, управляващите е трябвало навреме да проведат разговори с парламентарните групи и с експерти, които да обяснят на българските граждани какво предстои. Създадоха условия за паника, каквато няма и затова в спешен порядък трябваше парламентът да излезе с акт в защита на българския лев, заяви Йордан Цонев от ДПС.", "date": "2020.01.31", "title": "БСП: Важно е как ще излезем от чакалнята за еврото"}
{"url": "https://duma.bg/mahat-rektori-nad-65-godini-n208039", "text": "Не може да стане ректор или декан лице, което е навършило 65 години към деня на изборите, а при заварено положение при навършване на тази възраст Общото събрание на съответното висше училище го освобождава от поста и до два месеца избира нов ректор. Това са приели депутатите в ресорната комисия на НС при второ четене на поправките в Закона за висшето образование. За пръв път вчера в комисията трябваше да се обсъжда законът, но се оказа, че почти всички текстове вече са приети на изнесени заседания на комисията в Сандански на 19 и 20 януари, които не бяха обявени в сайта на НС и са станали тайно от медиите. Присъствали са обаче ректори. Изричната поправка с възрастта е заради многото случаи на ректори, които остават на поста си в разрез със закона, който и сега забранява на ръководна длъжност във вузовете да бъдат избирани лица, навършили 65 г. В момента има проблем с ректора на ЮЗУ, избран в края на миналата година, който е на 67 г.       Поправките, внесени от МС в закона, са сериозни и сериозно оспорвани от институции, които са внесли становища в комисията. Прието е предложението декани и шефове на катедри също да имат мандати. Един преподавател вече ще участва в акредитацията само на един вуз. Въпреки съпротивата на левицата, мнозинството е одобрило, че министърът ще сключва договор с ректора. По предложение на шефката на комисията Милена Дамянова от ГЕРБ т.нар. пътна карта, която ще определя какви вузове по профил да има на дадена територия, ще се приема само от МС, а не от парламента. Този текст среща съпротива и от вузовете, и от депутати.", "date": "2020.01.31", "title": " Махат ректори над 65 години"}
{"url": "https://duma.bg/obrugaha-pametnika-na-alosha-v-plovdiv-n208040", "text": "Паметникът на Альоша на хълма Бунарджика в Пловдив за пореден път беше обруган и осъмна залят с червена боя. Малък коварен човек, оръдие в ръцете на русофобската воля, изля ненавистта си към безспорната исторически истина, се казва в позиция на пловдивските социалисти. От администрацията на Район \"Централен\" в Пловдив заявиха, че ще почистят паметника, в следващите месеци предстои поставянето на камери на територията на цялото тепе. Кметът Георги Стаменов очаква видеонаблюдението да прекрати вандалските прояви. Социалистите ща настояват средствата за видеонаблюдение на паметника да бъдат изрично записани в общинския бюджет, който ще бъде приет на 11 февруари. Те призовават монументът да бъде защитен от екстремистки актове на крайната русофобия за 75-годишнината от победата над фашизма. \"Символът на победата над фашизма и края на Втората световна война е пловдивският израз на памет, почит и преклонение пред историческата правда. Културната близост, езиковата принадлежност и православната идентичност са невидимият фундамент, на който е изграден този паметник! Паметник на свободата и братството. Паметникът на Альоша\", заявяват от БСП в Пловдив.", "date": "2020.01.31", "title": "Обругаха паметника на Альоша в Пловдив"}
{"url": "https://duma.bg/tanki-smetki-n208049", "text": "Властта пак си прави тънки сметки, които обаче ни обричат на дебели драми. Ей така, между другото, ГЕРБ и ДПС се гушнаха, за да прокарат СЕТА. За някои това съкращение все още звучи абстрактно. С него обаче ще дойдат хиляди проблеми, та управляващите направиха всичко възможно за него много-много да не се говори. Удобните медии послушно се престориха, че СЕТА не е толкова важна и темата бе забутана встрани от \"важния\" новинарски поток. Властта за пореден път се опита да пробута скандален и лобистки текст колкото се може по-бързо. ГЕРБ намериха за свой съюзник ДПС. Депесарите винаги се превръщат във важен играч, когато \"силните\" на деня закъсат, без значение кои са те. ГЕРБ все по-често стигат до подкрепата на тези, които до вчера са плюли. Показва го както днешното решение, минало с едва 5-6 гласа, така и много други, взети \"на кантар\" с абсурдно коалиране. Управляващите били предсказуеми. Предсказуеми са само в абсурдността на глупостите и скандалите, които сътворяват. СЕТА ще ни превърне в удобни изтривалки за големите корпорации, ГМО интересите и шистовия фракинг. ГЕРБ искат да ни продадат. Евтино - заради едното потупване от чужденеция. Не ви ли омръзна от тънките им сметки?", "date": "2020.01.31", "title": " Тънки сметки"}
{"url": "https://duma.bg/otkriha-novi-102-konteynera-s-italianski-bokluk-vav-varna-n208047", "text": "Нови 102 контейнера с отпадъци от Италия, складирани на пристанище Варна-запад, бяха открити вчера. Боклукът е открит покрай разследването по досъдебно производство, образувано на 16 януари, след като на същото пристанище през октомври бяха открити 25 контейнера с отпадъци. Изпращачът на новите 40-футови контейнера отново е фирма \"Дентиче пантелоне\" от град Салерно. Има съвпадение и с получателя на товара - фирма \"Блацион\" ООД, която е регистрирана в София, но чиито собственици са македонци. Започналият оглед трябва да установи дали отново има разминаване между посоченото в митническите документи и реалното съдържание на контейнерите. Товарът е заявен като пластмаса и каучук. Контейнерите са с режим на временно съхранение до 90 дни, той обаче е изтекъл. За 28 от тях е постъпило и искане за реекспорт от превозвача \"Maersk\", докарал боклука до морската столица. От прокуратурата съобщиха, че втората пратка с италиански отпадъци започва да пристига на 21 октомври м.г., когато са разтоварени 29 контейнера. На 6 ноември идват други 28, на 22 ноември - 20, а на 29 ноември - още 25 контейнера. При отварянето на част от първата пратка се оказало, че тя съдържа текстилни, стъклени и дървени отпадъци, а не декларираните пластмасови и каучукови. Било установено, че боклукът не е транспортиран във вакуумирани бали, както се изисква по закон.  За отпадъците от Италия, предназначени за страната ни, се заговори в началото на декември, когато италианските власти заловиха незаконни 815 тона боклуци, подготвени за транспортиране за България. На 18 януари стана ясно, че са открили италиански отпадъци и на пристанището в Бургас. Преди дни в Плевен започна разследване на фирма, внесла 9000 т боклук от Италия. Вчера Районната прокуратура в града привлече собственика на \"Феникс\" ООД Айгюн Еминов за обвиняем. Според държавното обвинение от 2 април 2018 г. до 30 декември 2019 г. е управлявал опасни шлаки и други опасни боклуци в нарушение на Закона за управление на отпадъците. \"Феникс\" бе собственик на боклука, който се запали под магистрала \"Струма\" миналата година.  Премиерът на Италия Джузепе Конте обяви след среща с Бойко Борисов, че италианското министерство на вътрешните работи поема нелегалния внос на боклук в България, за да бъдат прекъснати всички нелегални превози. По думите му информацията, която излиза, е тревожна, но още повече обединява двете страни в борбата с незаконния превоз и ще се направи опит той да бъде спрян. Трябва да бъде изкоренен всеки стрък на нелегалност, подчерта Конте. Междувременно министърът на околната среда и водите Емил Димитров изпрати писмо до областните управители, кметовете и НСОРБ за засилен контрол за предотвратяване на нерегламентирано съхранение на отпадъци и изхвърлянето им на нерегламентирани места. ", "date": "2020.01.31", "title": " Откриха нови 102 контейнера с италиански боклук във Варна"}
{"url": "https://duma.bg/othvarliha-predlozhenieto-na-bsp-za-saslovnite-organizatsii-na-meditsite-n208042", "text": "Мнозинството в НС отхвърли на първо четене предложените от БСП промени в Закона за съсловните организации на медицинските сестри, акушерките и асоциираните медицински специалисти, на зъботехниците и на помощник-фармацевтите. 61 депутати гласуваха \"за\", 32 бяха против, а 65 се въздържаха. Целта на законопроекта е да се преодолee неравнопоставеността между отделните съсловия със създаването на самостоятелни съсловни организации на медицинските сестри, акушерките, фелдшерите и лекарските асистенти, рехабилитаторите и кинезитерапевтите, които да отчитат спецификата на отделните професии. Това заяви доц. д-р Георги Йорданов от БСП, който представи мотивите на законопроекта. Той припомни, че в момента има само една съсловна организация - Българската асоциация на професионалистите по здравни грижи, която представлява интересите на няколко професии, а други остават извън нея. В нашите предложения са записани желанията на медиците, които те са споделили с нас, заяви д-р Илиян Тимчев. Законопроектът отговаря на предизвикателствата на настоящето, отбеляза д-р Валентина Найденова. Тя добави, че идва ново поколение медици, които искат промяна. С неглижиране на искането на тези, които работят в здравеопазването, ние не сме в съзвучие с нуждите на нацията, коментира проф. д-р Георги Михайлов. Той припомни, че над 30 000 медицински сестри са напуснали страната, а повечето у нас са в пенсионна възраст. Асоциацията по здравни грижи не успя да отстои увеличението на заплатите им, нужна е промяна, подчерта проф. д-р Михайлов.   ", "date": "2020.01.31", "title": "Отхвърлиха предложението на БСП за съсловните организации на медиците"}
{"url": "https://duma.bg/spirat-upotrebata-na-monetite-ot-1-i-2-evrotsenta-n208037", "text": "Европейската комисия (ЕК) обмисля предложение за изтегляне на монетите от 1 и 2 евроцента, сочи документ. Мярката би спестила разходи за производство и обработка на монетите, надхвърлящи често номиналната им стойност, предава Ройтерс. Тази стъпка е включена в работната програма на ЕК за тази година и е предвидена за периода октомври-декември след оценка на използването на двете монети. Брюксел обмисля да въведе правила за закръгляване, които да се отнасят за всички страни от ЕС, така че потребителите да могат да плащат, без да използват 1 и 2 евроцента, се посочва в документа. Сред страните от еврозоната Холандия, Финландия, Ирландия, Белгия и Италия вече приеха правила, които изискват или насърчават закръгляването при плащане в брой, за да се намали използването на двете монети. Закръгляването вероятно ще бъде първата стъпка преди изтеглянето на тези монети, тъй като постепенно използването им ще спре. В доклад от 2018 година ЕК посочва, че закръгляването може да се случи заедно с незабавното изтегляне на монетите или може монетите от един и два евроцента да не се пускат повече, но да останат законно платежно средство. Еврокомисията все още обмисля най-добрия вариант. \"Няма окончателно решение по предложението\", е казал заместник-председателят на ЕК Марош Шефчович. В доклада еврокомисията посочва, че пускането на монетата от 1 евроцент е дейност, която носи загуби за държавите членки. Италия спря да ги сече през 2017 година. В някои държави разходите по монетата от 2 евроцента също надхвърлят стойността на монетите. Допитване от 2017 година сочи, че страните от еврозоната подкрепят постепенното изтегляне на монетите от 1 и 2 евроцента.", "date": "2020.01.31", "title": "Спират употребата на монетите от 1 и 2 евроцента"}
{"url": "https://duma.bg/prokaraha-seta-pokray-skandalite-n208048", "text": "Покрай многобройните скандали в държавата депутатите от ГЕРБ и ДПС пробутаха на първо четене СЕТА, въпреки многобройните аргументи срещу споразумението. Против бяха 98 депутати от БСП и \"Обединени патриоти\", а 7 от \"Воля\" се въздържаха. СЕТА не е в интерес за България, защото не дава гаранции за ГМО и франкинга, предупреди проф. Румен Гечев. Той подчерта, че съдебните спорове с канадски фирми, които оперират в България, няма да се решават в Европа, което е притеснително за бизнеса в страните членки. Тази теза защити и Веселин Илиев от БСК. \"Българската администрация продължава да изпитва трудности при формулирането и отстояването на национални позиции. Твърде често се \"подкрепя\" позицията на някой друг. Това носи риск България да не успее да обоснове и защити своя интерес при промени в европейското законодателство\", аргументира се той. Дебатите по споразумението се проведоха в пленарната зала в сряда. Малко преди края на заседанието ГЕРБ поискаха удължаване на работното време до гласуване на точката, но от БСП настояха за прегласуване и поименна проверка. След спор по процедурата работното време беше удължено до изчерпване на дебатите, а гласуването на споразумението остана за четвъртък. Още в началото на дискусията БСП, \"Обединени патриоти\" и \"Атака\" се обявиха против ратификацията. Петър Кънев от \"БСП за България\" припомни, че Германия и Франция вече четири години не са подписали СЕТА. Дайте да изчакаме, закъде бързаме, обърна се той към мнозинството и призова за отлагане на ратификацията. Колегата му Румен Гечев се противопостави и двете четения да са в едно заседание. Според него подписването на договора само с Канада не представлява икономически интерес за ЕС и за България. По думите му Отава печели в пъти повече от ЕС. Нямаме пълни гаранции за ГМО и фракинга, подчерта той. Гечев отбеляза, че съдебните спорове с канадски фирми, които оперират в България, няма да се решават в Европа и това притеснява бизнеса в страните-членки. Красимир Богданов от ВМРО посочи, че чрез наднационален съд чужди инвеститори ще имат право да съдят европейските държави, ако преценят, че нови закони или промени в настоящите намаляват печалбата им. СЕТА защитава големия транснационален капитал, а не българските производители, посочи той. Застрашаването на безопасността на храните, ограничаването на националния суверенитет, много неясни аргументи и бъдещи правни последици за страната ни задължават да гласуваме против ратификацията, заяви Богданов. Джема Грозданова от ГЕРБ обяви, че след 2017 г. стокообменът между България и Канада се е увеличил с 29%. Тя не се притеснява за въпросителните около ГМО, за шистовия газ и за това, че ще бъде накърнен нашият суверенитет. Грозданова определи заключенията като грешни и безпроблемни. Гечев я репликира, че са избрани тук да защитават български интереси. Вашият проблем е, че вие никога не сте казали \"не\" на предложение, идващо от Вашингтон, възмути се той.", "date": "2020.01.31", "title": "Прокараха СЕТА покрай скандалите"}
{"url": "https://duma.bg/mnozinstvoto-v-ns-ne-pozhela-da-ulesni-donorstvoto-n208041", "text": "Мнозинството в НС отхвърли на първо четене промените в Закона за трансплантация на органи, тъкани и клетки, внесени от ПГ \"БСП за България\". Идеята беше да се създаде правна възможност лицата да изразяват приживе съгласие да станат донори. Социалистите предлагат, ако приживе човек не е изразил несъгласие след смъртта си да бъде донор на органи тъкан или клетки, съгласие за това да имат право да дават и роднини по съребрена линия до втора степен, ако евентуалният донор няма съпруг/а, деца или брат/сестра. Целта на законопроекта според вносителите бе да се улесни редът за уведомяване на близките на потенциален дарител и се прецизира редът, по който следва да се иска тяхното съгласие. С измененията се предвиждаше чрез бюджета на МЗ ежегодно да се осигуряват средства за обезпечаване на всички разходи, свързани с трансплантацията на органи, тъкани и клетки, включително разходи, свързани с донора и реципиента в предтрансплантационния и следтрансплантационния период.", "date": "2020.01.31", "title": "Мнозинството в НС не пожела да улесни донорството"}
{"url": "https://duma.bg/zaradi-strah-nyama-zhelaeshti-za-sekretar-na-vss-n208045", "text": "Няма желаещи да заемат поста главен секретар на ВСС, обяви пред Пленума на съвета Боян Магдалинчев. Според него страхът е основна причина за липсата на кандидати. Повод за констатацията бе подадено миналата седмица заявление от изпълняващия тази длъжност Николай Найденов, който е поискал разтрогване на трудовия договор по взаимно съгласие от 31 януари. Магдалинчев предложи за и.ф. главен секретар Васил Пеловски, в момента главен експерт в отдела за обществени поръчки на правната дирекция. \"Изключително трудно намерих човек, който да даде съгласие временно да е главен секретар. Причината за това е в нас, хората, на които предложих, изпитваха страх да заемат тази длъжност\", оплака се представляващият ВСС. В началото на мандата си кадровиците пенсионираха Димитър Тонев, който бе на поста при предния състав на съвета. След конкурс поста пое Силвия Илиева, която подаде оставка само година, след като го зае. През септември ВСС обяви конкурс за нов главен секретар, но той още не е финализиран. За последно се разбра, че всички кандидати са \"външни\" и трябвало да преминат и проверка за висящи наказателни производства спрямо тях, отбеляза \"Дефакто\". Първоначално определеният и.ф. главен секретар отказа да изпълнява тези функции и от миналата година поста временно зае шефът на правната дирекция Николай Найденов.  \"Защо служители в съвета изпитват страх да заемат длъжността на главен секретар? Това ще е четвъртият човек, когото ще назначаваме. Не можем да работим без професионална, експертна, лоялна и мотивирана администрация\", категорична бе Атанаска Дишева от ВСС. Тя добави, че около 40 служители на администрацията са напуснали в този мандат на ВСС. Въпреки настояването й дебат по темата нямаше.", "date": "2020.01.31", "title": " Заради страх няма желаещи за секретар на ВСС"}
{"url": "https://duma.bg/sadiite-iskat-veto-na-zakona-za-sadebnata-vlast-n208046", "text": "Президентът Румен Радев да не подписва последните промени в Закона за съдебната власт (ЗСВ), а да ги спре с вето и върне за ново обсъждане на парламента. За това настоява в писмо до държавния глава Съюзът на съдиите в България (ССБ). От съсловната организация настояват за спирането на новите бонуси, които бяха гласувани на 23 януари от депутатите и касаят членовете на Висшия съдебен съвет и на Инспектората към ВСС. С измененията те получават гарантирани автоматични повишения след мандата и нови финансови стимули като обезщетения. \"Приетите изменения на чл. 28, ал. 1, чл. 29, ал. 2 и 225, ал. 1 и ал. 4 от закона противоречат на Конституцията, на основните принципи на устройствения акт на съдебната власт, създават предпоставки за неравно третиране и сериозна опасност от политическо накърняване на независимостта на съдебната власт\", категорични са от ССБ. От съюза подчертават, че с измененията се създава привилегия за членовете на ВСС, за което липсва обществена необходимост. Напротив, създава се впечатление за неприемливо политическо удостояване на членовете на кадровия орган на съдебната власт като форма на властова корупция, отбелязват съдиите. Управителният съвет на Асоциацията на прокурорите в България също излезе с критична позиция спрямо подхода за индексиране на възнагражденията на магистратите. В писмо до Пленума на Висшия съдебен съвет (ВСС) те настояват за еднакъв ръст на заплатите и увеличение на парите за ранг. На практика прокурорите поддържат своето становище от 21 януари 2019 г., в което предлагат \"смесен подход\" за изчисляване на увеличението на магистратските възнаграждения. То предвижда еднакво номинално увеличаване на трудовото възнаграждение на всички магистрати, независимо от нивото на органа на съдебната власт, както и увеличаване възнаграждението за придобит ранг, като по този начин бъде разпределена разликата до размера на предвидените в бюджета средства за увеличаване на основните трудови възнаграждения за цялата система. На този фон, на заседанието си вчера, без да обявява размерите, без дебат и обяснения, Пленумът на ВСС гласува увеличение на заплатите на съдиите, прокурорите и следователите, считано от 1 януари. Всички 23 присъстващи кадровици единодушно бяха \"за\", уточнява сайтът \"Дефакто\". На публичното заседание шефът на бюджетната комисия Боян Магдалинчев каза, че увеличенията са според \"характера и естеството на отговорностите, опита и квалификациите\". Става дума за 20 позиции на магистрати, административни ръководители и техните заместници.  В бюджета за тази година бе заложено увеличение с 10% на заплатите на всички във ВСС. \"Лекс.бг\" обаче твърди, че освен този ръст, към основните заплати на върховните нива в съдилищата и прокуратурите ще има по още 100 лв. Така основните максимални възнаграждения в системата стават 4968 лева. Към тях се добавят и парите за прослужени години. Както и миналата година, Пленумът на ВСС гласува 100 000 лева за поощрения на магистрати. От тях в Съдийската колегия отиват 52 000 лева, в Прокурорската - 48 000 лева. Извън тази сума Съдийската колегия ще използва и останалата неизразходвана сума за награди от 26 784 лв. ", "date": "2020.01.31", "title": "Съдиите искат вето на Закона за съдебната власт"}
{"url": "https://duma.bg/ot-prezidentstvoto-tarsili-geshev-zaradi-shpionskiya-skandal-n208044", "text": "В специална позиция от \"Дондуков\" 2 обявиха, че наистина са изпратили есемес до главния прокурор, но това не е свързано с проверки срещу президента и семейството му. \"Отправената покана към главния прокурор за среща с държавния глава е за предоставяне на информация за поредния шпионски скандал преди годишната пресконференция на президента. Внушенията, че президентът е наредил да се смачка проверка на антикорупционната комисия, са манипулативни и не отговарят на истината\", заявяват от администрацията на държавния глава. Оттам уверяват, че опитът на главния секретар на президента Димитър Стоянов да се свърже с Иван Гешев няма отношение към внесеното от прокуратурата искане за тълкуване на разпоредбите на чл. 103 от Конституцията. За действията на прокуратурата президентската институция научи от медиите впоследствие, твърдят от \"Дондуков\"2.   По-рано, преди заседанието на ВСС, Гешев се възмути, че не можело главният прокурор да бъде привикван с есемеси от едно лице, \"вероятно същият Митко, на когото  президентът Радев вероятно казва да смачка проверката на антикорупционната комисия по отношение на съпругата му\". Така Иван Гешев обясни защо не се е срещнал с държавния глава в понеделник. Главният прокурор отказа да коментира подробности и да разкрие какво е пишело в съобщението.", "date": "2020.01.31", "title": "От президентството търсили Гешев заради шпионския скандал"}
{"url": "https://duma.bg/vyatar-izduha-stenata-na-tramp-n208030", "text": "Силен вятър издуха част от граничната стена на Доналд Тръмп между САЩ и Мексико, съобщи британският в. \"Гардиън\", позовавайки се на американски граничари. Стоманените панели, които са с височина повече от 9 метра, се наклонили на една страна на границата между калифорнийския град Калексико и Мехикали в Мексико. Тази част от стената все още не е била завършена по време на инцидента вследствие на силен вятър. \"За щастие мексиканските власти отговориха бързо и успяха да отклонят движението от намираща се близо улица\", коментира американският граничар Карлос Питонес пред \"Лос Анджелис таймс\". Питонес добави, че панелите са издигнати отново с помощта на мексиканците. Администрацията на Доналд Тръмп иска да изгради стена по повече от 3000-километровата граница с Мексико. Издигането на нова стена е основно обещание на Тръмп по време на президентската му кампания през 2016 година. Той заплаши да използва 5,7 милиарда долара за строителството на \"красивата\" си стена от федерални фондове, предназначени при извънредни ситуации. Но впоследствие той се отказа от амбицията си да изгради бетонна стена и вместо това ще вдигне преграда, където няма никакви препятствия на границата. \"Преградата или стената може да бъде стоманена вместо от бетон, ако върши по-добре работа\", коментира американският лидер по-рано този месец. Междувременно от Атина бе съобщено, че правителството на Гърция смята да построи плаващи заграждения, за да спре мигрантския наплив към гръцките острови. Нарастването на потока от бежанци и мигранти към остров Лесбос и другите източни острови доведе до пренаселеност на бежанските лагери. Поради това министерството на отбраната на страната предложи частни компании да се включат за период от 3 месеца в проекта за съоръжението, предаде АП. Оградата ще бъде с дължина 2,7 километра и ще се издига на 50 сантиметра над водата. Върху нея ще бъдат монтирани мигащи светлини. Предвижда се тя да струва 500 хиляди евро. В описанието на проекта се посочва, че ограждението ще има невоенно предназначение.", "date": "2020.01.31", "title": "Вятър издуха  стената на Тръмп"}
{"url": "https://duma.bg/vanshniyat-ni-dalg-narastva-n208032", "text": "Брутният външен дълг на България (частен и държавен) нараства като част от брутния вътрешен продукт (БВП) и към края на ноември е 34,552 млрд. евро, което е годишно увеличение с 1,4% (462,7 млн. евро). Така той представлява 56,6% от прогнозния БВП на страната, показват предварителните данни на Българската народна банка (БНБ). За сравнение, спрямо предходните месеци на годината през октомври пак имаше ръст от 0,3%, докато през септември отбеляза спад с 0,8%. От банковата статистика се вижда, че в предишните месеци брутният външен дълг отбеляза ръст както в парично, така и в процентно изражение. През септември дългът беше 57,8% от прогнозния БВП на страната (34,199 млрд. евро), през август - 57,5% от БВП (34,039 млрд. евро), през юли - 57,8% (34,195 млрд. евро), юни - 57,5% (34,034 млрд. евро), през май - 57,1% (33,798 млрд. евро), през април - 57,4% от БВП (33,964 млрд. евро). В централната банка отчитат, че в сравнение с края на миналата година външните задължения на страната ни са с 4,2% (1,396 млрд. евро) повече.", "date": "2020.01.31", "title": "Външният ни дълг нараства"}
{"url": "https://duma.bg/shotlandiya-glasuva-za-nov-referendum-n208028", "text": "Парламентът на Шотландия подкрепи предложение с призив за провеждане на нов референдум. 64 срещу 54 депутати в 129-местния парламент гласуваха в полза на предложението за втори референдум, \"така че народът на Шотландия да може да реши дали желае да бъде независима държава\". Гласуването се проведе преди Европейският парламент да ратифицира споразумението за Брекзит. Днес първият министър на Шотландия Никола Стърджън ще разкрие \"следващите стъпки в кампанията за подсигуряване на бъдещето на Шотландия като независима държава\". Шотландските депутати гласуваха още да не се сваля знамето на Европейския съюз от парламента в Единбург след Брекзит.  В прокараното от депутатите предложение се казва, че знамето трябва да остане \"в знак на подкрепа и солидарност с тези граждани на ЕС, които избраха Шотландия за свой дом\".", "date": "2020.01.31", "title": " Шотландия гласува за нов референдум"}
{"url": "https://duma.bg/uizer-puska-dve-novi-linii-ot-balgariya-n208034", "text": "Нискобюджетният авиопревозвач \"Уизер\" (Wizz Air) обяви два нови маршрута от София - до Билунд (Дания) и Лондон Гетуик (Великобритания). Полетите до Дания ще започнат от 3 юни и ще са два пъти седмично - в сряда и неделя. Билетите вече са в продажба. След като вече изпълнява полети до \"Хийтроу\", превозвачът започва да лети от София и до друго лондонско летище - \"Гетуик\". Полетите по дестинацията започват от 1 юни и ще са всеки ден. ", "date": "2020.01.31", "title": "\"Уизер\" пуска две нови линии от България"}
{"url": "https://duma.bg/nyama-da-ima-rouming-sled-brekzit-n208031", "text": "След като Великобритания напусне Европейския съюз на 31 януари 2020 г., не се предвиждат промени в цените за ползване на роуминг услуги, съобщиха от \"Теленор\". Клиентите на оператора, както и досега, след тази дата ще ползват роуминг във Великобритания при условията и цените, валидни за Европейския съюз. Според последните регулации, въведени от Брюксел, няма допълнително плащане на разговорите при пътуване в друга страна от ЕС, а таксуването става според ползвания от оператора план. За мобилен интернет също не се изисква допълнително плащане, но има лимит, който се определя спрямо тарифния план и месечната такса. Изследванията на ЕС показват, че след премахването на роуминга използването на мобилен интернет се е увеличило 5 пъти, а изговорените минути са нараснали двойно.", "date": "2020.01.31", "title": "Няма да има роуминг след Брекзит"}
{"url": "https://duma.bg/balgariya-ochakva-26-mlrd-lv-ot-es-za-noviya-period-n208035", "text": "България ще управлява през новия програмен период около 26 млрд. лева, и то без парите от Фонда за справедливо финансиране, съобщи вицепремиерът Томислав Дончев. През този програмен период не искаме да се следва принципът \"копи-пейст\" при подаването на проекти, посочи вицепремиерът. Ситуацията вече е различна и целите ни са други, макар че е нужна приемственост при изграждането на тежката инфраструктура, добави той. Регионалният подход за оперативните програми не е лесна работа и трябва да го направим без административен товар върху бенефициентите. Ще работим така, че с един проект да се кандидатства пред един управляващ орган, а не пред примерно три управляващи органа.  Може да се наложи да бъдат отворени нови оперативни програми, защото темите на проектите са сложни и са в развитие, каза Дончев. Той посочи, че например иновативните програми и приложните изследвания могат да бъдат в отделна оперативна програма. ", "date": "2020.01.31", "title": "България очаква 26 млрд. лв. от ЕС за новия период"}
{"url": "https://duma.bg/prognozirat-zabavyane-na-ikonomicheskiya-rastezh-u-nas-n208033", "text": "През тази година банките ще работят в среда, която ще се отличава със \"забавено темпо на икономически растеж и задържане на лихвените проценти на необикновено ниски нива, предвид сигналите от заобикалящата външна среда и решенията на водещите централни банки\". Това отбелязва в тримесечния бюлетин председателят на УС на Асоциацията на банките в България и главен изпълнителен директор на ОББ Петър Андронов. През 2020 г. България ще постигне икономически ръст от 3% на фона на изпълнена с предизвикателства година за световната икономика. Тази прогноза пък правят главният икономист на УниКредит за Централна и Източна Европа Дан Букша и главният икономист на УниКредит Булбанк Кристофор Павлов. Букша е на мнение, че на фона на външните шокове, Централна и Източна Европа ще отчетат по-нисък ръст през тази година, но постепенно ще се възстанови догодина. Основното предизвикателство за региона ще е изчерпването на оставащите резерви от свободна работната ръка. Според Павлов секторите, които ще допринесат за ръста на БВП на България са строителство, услуги и производството, ориентирано към вътрешния пазар.  От друга страна, забавяне на темповете на растеж може да се очаква при някои от експортно ориентираните сектори, както и спад на произведената продукция в земеделието, което пострада от сушата през последните месеци. \"България е сред малкото страни в ЦИЕ, които могат да си позволят за харчат повече. Но инвестициите не трябва да се ограничават само в увеличаване на заплатите в публичния сектор, а да са насочени в изграждане на пътища, инфраструктура, както и в по-качествено и достъпно образование. Това е важно условие, за да може приемането на еврото да продължи да бъде история на успеха\", заявява Дан Букша.", "date": "2020.01.31", "title": " Прогнозират забавяне на икономическия растеж у нас"}
{"url": "https://duma.bg/mnogolikiyat-beriya-n208026", "text": "Прокуратурата у нас се превръща в колективен сатрап, един многолик Берия. Още когато надянаха на Гешев тогата на главен прокурор, беше ясно, че го слагат да изпълнява \"мокрите\" поръчки на властта. Като земестник на Цацаров той обяви арестите на русофили за \"акция срещу шпиони\". Но чак да се юрне срещу президента, при това - издавайки най-глупаво пълната си правна некомпетентност, не беше очаквано.  Явно, много им пречи Радев на управляващите, щом изровиха чак стари записи от СРС да търсят под вола теле - договор за втора работа на съпругата на президента. Нищо, че тя тогава още не му е била съпруга. А прокурор разреши да огласят записите публично, за което законът праща длъжностните лица на топло за една петилетка. Кокошкарска история. Срамотия. Защо изобщо са подслушвали шефа на ВВС Стойков и защо са искали от него трудовите бумаги на бъдещата президентска съпруга? За такива неща ли харчат нашите пари службите, дето уж се борят с престъпления? Впрочем, това си е отдавнашна практика при ГЕРБ - нали Цветанов напреко на всички закони огласи не другаде, а в парламента, СРС-та срещу... лекари, които сам произведе в престъпници!    Имало било производство срещу Радев \"за държавна измяна\". За смях на кокошките Гешев взе да пита Конституционния съд що е държавна измяна. Защото у нас наказателно преследване на президент, за което Гешев гръмко съобщи, може да има само при държавна измяна, другото го забранява Конституцията. Е, кой наруши основния закон и този кой ще понесе ли нещо за това? Но излиза, че понеже си се оженил, може да те изкарат национален предател! Прокуратурата стана за смях, не знам как оттук нататък някой ще й вярва при \"обикновени\", непрезидентски, случаи. Нещо повече, тя просто става опасна в страна, в която като нищо може да те изкарат камила, да ти турят две гърбици, да ти опънат сто тояги на голо и да те разнасят из медиите, докато измислят следваща мишена. Хората в съдебната система гък не смеят да кажат - страх ги е от репресии. Това не само не е правова държава, това не е държава изобщо. Случвало се е в едни други години.                ", "date": "2020.01.31", "title": " Многоликият Берия"}
{"url": "https://duma.bg/frantsiya-i-turtsiya-se-obvinyavat-za-libiya-n208029", "text": "Франция е отговорна за дестабилизирането на ситуацията в Либия. Така отговори Министерството на външните работи на Турция след критика от страна на френския президент Еманюел Макрон, който обвини турския президент Реджеп Ердоган в нарушаване на споразуменията, постигнати на конференцията за Либия в Берлин, които призовават за въздържане от намеса в конфликта. \"Френският президент Еманюел Макрон на съвместна пресконференция с гръцкия премиер отново се опита да постави на дневен ред своите нереалистични претенции срещу страната ни. Франция носи основната отговорност за проблемите, възникнали след кризата в Либия през 2011 г. Не е тайна че тя предостави безусловна подкрепа на лидера на Либийската национална армия Халифа Хафтар, за да получи правото да се разпорежда с либийските природни ресурси \", се казва в изявление на говорителя на турското външно министерство Хами Аксой. Макрон обяви още, че Франция изпраща бойни кораби в източната част на Средиземно море за съвместни учения с гръцки и кипърски кораби в отговор на \"подклажданото се от Турция регионално напрежение\".", "date": "2020.01.31", "title": " Франция и Турция се обвиняват за Либия"}
{"url": "https://duma.bg/teglim-poveche-za-refinansirane-otkolkoto-za-remont-ili-kola-n208036", "text": "Българите теглят повече и по-големи суми за рефинансиране на стари задължения, отколкото за дома или покупка на автомобил. Това сочат данните от проучване на Пощенска банка. Средният размер на кредитите за обединяване на стари задължения е близо 13 000 лв., за кола се вземали 12 800 лв., а за ремонт - 9400 лв. От банката отчитат засилен интерес към потребителските кредити за рефинансиране. Средно с 30% се увеличава сумата на търсеното от клиентите финансиране с цел обединение на задължения спрямо всички останали през 2019 г., като почти 50% от получените заявки за нови потребителски кредити в институцията са от този тип. Рефинансирането е водеща причина за теглене на кредит за 34% от хората. Голяма част от клиентите ползват едновременно няколко продукта и с обединението им могат да намалят ежемесечните си разходи. Повечето от клиентите, изтеглили потребителски кредит, са на възраст между 40 и 50 години, семейни с деца и с месечен доход между 900 и 2000 лв. Te отделят между 400 и 800 лева на месец за свободното си време, позволяват си две пътувания в чужбина за година и едно в България, ходят на ресторант поне веднъж в месеца, на кино - веднъж на 2-3 седмици и на театър веднъж седмично.", "date": "2020.01.31", "title": "Теглим повече за рефинансиране, отколкото за ремонт или кола"}
{"url": "https://duma.bg/kratki-novini-n208027", "text": "Китай е централната заплаха на нашето време и САЩ и техните съюзници трябва да гарантират, че имат военната и технологичната мощ, за да гарантират, че този век се управлява от западните принципи, така че \"всички, които обичат свободата и ценят демокрацията и върховенството на закона, да могат\" да са сигурни, че това остава преобладаващият модел за света за следващия век. Това настоя американският държавен секретар Майк Помпео и добави, че дневният ред на Китайската комунистическа партия \"не е в съответствие\" с ценностите на САЩ. Президентът на Беларус Александър Лукашенко обяви, че Минск води война за енергоресурси. \"Виждате каква война за енергоресурси се води днес. В такъв период се намираме. Ето защо трябва да се научим да икономисваме и да живеем според чергата си\", изтъква Лукашенко, цитиран от пресслужбата си. Също така Лукашенко поиска от държавните служители да преодолеят \"свързаните с Русия\" негативни явления в беларуската икономика. Най-голямата фабрика за производство на знамена в Иран процъфтява. Заводът произвежда флаговете на САЩ, Великобритания и Израел, които се използват само с една цел - горят се от протестиращи иранци на демонстрации в страната. \"Ние нямаме проблем с народите на Великобритания и САЩ. Имаме проблем с техните правителства. Имаме проблем с техните президенти, с погрешните им политики\", коментира Гасем Ганджани, който е собственик на фабриката. Европейският парламент призовава Еврокомисията най-късно до юли т.г. да предприеме мерки за гарантиране на съвместимостта на различните безжични зарядни устройства с различни мобилни устройства, да обмисли предлагането на законодателни инициативи за увеличаване на количеството събрани и рециклирани кабели и зарядни устройства в държавите членки и да гарантира, че потребителите няма да бъдат задължени да купуват нови зарядни с всяко ново мобилно устройство, съобщиха от пресслужбата на парламента.", "date": "2020.01.31", "title": "Кратки новини"}
{"url": "https://duma.bg/vrachvat-nagradata-na-imeto-na-maystora-n208016", "text": "Осмото издание на церемонията по връчване на Националната награда за живопис на името на Майстора ще се състои на 1 февруари от 12 ч. в ХГ \"Владимир Димитров - Майстора\" в Кюстендил, научи ДУМА от домакините. Галерията съществува от 1973 г. до края на 80-те години на миналия век, след което е възстановена през 2012 г. Събитието отрежда значимо място на Кюстендил в културния живот на страната.  Наградата се присъжда всяка година на един български художник за изключителните му постижения в изобразителното изкуство през изминалата година. Учредена е от община Кюстендил и ХГ \"Владимир Димитров - Майстора\", Министерството на културата и Съюза на българските художници. Тя е не просто признание и стимул за българските творци - връчването й се превърна в празник и събитие от национална величина. От 2013 г. насам с нея са отличени Андрей Даниел, Свилен Блажев, Ивайло Мирчев, Станислав Памукчиев, Николай Майсторов, Анета Дръгушану и Захари Каменов. По традиция награденият от предходната година показва изложба в деня на обявяването на следващия лауреат. Неговото име ще стане известно на официална церемония на 1 февруари, когато се навършват 138 години от рождението на Майстора. Петимата номинирани са Веселин Начев, Димитър Петров, Елица Тодорова, Йордан Кисьов и Румен Жеков, съобщиха от Съюза на българските художници.  В залите на галерията присъстващите на събитието ще могат да разгледат представителната постоянна експозиция с произведения на Майстора, Коледната изложба на кюстендилските художници и експозиция с творби на Николай Дюлгеров. Подготвена е и изложбата \"Кюстендилска изобразителна школа\" от фонда на галерията. От началото на XX век до днес Кюстендилската изобразителна школа наброява около 200 автори, чието изкуство е близко по дух и с обща идейно-пластична насоченост. Участниците в честването ще посетят в 13.30 ч. къщата музей \"Владимир Димитров - Майстора\" в с. Шишковци. Ще бъдат поднесени цветя пред паметника на художника.", "date": "2020.01.31", "title": " Връчват наградата   на името на Майстора"}
{"url": "https://duma.bg/galeriya-lik-predstavya-roman-gumanyuk-n208015", "text": "В изложбата \"Запорожка сеч\", представена в столичната галерия \"Лик\" (ул. \"Лайош Кошут\" 37) до 7 февруари под патронажа на посолството на Украйна в България, е показана серия от картини на художника Роман Гуманюк. Тя е посветена на 450 години от рождението на украинския хетман Петро Сагайдачни и на Деня на Съединението на Украйна. Роман Гуманюк е роден през 1985 г. в Киргизстан, има украински корени, а от 2015 г. живее в София. Автор е на 34 самостоятелни изложби в музеите и галериите на Украйна, Беларус, България, Италия, Франция, САЩ, Казахстан, Киргизстан и др. Участник е в VI Биенале на съвременното изкуство във Флоренция, Италия. Първата му изложба \"Под звездно небе\" се състоя в Националния музей на изобразителното изкуство в гр. Бишкек през 2000 г. и бе посветена на пълното затваряне на АЕЦ \"Чернобил\". През 2012 г. художникът посещава Чернобилската зона и създава най-известната си експозиция \"Светлините на Припят, или Сенките на Чернобил\", която бе показана в няколко страни, включително в България, през 2016 г. ", "date": "2020.01.31", "title": "Галерия \"Лик\" представя Роман Гуманюк"}
{"url": "https://duma.bg/marta-potulska-sviri-sas-simfonieta-sofiya-n208013", "text": "Концерт на оркестър \"Симфониета София\" с диригент Свилен Симеонов и солисти Марио Хосен (цигулка) и Марта Потулска (виола) ще се състои днес, 31 януари, от 18.30 ч. в Общинския културен институт \"Надежда\", бул. \"Ломско шосе\" 2. Входът е с билети в касата на ОКИ \"Надежда\", съорганизатор на събитието заедно с НБУ и Полския институт в София. В програмата: В.А. Моцарт Ц Симфония 36, до мажор, KV 425 \"Linz\"; Макс Брух - Концерт за цигулка и виола, ре минор, ор. 88. Maрта Потулска започва да свири на цигулка на 6-годишна възраст. След завършване на музикалното училище продължава обучението си в Грац, в Университета за музика и сценични изкуства в класа на проф. Матиас Маурер, бивш солист виолист на Кралския Концертегебау оркестър в Амстердам. Завършва следването си с отличие, в периода 2014-2016 г. е асистент в университета в Грац, като същевременно развива артистичната си кариера. Концертира на престижни международни фестивали.", "date": "2020.01.31", "title": "Марта Потулска свири със \"Симфониета София\""}
{"url": "https://duma.bg/datata-n208017", "text": "1797 - РАЖДА СЕ ФРАНЦ ШУБЕРТ, АВСТРИЙСКИ КОМПОЗИТОР (УМИРА 1828 Г.). Автор е на повече от 600 солови песни по стихове на Гьоте, Шилер, Хайне и др., на 9 симфонии, около 20 опери, сонати, валсове и др. Не е бил виртуоз като Моцарт, Бетховен и др. и не е представял лично творбите си. Затова много от тях са изпълнени за първи път след смъртта му. 1854 - РАЖДА СЕ СТЕФАН СТАМБОЛОВ, ПОЛИТИК И ДЪРЖАВНИК (УМИРА 1895 Г.). Европейските журналисти го наричат Българският Бисмарк. Един от строителите на съвременна България. Като председател на парламента е първото официално лице в Княжеството, подкрепило Съединението през 1885 г. Депутат в няколко парламента, министър-председател (1887-1894). Умира от раните си, след като е жестоко посечен на улицата от наемници. 1885 - УТВЪРДЕН Е ПЪРВИЯТ ЗАКОН ЗА БЪЛГАРСКИТЕ ЖЕЛЕЗНИЦИ. На тази дата НС приема Закон за железните пътища, съгласно който държавата изцяло поема строителството и експлоатацията на железопътната мрежа. По силата на този акт се създава системата на БДЖ. На 1 август 1888 г. е открита първата жп линия Цариброд-София-Вакарел, изцяло проектирана и построена от български инженери и проектанти. 1911 - РАЖДА СЕ ВАНГА, БЪЛГАРСКАТА ПРОРОЧИЦА (УМИРА 1996 Г.). Вангелия Пандова Гущерова е почитана от хиляди българи и чужденци заради приписваната й феноменална способност да вижда съдбата на всеки, който я посещава. След смъртта й почитателите й, организирани от художника Светлин Русев, изграждат в нейна памет в Рупите храм \"Света Петка\". Родната й къща е музей. 1933 - УМИРА ДЖОН ГОЛСУЪРТИ, БРИТАНСКИ ПИСАТЕЛ (Р. 1867 Г.). Автор е на пиесите \"Сребърната кутия\", \"Борба\", \"Справедливост\", на романите \"Собственикът\", \"В съда\", \"Дава се под наем\", публикувани заедно под общото заглавие \"Сага за Форсайтови\". Пише разкази, поезия, есета. Критици определят творческия му метод като \"социологически реализъм\". Носител на Нобелова награда за литература за 1932 г. 1969 - УМИРА СТОЯН ЗАГОРЧИНОВ, ПИСАТЕЛ (Р. 1889 Г.). Работи главно в областта на историческия роман. Негови са историческата повест \"Легенда за Света София\", трилогията \"Ден последен, ден Господен\", романите \"Празник в Бояна\" и \"Ивайло\", мемоарната книга \"Един живот в сянка\" и др. 2004 - УМИРА КОСТАДИН ГУГОВ, ИЗПЪЛНИТЕЛ НА НАРОДНИ ПЕСНИ (Р. 1935 Г.). В репертоара му са емблематични заглавия като \"Биляна платно белеше\", \"Йовано, Йованке\", \"Море, сокол пие\", \"Миле Попйорданов\", \"Ако умрам ил' загинам\", \"Кога зашумат буките\", \"Назад, моме Калино\". Твърди се, че знаел и помнел над 2000 песни.", "date": "2020.01.31", "title": "Датата"}
{"url": "https://duma.bg/dali-visshite-tsarski-ofitseri-sa-zhertvi-na-komunizma-n208018", "text": "д-р по философия  В публичното пространство непрекъснато се втълпява на обществото, че чрез Народния съд има разправа с генералите и \"достойните\" български офицери, сражавали се за Родината. Никой не казва, т.е. премълчава, за какви конкретно деяния са осъдени. А Народният съд наказва за престъпните деяния. За някои висши царски офицери се \"икономисват\" чудовищните им престъпления.  Специалистите по Нова история са наясно, че България от 1923 г. до 1944 г. е в състояние на гражданска война, чийто пик е през 1941-1944 г. В началото е кървавият фашистки Деветоюнски преврат, в края е Народният съд. Няма гражданска война само с една страна, всяка барикада има две страни. Произнесените присъди са мотивирани. Голяма част от висшите царски офицери са проводници на чужда на интересите на България политика, поставили са българските войници и офицери в услуга на немския фашизъм. А висшите военни чинове, особено генералите, са назначавани само от цар Борис III или с негово съгласие.  Преобладаващата част от офицерите от българската армия, извършвали престъпления, се оправдават, че са изпълнявали заповеди. Но всички ли заповеди се изпълняват безпрекословно? Пред Народния съд отечественофронтовският военен министър, \"комунистът\" Дамян Велчев, на въпроса \"Докъде стигат границите на изпълнението на една заповед?\" отговаря: \"Тия офицери, които са действували като садисти, убивали са, вършили са грабежи и палежи, те не са офицери, нямат място във войската и трябва да понесат своето наказание\". (ЦДА, фонд 1449, оп.1, а.е.162, л. 201). А свидетелят ген. Кр. Лекарски казва: \"Трябва да се прави разлика между заповеди за военни действия и незаконни заповеди за избиване на населението\". (ЦДА, фонд 1449, оп.1, а.е.140, лист 17). Първото престъпно деяние на царския генералитет са жестокост, терор, преследвания, арести, убийства без съд и присъда на въоръжени и невъоръжени лица, изгаряне на къщи, интернирания, рязане на глави срещу заплащане, мъчения и т.н. Ген. Кочо Стоянов издал заповед (27.12.1943 г.) да се правят блокади. \"Целта на тия блокади трябва да бъде да се отнеме всяка възможност нелегалните да се снабдяват  с храна и облекло, да се залавят ятаците им, които да се унищожават веднага\"(ЦДА, фонд 1449, опис 1, а.е. 109, л. 95-96.). Военен издава заповед да се избиват цивилни, невъоръжени хора, и то незабавно. Този ли е \"жертва\" на комунизма? Нещо повече, заповядал борбата срещу партизаните и ятаците \"да се води по закона за преследване на разбойниците, като се унищожават всички заловени или разкрити партизани, ятаци и конспиратори, даже и предалите се такива, без да бъдат давани под съд\" (ЦДА, ф.1449, о.1, а.е.1381, л.215). Или ген. Васил Бойдев, командвал българските войски във Вардарска Македония по време на Втората световна война. Още не отшумяло тържественото им посрещане от македонските българи, ген. Бойдев на 8 октомври 1941 г. издава заповед: \"Партизаните трябва да бъдат унищожавани безпощадно, като се използват всички средства: миномети, артилерия. Всеки дом, от който е стреляно, трябва да бъде разрушен с военни средства или подпален с бензин и газ. Партизаните да се убиват на място, да не се вземат пленници. Села, в които се укриват партизани, да се изгарят, като се дава два часа на жените, децата и старците да напуснат селото. Всеки у когото е намерено оръжие, да се убива на място\" (Цит. по: http://mejdu-redovete.com/). След Девети септември 1944 г. е осъден от Народния съд на затвор, след това е интерниран в Троян и доживява до 90-годишна възраст. На 10 май 1944 г. командващият III армия ген. Никола Христов издава заповед \"безпощадно\" да се \"застрелват на място... всички нелегални\" (Н. Недев, Десет дни, 1974 г.), но на 8.IX.1944 г. е застрелян от нелегален.  За ген. Хр. Козаров - командир на 27 пехотна дивизия, свидетелстват пред Народния съд, че в с. Орляк в Сърбия е заповядал да бъдат ликвидирани 60 души мирни граждани заради това, че са убити 4-ма български войници (ЦДА, фонд 1449, оп.1, а.е.105, л.452). Нещо повече. Ген. Козаров се проявява и като расист, като твърди че \"Един сърбин по-малко на земята, ускорява немската и нашата победа.\" (ЦДА, ф.1449, оп.1, а.е.105, л.543-546). Е, този ли не е фашист и не заслужава ли присъдата си? Осъден е от Народния съд на доживотен затвор, но през 1953 г. е предсрочно освободен и умира през 1966 г.   Насилието, побоищата, измъчванията служат на редица офицери за \"доказване\" пред началството. Част от офицерите дори започват да измислят \"конспирации\" и тяхното разкриване става трамплин за служебното им израстване. Откриват \"конспирации\", дори там, където не е имало нито един комунист или ремсист. При разкриването на \"конспирациите\" в армията стават едни от  Някои български офицери се превръщат в инквизитори на войници. Ето едни фрагмент от разпита пред Народния съд на един от набедените за \"конспиратори\" - Тр. Свиркаров: \"Бях арестуван през 1942 г. в 6-ти пехотен полк. ...Би ме капитан Янков с пръчка и с желязо. Би ме да кажа, че съм комунист. ... Обръщаше ни по корем и ни риташе, където завареше. Псуваше ни на всяка крачка... Осъдиха ме на смърт и после на 15 години. Имаше двама другари, които умряха от побой. Аз не съм бил никога дотогава комунист. Сега съм комунист. Те ме направиха. (ЦДА, фонд 1449, оп.1, а.е.105, л.468).  Редица старши български офицери ръководят и провеждат наказателни акции, блокади и други действия с пряко участие на армейски части, командват не само своите военни съединения, но и жандармерия, ловни роти, полиция против партизански отряди, бойни групи, ятаци, близки и роднини на противниците на властта, срещу мирно население на територията на цялата страна. И тази им дейност продължава, дори когато на всички е ясно, че Германия губи войната и у нас предстои смяна на властта. Например, при вр. Милеви скали военни части на 27 пех. полк водят сражения (4.IX.1944 г.) с партизаните, като са убити 12 партизани начело с Методи Шаторов. Някои от офицерите дори след Девети продължават фашистката си дейност. В Елхово става въоръжено сблъскване между войниците и командващия 12 пех. дивизия ген. Петър Каров (началник на пехотата на България през войната). В престрелка са убити двама офицери, а един е ранен. Генералът е заловен и убит на 11.IX.1944 г. от войниците (С. Петрова. Деветосептемврийската революция 1944 г., С., 1981 г., с.398).   Милитаризацията на държавните и общински структури и части от населението и превръщането им в е друга дейност на царските офицери. През пролетта на 1944 г. Щабът на войската се заема с изпълнението на Постановление 30 на Министерския съвет. По този повод ген. Ничо Георгиев (началник на 10-та дивизионна област, бивш началник на зловещото РО-2) издава заповед за борба с нелегалните. В нея натоварва с разузнаване всички горски и полски стражари, надзиратели, началници на гари, пощенски клонове, всички шефове на околийски служби и органите им, както и ловци, запасни подофицери, бранници и др., които да станат доносници на военното командване. Според заповедта всеки кмет организира въоръжена група, която има задачата да унищожава малки групи, да залавя съмнителни лица, ятаци и др., да \"подпомага полицейски и войскови отряди\" с главната цел \"обезвреждането на нелегалните групи\" (ЦДА, фонд 1449, опис 1, а.е. 106, лист 171-174).  Щабът на българската войска през пролетта на 1944 г. издава нареждане да се свикат на обучение всички запасни чинове, за които има сведения, че са комунисти и да бъдат вкарани те в поправителни трудови лагери, като се държат под охрана. Това по същество са охранявани концентрационни лагери с принудителен труд. В Кърджали, където се разпорежда ген. Георгиев, в този състав са включени всички арестувани и подозирани комунисти и ремсисти. Свидетелят И. Герджиков заявява пред Хасковския народен съд: \"Условията в лагера бяха съвсем лоши и непоносими.\" Свидетелят Кирил Хаджипопгеоргиев заявява, че дори болен от туберкулоза е изпратен в лагера на принудителен труд и при непоносими условия за живеене! Използвана е българската армия за военни действия на чужда територия и под немско командване. Още през 1942 г. български войски под командването на ген. Асен Николов заместват немски войски в Югоизточна Сърбия и участват в съвместни немско-български  На 5 януари 1943 г. в Германия Хитлер, фелдмаршал Кайтел и ген. Йодл се срещат с българския военен министър ген. Никола Михов. На нея Фюрерът казва: \"Много съм благодарен на Българското главно командване, което даде съдействие за заемане мястото в областта (Сърбия - б.м.) на СС дивизията \"Принц Ойген\" и извършваното прочистване (к.м.)\". На 18 и 19 юни 1943 г. в София на българско-германска военна среща българската войска поема три нови задачи: окупация на цяла Сърбия (без района на Белград и мина \"Бор\"); осигуряване на снабдителните линии по Вардар и Морава; заместване на немските войски в Егейска Македония, северно от Солун. На тази среща в прав текст ген. Михов признава, че български войски са придадени на немските и са под тяхно командване.  Днес у нас върви процес на реабилитация на откровено фашистките царски офицери из медиите или пък чрез \"Луков марш\". Обругават се паметниците на загиналите антифашисти. Дори от БНТ се леят антикомунизъм и неофашизъм, подминава се историческата истина. Но хората трябва да я знаят, защото иначе обществото се превръща в управляемо стадо.   ", "date": "2020.01.31", "title": " Дали висшите царски офицери са \"жертви на комунизма\"?"}
{"url": "https://duma.bg/muzeyni-turove-v-kvadrat-500-n208012", "text": "Постоянната експозиция на Националната галерия представя най-значимите образци на българското изобразително изкуство, произведения на европейски майстори, изкуство от Азия, Африка и Латинска Америка. В поредица от музейни турове, водени от екскурзовода на Квадрат 500, посетителите може да научат историята на част от над 1600 творби, разположени в 28 зали. 50-минутен тур започва всяка събота в 13 ч., среща в централното фоайе на галерията. Темите за февруари са: 1 февруари - Изложбата \"Лика Янко. Рисунки\" от колекцията на Владимир Илиев и Александър Тошев; 15 февруари - Обяд в музея (натюрморти от Бернар Бюфе, Антони Клаве, Бенчо Обрешков и др.); 29 февруари - По стъпките на семейния пътеводител \"Вълшебен Квадрат\". Цената за възрастни е 12 лв., за ученици, студенти и пенсионери - 7 лв., деца под 12 години - 2 лв., с предварително записване на edu_nag@yahoo.com; или на тел. 0879 147 679; 0886 817 233.", "date": "2020.01.31", "title": "Музейни турове в Квадрат 500"}
{"url": "https://duma.bg/maestra-keri-lin-uilsan-dirizhira-betoven-i-brams-v-zala-balgariya-n208014", "text": "Маестра Кери-Лин Уилсън, водила оркестрите на  Ковънт гардън, Болшой театър и Виенската опера, ще дирижира за първи път националния ни филхармоничен оркестър на 6 февруари. Симфония 4 от Бетовен и Концерт за цигулка и оркестър на Брамс са произведенията, включени в програмата на събитието в зала \"България\", научи ДУМА от Кремена Николова-Флор, реклама и връзки с медиите на Софийската филхармония. Международната кариера на Кери-Лин Уилсън продължава повече от двайсет години. Израснала в Канада, където от малка учи флейта, пиано и цигулка, още като студентка в Джулиард асистира на Клаудио Абадо на фестивала в Залцбург и печели стипендия от Тенгълуд мюзик център. За нея в. \"Телеграф\" пише: \"елегантно откровена\", а \"Ню Йорк таймс\" я описва като \"отчетливо очертана и нюансирана\". Първата жена, дирижирала опери в Арена ди Верона, Новия национален театър (NNT) в Токио и Opera di Roma, пристига у нас в началото на февруари за репетициите със Софийската филхармония и талантливата цигуларка Нанджу Лий от Южна Корея. Тя ще бъде солистка в Концерта за цигулка и оркестър на Брамс. Нанджу Лий е дете-чудо, което още на 3-годишна възраст започва да изучава цигулка и пиано, а на 6 години вече свири в младежкия оркестър на Сеул. Лий е едва 20-годишна, когато изнася първите си солови концерти за цигулка в Карнеги хол и Линкълн център в Ню Йорк. Младото дарование е носител на десетки престижни международни награди, като последната до момента е Лауреат на международния конкурс \"Панчо Владигеров 2019\".", "date": "2020.01.31", "title": "Маестра Кери-Лин Уилсън дирижира Бетовен и Брамс в зала \"България\""}
{"url": "https://duma.bg/sprete-geshev-n208021", "text": "Две събития срещу президента с инициатор на действията и източник на информацията за тях - главният прокурор, ознаменуваха началото на последната седмица на януари. Публичните реакции обаче не бяха еднозначни и това, изглежда, изненада инициатора, та в момента телевизиите гърмят по познатата схема с поредната акция \"претърсване в офиси и домовe\" и обвинения, този път на бизнесмена с влияние в хазарта Васил Божков, за да позаглушат скандала.  В становището си до КС Гешев изразява мнение, обяснено на прост език, че може да бъде образувана най-малкото проверка срещу президента при данни за извършено престъпление, тъй като проверката е извънпроцесуална дейност, а конституцията забранява \"наказателно преследване\" и не говори за проверка. Но Гешев подсказва и нещо повече: че при образувано вече наказателно преследване срещу други лица и по друг повод, в хода на което се появят данни за неправомерни действия на президента, то това досъдебно производство може само да бъде спряно (а не прекратено), докато трае президентският мандат, и довършено, след като падне имунитетът му. Забележете: Гешев не предава данните на парламента, който да прецени дали да повдигне обвинение (да поиска импийчмънт) и да го предостави на КС, както предвижда конституцията, а иска тълкуване от съда. Защото Гешев знае, че неговите специални разузнавателни средства (СРС) не уличават Радев в държавна измяна, затова в десет страници подсказва на КС, че президентът би могъл хипотетично да извърши друго престъпление (като частно лице) и затова КС трябва да изтълкува един абсолютно ясен текст на конституцията - този на алинея 4 на чл.103: че срещу държавния глава \"не може да бъде възбудено наказателно преследване\". И въпреки тази яснота (\"не може\") Гешев може би очаква КС да го изтълкува някак така, че \"да може\". Да може какво? Да може да извади президента от компетенциите на парламента и да го придърпа в полето на прокурорските правомощия. От разпространените във вторник (28 януари) подслушани телефонни разговори през април 2019 г. на началника на Военновъздушните сили (ВВС) ген. Цанко Стойков (който е бил обектът на приложените СРС) се разбира, че двамата говорят за искани от антикорупционната комисия (КПКОНПИ) документи за периода, когато Десислава Радева (тогава Генчева) е работела във ВВС като пиар. Прокуратурата прави извода, че е имало опит \"за осуетяване на проверката чрез укриване на документи\", без да изяснява кой от двамата е опитвал да укрива, публиката сама трябва да се досети - естествено президентът. Никъде в разпространените разговори Радев не указва, нито намеква за укриване на документи. И надали ще се намери съдия, който от тези СРС-та, които чухме, да направи обоснован извод за извършено престъпление от Радев. Но тогава каква е целта и защо точно сега? Офанзивата на Гешев се разгръща в разгара на две събития - на шпионския скандал с руските агенти дипломати и непосредствено след като президентът поднови консултациите за промяна на конституцията за съдебната власт и в частност за структурата и функциите на прокуратурата и главния прокурор. И то след като вече беше коментирал критично процедурата за избор на главния прокурор и беше провел един кръг дискусии по темата. Да не пропуснем и изказаното мнение на Радев, че НСО няма основания да охранява Доган и Пеевски. С две думи: ако Радев си беше траял, питане до КС щеше ли да има? Обидно елементарно. Така че целта на офанзивата се очертава едновременно като сплашване на президента и обработка на електората. Как? Като се овъргаля името на Радев със зловещо звучащото \"държавна измяна\", а оттам по индукция да се съживи старата опорка отпреди избирането му, че действа в полза на Кремъл.  А публикуваните СРС-та трябва да поднесат и още манджа за още по-масова употреба - името на Десислава Радева и връзката им, докато и двамата са служители на ВВС. Фойерверкът трябва да заслепи, смае и обърка електората, който го е избрал, та да не помисля за втори мандат този президент. А ако помисли, прокуратурата е насреща да го укроти. Или да го елиминира. Прокуратурата. Не електоратът. А президентът е единствената институция, която си позволява да говори критично за управлението на държавата. Само да говори! И това му е много, Радев трябва да бъде накаран да млъкне.  Офанзивата на Гешев по същество е опит за преврат над конституцията с привидна законност - чрез КС. Означава превземане на власт от Гешев - поставяне над президента, защото няма право да го разследва, а де факто го прави. Добавям прегазването на Наказателния кодекс, където в член 145а еднозначно е казано, че разгласяването на СРС извън посочените в закона цели е престъпление.  Кой може да спре Гешев? В парламентарната държава парламентарните партии се свиват и мълчат, докато гледат демонстративното вършеене през закони и правила над избран от 2 милиона българи президент. Вместо да опитат да го спрат, като поне обсъдят възможността, която им дава член 129 на конституцията: да предложат на Висшия съдебен съвет отстраняване от длъжност на Гешев за нарушения на служебните задължения. Поне да обсъдят, поне да се замислят. А премиерът и лидер на управляващата партия повтаря \"Тази тема не е моя\" и разпорежда на министрите си да мълчат. Борисов сякаш не си дава сметка, че всичко се пише на негов гръб. Или се вижда без полезен ход и се е примирил. Методите, с които работи Гешев, не водят до разкриване на истината. Честта отдавна е напуснала пределите на територията.  , със съкращения", "date": "2020.01.31", "title": "Спрете Гешев"}
{"url": "https://duma.bg/ot-nas-zavisi-horata-da-povyarvat-na-bsp-n208020", "text": "В навечерието на 50-тия конгрес на БСП над 20 социалисти представиха обръщение към членовете и симпатизантите на партията с идеи за нейната политиката, за промени в устава й, за засилване на общественото й влияние. \"Сега е времето за ясни позиции и решения, защото близките месеци и години са съдбовни за бъдещето на социалистическото движение в България. От нашата загриженост и отговорност зависи да запазим социалистическия характер на партията и да засилим нейното обществено влияние\", заявиха авторите на обръщението: Янаки Стоилов, Петър Мутафчиев, Костадин Паскалев, Донка Михайлова, Венелин Узунов, Красимир Мирев, Ваня Добрева, Лъчезар Костов, Димитър Генчев, Емил Костадинов, Ана Пиринска, Валентин Ламбев, Боян Ангелов, Явор Гечев, Емил Райнов, Павел Писарев, Тодор Канев, Костадин Арнаудов, Борис Борисов, Николай Николов. По повод предстоящия за пръв път  пряк избор на председател на БСП от членовете на партията те смятат, че \"този избор може да активизира партията, но да принизи ролята на най-висшия партиен форум - конгреса, и на избрания от него Национален съвет. Не бива да имаме илюзии, че можем да отговорим на предизвикателствата, пред които сме поставени, ако не изведем на преден план въпросите за идеите, политиката и организацията на партията.\" Нататък в обръщението се казва: Страната е с едни от най-лошите демографски показатели в света, включително поради масовата емиграция на млади хора. България е с най-ниските доходи на населението в Европейския съюз и сред последните в Европа. Социалното неравенство и класовото разслоение се увеличават. Човешкото здраве се превърна в стока, а здравеопазването става все по-трудно достъпно и по-скъпо. Учениците ни са с ниски показатели за нивото на знания и умения. Повече от 200 хил. души са без редовно снабдяване с вода. България изостава в своето икономическо и технологично развитие. Спори се дали природният газ ще преминава по \"Турски поток\" или по \"Балкански\", но \"Южен поток\" отпадна; перспективата за изграждане на АЕЦ \"Белене\" е все още неясна. Премиерът поема ангажименти пред САЩ, но без мандат от институциите, а те и не питат за това. Държавата купува самолети, които още не са произведени, но плаща веднага. Строят се магистрали, но в нарушение на правилата (\"Струма\",\"Хемус\") и се въвежда ТОЛ система, която изпълнителната власт не може да контролира. Правителството раздава десетки милиони не по закон, а по волята на премиера. Често провеждаме избори, но вече не сме сигурни, че техните резултати отразяват достоверно волята на гражданите. Дори промяната в основния закон вече се нарежда отвън. Системите за управление не изпълняват своето предназначение поради нисък професионализъм и масова корупция.   Превръщаме се в държава без държавност! Така стигаме до въпроса защо живеем заедно и за какво ни служи държавата?! Всичко това налага смяна на управлението, но и радикална обществена промяна!  Сегашното състояние и поведение на БСП не дават убедителни доказателства, че тя е управленска и обществена алтернатива. След успеха на президентските избори БСП загуби следващите. Не само държавата, но и партията ни до голяма степен е завладяна от корпоративни и частни интереси и подчинена на външни сили. Вътрешнопартийните проблеми се задълбочават, а през последните три-четири години се изостриха по няколко причини:  - европейските и българските социалисти не успяват да предложат и да реализират привлекателна за мнозинството от гражданите алтернатива на днешния глобален капитализъм; - Националният съвет не работи като колективен орган, който генерира солидна лява политика, а опитите за прокарване на определени решения често водят до отхвърляне на обосновани предложения. Той се превърна в арена на противопоставяне, което в редица случаи не се дължи на идейно-политически различия; - комуникацията между структурите в БСП е влошена, пренебрегват се критериите за развитие в партията и за поемане на политическа отговорност; - под въпрос е запазването на БСП като дееспособна масова партия с относително равномерно представителство на територията на страната.   Обикновено се казва, че сега не е време да се занимаваме със себе си, т.е. с партията. Напротив, точно сега е времето да решаваме собствените си проблеми. Без това, дори да достигнем до управлението на страната, няма да оправдаем полученото доверие. Ние сме  - БСП трябва да работи преди всичко за хората на труда, а не за тези, които получават доходите си предимно от капитал; - БСП да подчертае най-острия социален въпрос - ширещата се бедност и особено огромните и несправедливи неравенствата в доходите, в имуществата, но и в реалните възможности за влияние върху политиката;  - БСП да покаже, че освен лява е социалистическа партия. Според нас социализмът е най-хуманната, прогресивна и амбициозна перспектива за човечеството. Затова ние сме призвани да променим както модела, по който се упражнява властта, така и социално-икономическата система!  - БСП да защитава антифашисткото си минало и постигнатото от България през десетилетията на социализма; да се противопоставя на проявите на неофашизъм и на целенасоченото й сатанизиране от десницата. - БСП да отхвърли изкуствените разделения между поколенията; да не фаворизира хора без необходимите политически, морални и професионални качества; да премахне дискриминационните уставни правила, ограничаващи политическото представителство. Без демокрация в партията, няма как да претендираме за демокрация в държавата! - БСП да стане истинска общност от идейно ориентирани и отговорни съмишленици, освободена от зависимости. В ръководството на партията - на национално и на местно ниво - нямат място хора, които са подвластни на корпоративни, частни или чужди на българските интереси; - БСП да съчетае териториалното с професионално представителство на всички нива.   Само такава партия е в състояние да отстоява интересите на хората на труда и българските национални интереси! В центъра на нашата политика поставяме хората на труда, националните интереси и опазването на българската природа\". В обръщението се предлагат идеи за това законодателните актове и управленските решения да се подлагат на оценка за въздействие за възможностите за експлоатация на едни хора от други; данъчната система да се основава на прогресивния данък и да не позволява облагането на труда да е по-високо от това на капитала. Освен това, минималната пенсия трябва да се изравни с официалния праг на бедността; заплатите на висшия мениджмънт във фирмите да се обвърже с тези на работниците и служителите в тях. Предлага се да има задължителен процент от БВП за образование, наука и иновации, за здравеопазване, както това сега се прави за отбраната. Разходите за лечение и профилактика на осигурените трябва да се покриват изцяло от НЗОК и бюджета. Постулатът, който авторите предлагат на БСП, е: Отстояване на националните интереси, създаване на здрава, добре образована и духовно извисена нация. Социалистите трябва да отстояват стимулите при отглеждане на 2-о и 3-о дете чрез въвеждане на семейно подоходно облагане; съдействие за хората с подходящо образование и квалификация, особено за младите, да започват и продължават да работят в страната; стимули за предприятията на солидарната и социалната икономика, които наемат на работа лица с увреждания или родители на такива лица; ревизия на учебните програми, които представят едностранчиво българската история и литература; превръщане на България в енергиен, логистичен и транспортен център с регионално значение и с дългосрочна сигурност. Особено важен е отказът от поемане на военни ангажименти, които могат да ни въвлекат във военно противопоставяне и да ни изправят пред опасности. Присъединяването на България към Еврозоната трябва да се реши чрез национален референдум. Засилване на  местното самоуправление и на неговите отговорности пред населението, укрепване на държавността с компетентни и ефективно работещи институции, са другите предложения за включване в политиката на БСП. \"Убедени сме, че социализацията на политиката, а не нейното етнизиране е пътят, по който трябва да вървим. Предлагаме БСП да стане инициатор за определяне на национални приоритети в няколко области на политиката: демография, екология и енергетика\", се казва в обръщението. В това отношение предложенията са: опазване на жизнената среда при отчитане на глобалния подход и търсене на международна солидарност за съхраняване на най-ценните природни ресурси на територията на отделните държави. По-високо облагане на луксозното потребление чрез въвеждане на диференцирани ставки на ДДС. Трябва също да се отстоява приемането на правила, които рязко да намалят вноса на отпадъци, на амортизирани автомобили, некачествени храни и пр. да има публичен екоконтрол върху въвеждането на нови технологии и съоръжения. Регионалната политика по управление на водите и битовите отпадъци трябва да отчита потребностите на населението, цената на използваните ресурси и разходите за транспорт и преработка. Важен елемент в идеите е увеличаването на дела на енергията от ядрени реактори и потреблението на природен газ. Развитие на ж.п. и водните превози; икономическа и екологична преоценка на концесиите върху природните богатства предлагат подписалите. А също - ревизия на общите устройствени планове на големите градове и на туристическите зони, особено по Черноморието, за да не се увеличава презастрояването.   \"Сега и в следващите няколко години се решава въпросът дали БСП ще продължи да бъде партия с първостепенна роля - флагман на социалистическото движение в България с историческа мисия за преодоляване на капитализма. Затова се обръщаме към всички, които са загрижени за съдбата на социализма в БСП и за неговата перспектива в България, с призив за откровеност и отговорност! Да бъдем честни пред себе си, за да спечелим обществено доверие! Да докажем, че в политиката може да има морал, принципи и последователност\", се казва в обръщението.", "date": "2020.01.31", "title": " От нас зависи хората да повярват на БСП"}
{"url": "https://duma.bg/zashto-geshev-riskuva-edin-den-da-go-vkarat-v-zatvora-n208023", "text": "е-вестник След случая с президента става ясно, че живеем в брутален режим, който посяга на всеки, с демонстративно погазване на законите. Подслушват президент - кой съдия подписа това разрешение? Ама ще кажат, че подслушвали били генерал, пък той говорил с президента?... А този генерал не се ли обажда на президента? И тук може би трябва да се зададе един въпрос - господа прокурори и полицаи, като чухте в разговора обръщението \"Господин президент\", не знаехте ли, че трябва веднага да прекратите записа и да го унищожите? Защото нарушавате конституцията и законите? Те са много ясни по този въпрос, нищо, че Гешев пита Конституционния съд... А ако сте изрязали от записа обръщението \"Господин президент\", за да твърдите, че това е \"мъж\", който прилича да е президентът, със сигурност сте загазили още повече. Един ден със сигурност ще ви съдят. Мандатът на Гешев е 7 години, а Борисов ще си отиде по-рано. И интересното е - защо сте подслушвали генерал, командващ на ВВС? Да не би да е заради назначението на Десислава Радева? Кой съдия разреши да се подслушва за това? Със сигурност един ден името му ще стане известно. Подслушване за това, че някогашният командващ ВВС ген. Радев е възложил с допълнително споразумение към трудов договор на служителката Десислава Генчева да изпълнява още една длъжност - връзки с обществеността? За 400 лева. Че това престъпление ли е? Облага ли е да вършиш още една работа за 400 лв., че да търсиш конфликт на интереси? По време, когато Радев още не е бил женен за въпросната Десислава? И с този въпрос се е заела Комисията по корупцията, по сигнал на... \"Пик\". Не е шега. Но най-страшното е, че прокуратурата пуска на медиите записи, направени с т.нар. СРС. Това е престъпление по НК (чл. 145) - за длъжностно лице затвор до 5 години. И при това разпространение на записите от телефонни разговори даже няма някакво оправдание. Вътрешният министър в първото правителство на Борисов Цветан Цветанов чете записи със СРС в парламента на разговор между двама лекари в болницата в Горна Оряховица. Тогава даваха поне някакви обяснения, макар и наивни, че записите били разсекретени същия ден. В Наказателния кодекс не се прави разлика между разсекретени или не записи със СРС. Там пише: който \"използва СРС извън целите на наказателното производство...\" Тук демонстративно използват СРС за целите на \"пропагандното производство\"... И на това безобразие и скандал големите медии реагират като на разкриване на голяма далавера. Никой не се възмути. Пълнят предаванията си с глашатаи на Борисов да искат оставката на президента. Това всичко е престъпен сговор, в който участват и медии. Няма да се спасят по давност. След години със сигурност ще ги разпитват. Същите хора в медиите, когато излезе записът за Мишо Бирата, се чудеха как да бършат задника на премиера Борисов. Който тогава, пак в запис със СРС нарежда на шефа на митниците да прекрати проверка, която се извършва в момента - \"Махай ги оттам\", нарежда премиерът. Защото обеща... Парекселанс престъпление по НК - натиск върху длъжностно лице. Покойният шеф на митниците Ваньо Танов обясни, че нищо не последвало от това обаждане... Самият натиск, документиран със записа, признат и от Борисов, че \"не беше редно\", е престъпление, независимо дали нещо е последвало. И това става в момент, когато Мишо Бирата е взел кредит от 1,5 млн. от банката на Цветелина Бориславова и не може да ги върне, след като му е запечатана пивоварната. Коя е Цветелина Бориславова в онзи момент? А сега търсят конфликт на интереси на президента... Всеки може да сравнява сегашните записи с гласа на Радев с тези на премиера Борисов. И да прецени кой върши престъпление. Сега и прокуратурата е въвлечена в престъпна дейност.            ", "date": "2020.01.31", "title": " Защо Гешев рискува един ден да го вкарат в затвора"}
{"url": "https://duma.bg/london-sreshtu-demosa-n208024", "text": "Шотландският парламент гласува да получи правомощия за провеждане на втори референдума за независимост - тоест иска разрешение от Лондон за референдума. Но британският премиер Борис Джонсън вече заплаши, че ще блокира народната воля в северната част на Острова. Казано на футболен език, Лондон се гласи да вкара гол от засада на Шотландия и да спечели историческия двубой с нея за спасяването на Обединеното кралство.  Великобритания бе прехвалвана като едва ли не люлката на съвременната демокрация. Само че сега нейният премиер се гласи да погази именно демокрацията. Да, на първия референдум през 2014 г. противниците на шотландската независимост спечелиха с 11-процентна разлика пред привържениците й (55% срещу 44%). Само че тогава го нямаше фактора Брекзит. А този фактор разкри, че шотландците са повече европейци, отколкото британци. На британския референдум през 2016 г. цели 62% от шотландците гласуваха за оставането на кралството в ЕС. Излиза, че немалко шотландци, които са гласували срещу шотландската независимост, две години по-късно са гласували срещу Великобритания. Единбърг е прав за втория референдум не само, защото това е съвременният механизъм, с който може да разплете това противоречие. Много по-важното е, че шотландците имат право на самоопределение, което все пак е висша цивилизационна ценност. Не е демократично да не им позволиш да си изберат пътя и да ги държиш там, където те не искат. Иначе Шотландия ще бъде съвременна колония на остатъците от британската империя. Така от люлка, Великобритания ще се превърне в прокъсан парцал на демокрацията. Казано пак на футболния език, шотландският референдум ще е като ВАР в двубоя Лондон-Единбърг. Ако пък Джонсън го откаже, за да се зачете голът му от засада, рискува мачът да се окървави, както показва историческият опит. Тогава из Обединеното кралство някогашните северноирландски бомби може да загърмят като шотландски. ", "date": "2020.01.31", "title": " Лондон срещу демоса"}
{"url": "https://duma.bg/himerata-4-na-sto-n208025", "text": "Преди повече от пет години, когато кризата вече отминаваше, у нас бе подхваната дискусия дали икономическият растеж може да надскочи 4%. С течение на времето обаче се оказа, че всичко това е било просто една химера. След като страната отчете реален ръст на БВП от малко над 3% през 2018 г., икономическата динамика остана и през миналата година. Тя помогна за увеличение на БВП с 3,6 на сто. Всички прогнози обаче показват, че през 2020 г. растежът отново ще падне до 3 на сто, а догодина ще слезе още по-надолу - 2,9 на сто. С подобни темпове обаче може само да поддържаме статуквото, а не да догонваме средноевропейския жизнен стандарт. За 13 години членство в ЕС страната ни е успяла да достигне едва до 49% от средната покупателна способност на европейците. Така се оказва, че ще ни трябват нови 45 години да се изравним с тях. А както казват философите, случайни явления може да има, но безпричинни - никога. Просто факторите, които позволяваха страната да отчита някакъв ръст на БВП, макар и недостатъчен, постепенно изчезват. Държавата влиза от скандал в скандал, инвестициите се сринаха, инфраструктурата остава в плачевно състояние, нископлатените, но добри кадри също вече няма, защото отидоха да работят в чужбина за много повече пари. Освен това България все още не успява да създаде завършен продукт, какъвто щеше да бъде автомобил \"Фолксваген\", например.  Освен това големият проблем е, че през последното десетилетие българската икономика се пристрасти към еврофондовете като към дрога. Взимаш от нея и за известно време изпитваш удоволствие, защото се симулира някакъв икономически растеж. Като свърши ефектът обаче, те обхваща депресивно състояние т.е. растежът пада. Най-катастрофалният резултат от всички тези пороци на еврофондовете е, че икономиката става все по-малко конкурентоспособна, а бизнес средата у нас мутира.", "date": "2020.01.31", "title": "Химерата 4 на сто"}
{"url": "https://duma.bg/zvezdi-podkrepiha-rodolyubivi-detsa-n208011", "text": "Известни българи подкрепиха дългогодишната кауза в подкрепа на родолюбиви деца, които искат да останат в България. Сред тях са легендите на родната естрада - Кристина Димитрова с бившия си съпруг Агент Иван Тенев и Джина Иванова от Трамвай №5 заедно с половинката си Джон Иванов от група \"Кукери\". Към благородната кауза за събиране на средства на деца, които искат да учат, да работят и да живеят в България, се включиха над 100 представители на бизнеса, медиите и любимци на публиката. Носителките на титлата \"Мисис България\" - Марина Цветанова и Ана Иванова, също се включиха в кампанията. Събраните средства ще бъдат дарени на децата от община Криводол, участващи в инициативите на местната комисия за борба с противообществените прояви на малолетни и непълнолетни. Малчуганите писаха есета на тема \"Защо искам да остана в България\". 11-годишната Кристина Петкова от Криводол посочи: \"Смятам, че като човек се труди и има желание, може да се реализира и в страната ни. За мен няма по-красиво място от родната България. Горда съм, че съм българка!\" Габриела Костадинова (на 14 г.) мисли следното: \"България със своята велика история и наследство ми дава волята да остана тук!\" Силвия Григорова (на 11) също показва родолюбие с есето си: \"Тук съм родена и тук искам да живея до края на дните си!\" 10-годишната Илианна Петкова пише: \"Едва ли на земята има друго прекрасно кътче, което да прилича поне малко на България. Горда съм, че съм българка! България над всичко!\" Пламък има и в думите на шестокласничката Йоанна Иванова: \"Българийо, ти си моята съдба! За мен ти си само една!\" Родолюбивите деца ще получат дарението си следващата седмица от организаторите на събитието от агенция VIP Communication.", "date": "2020.01.31", "title": "Звезди подкрепиха родолюбиви деца"}
{"url": "https://duma.bg/valeri-todorov-sem-tryabva-da-podade-kolektivna-ostavka-n208072", "text": "- Да, разбира се, няма как най-малкото да нямам емоционална обвързаност. В края на краищата основната ми кариера е минала в Българското национално радио, имам над 30 години стаж, така че това е естествено. - Това е голямо безобразие, което показва и зависимости. За да разберете какъв е проблемът, ще кажа, че на 2 декември 2019 г. с нотариална заверка съм освободил дяловете си в единствената фирма, в която участвам, на 5 декември съм подал документи в СЕМ, а на 6 декември излиза вписването, което означава, че всъщност решението за него е взето на 5-и. При това, обърнете внимание, че вписването се появява в Търговския регистър в 8,44 ч. на 6 декември. Но в момента, в който Общото събрание на фирмата вземе решение и аз с нотариална заверка прехвърлям дяловете си, на практика вече не ги притежавам, тоест нямам участие в тази фирма. Вписването се прави за придобилия дяловете и е процес извън мен. Ами, ако хакнат регистъра? Както се случва. Питам се: какво са проверявали, как точно са го правили хората от СЕМ и защо, ако са имали някакви въпроси, не са ги задали в този едноседмичен срок, в който са успели да запитат други колеги, например избрания генерален директор. Тъй като разбрах, че са имали някакви колебания как да постъпят, предоставих им и нотариално заверения договор за прехвърляне на дяловете, там всичко е видимо. Така че отстраняването ми от конкурса е преднамерен и тенденциозен акт, според мен - внушен. - Този орган, особено в последната му формация, е изключително некомпетентен и зависим. Не бива да слагаме всичко под общ знаменател, защото в различните си формации СЕМ е изглеждал по различен начин. Там са работили хора, които имаха експертен потенциал в областта на медиите, преподаватели, изявени личности в професионалната си дейност, общественици. Обаче нито една от сегашните членове на СЕМ не е обществено или професионално разпознаваема, нито една от тях няма мениджърски познания в управлението на медиите. Журналистически опит притежават само две от колежките - на много скромно ниво. - Всичко това буди доста въпроси. Освен че повечето от членовете на СЕМ са пиари от различен тип, те нямат идея и представа за начина на работа в БНР. Като човек, работил и в двата основни вида електронни медии (а и вестници съм издавал), искам да подчертая, че технологията в радиото и в телевизията е коренно различна. - От изслушването на кандидатите, от въпросите, които задават членовете на СЕМ, се вижда, че те абсолютно не са на \"ти\" с материята, не я познават, получават някаква епизодична информация от определени, очевидно заинтересовани кръгове и групи. И това е фаталното - липсата на собствена компетентност. Което много илюстративно си пролича в изборите през последните години на генерални директори на БНТ, на БНР - в нито един от тях те не успяха да \"улучат\" човека. - До този момент няма такива отникъде. Което е тревожен, печален факт. Това показва, че влиянието на медиите и отношението към тях е на опасно ниско ниво. Мисля, че в момента състоянието на регулатора е в най-критичната си точка, особено като реакция и компетентност. И ако то продължи да пада, всичко това няма как да не се отразява върху медийната среда. Нали разбирате, че ако в СЕМ работят хора с авторитет и с позиции, на тях не може да им се внушава току-така какво да правят. Защото, когато те имат собствено мнение и авторитет, няма да позволят някой да им прошепва на ухото как да действат. В противен случай резултатите са налице - скандал след скандал. Мисля, че този Съвет за електронни медии трябва да подаде колективна оставка. Категоричен съм. Защото в този си състав произвежда само скандали. И нека не се чудим защо сме на 111-о място по свобода на словото. Бих казал дори, че то е почетно, защото реално, с всички тези безобразия, каквото и да си говорим, сигурно сме някъде още по-надолу, в дъното на тази класация. - Обществен медиен регулатор, какъвто е СЕМ, трябва да има. Но кое му е общественото на този орган, който е избиран с 5 квоти и те са политически?! В закона е заложено, че в СЕМ трябва да има обновление: веднъж - чрез новите назначения, втори път - на 3 години да се сменя президентската, на 2 години - парламентарната квота, за да нямат зависимости, каквито се наблюдават сега. Нито едно от всички тези неща не се случва. Така че - или правилата важат за всички, или всички да прескачаме през стобора на закона. Да оставим настрани въпроса, че органът бе редуциран от 9 на 5 души и в него няма гражданска квота. Нито пък Обществен съвет поне. Това, което се случва, е трагедия. Спомнете си как заради един генерален директор дори беше променен законът и удължиха мандата му. После се оказа, че са забравили да включат и управителния съвет, та там стана една каша... После се отлагаха конкурси, за да си набавел някой някакъв документ. Кой има диплома, стаж, управленски опит, кой няма... Оказва се, че току-що избраният генерален директор на БНР има действаща фирма, няма трудова книжка, не е ясно какво е положението с трудовия му стаж, гражданството... СЕМ не били следователи. А как проверихте за мен, а не проверихте за други? Според закона новият генерален директор трябва да предложи членовете на управителния съвет, които да бъдат утвърдени от СЕМ. Но сега има управителен съвет, посочен от предишния шеф на радиото, тоест новоизбраният трябва да работи с тях... - Вкараха се зависимости в обществената медия. Те се случиха още при предишния генерален директор. Избират се удобни хора, но абсолютно неподготвени. Какво очаквате? Не искам да съм лош пророк и сега. - Приличам ли на човек, когото могат да притискат оттук-оттам?! Смятам, че дори да има някакво намерение или желание за определена промяна, тя може да бъде обсъдена, всичко трябва да става публично. Не говоря обаче за натиск върху журналисти. Това е недопустимо. Имал съм няколко случая, в които като засегната страна частни лица са се опитвали да искат да се уволнява този или онзи, защото били несправедливо засегнати. Има си начин за изясняване на истината. Аз съм защитавал колеги даже в онези времена... Но иначе от държавни институции или лица с обществени постове - нямам такъв казус. Аз съм човек, който знае какво прави и как трябва да се случват нещата, как да се запазят и независимостта на журналистите, и свободата на медиите, и същевременно да се управлява спокойно и независимо. Така че не съм изпитвал подобен дискомфорт - да се пробва някой да ме притиска. И го казвам съвършено откровено. Но може би това не се харесва, съдейки по опитите ми да се върна, за да възстановя нормалната работата на радиото след толкова кризи и скандали през последните години. - При измерването на значението на медиите има различни оценки, рейтинг, обхват на аудиторията, значимост и обществената тежест на аудиторията, импакт фактор... Според наблюденията ми, за съжаление, информационен лидер днес може да бъдат наречени социалните медии. Защото доверието на аудиторията се разпредели именно между тях. Ако погледнем към българските телевизии, ясно е, че само две от тях се борят за надмощие. БНТ е много далеч от това състезание. В  БНР, когато рейтингът на програмите от лидерски спадна до критични нива, един от генералните директори нагло твърдеше, че така било в Европа! А преди това защо не беше така? В момента доверието към радиото се крепи на два важни фактора: авторитета на журналистите, въпреки атаките срещу отделни колеги през различните периоди, както и на факта, че това е най-голямата информационна мрежа в страната. Не е тайна, че и БНТ, и БНР са недофинансирани. А това е недопустимо! Цените на всичко растат, съответно трябва да се увеличи и бюджетът на тези медии. Недопустимо е навръх Нова година в ефира на радиото да не прозвучи химнът, защото генералният директор не се е договорил с носителите на колективни права - в случая \"Музикаутор\" и \"Профон\", обаче с чисто сърце заминал в отпуск. Не може за няколко часа да посещаваш медията, която ръководиш, и да очакваш тя да просперира. И да оставиш след себе си неразплатени ангажименти, които дори не си предвидил в бюджета. - Най-важното е, че през годините, независимо от постовете, които заемах, запазих приятелите си. Браня ги от публичния интерес, защото смятам, че не бива да се нарушава личното им пространство. Съпругата ми е журналист. Имам син, двама внука, а също и брат близнак, който е строителен инженер, далеч е от журналистическата професия. И двамата сме призовавали колегите той, по негово желание, да не бъде обект на внимание. Знаете ли, когато човек стане по-разпознаваем, има опасност да се главозамае, да реши, че е някаква звезда, да стане недостъпен или просто да не му достига времето предвид натовареностите, които има. Слава богу, лавирайки между тези основни рискове, смятам, че успях да съхраня най-важното - семейството, което ме разбира и подкрепя, както и добронамереното, искреното и отговорното общуване с колегите и честното отношение към околните. И уважението на приятелите.", "date": "2020.01.31", "title": "Валери Тодоров:  СЕМ трябва да подаде колективна оставка"}
{"url": "https://duma.bg/diktovka-ot-zapis-n208070", "text": "Поредната новост, която МОН измисли в образованието, неочаквано предизвика протест и сред учители, и сред родители. От тази година министерството премахва външното оценяване след IV клас по предметите \"Човекът и природата\" и \"Човекът и обществото\". Децата, завършващи началния етап на образованието, ще се явят на изпити само по български език и литература и по математика - съответно на 27 и 29 май (четвъртокласниците вече ще учат до 16 юни, не както досега - до 31 май).  В българския език обаче се правят промени -  диктовката няма да се чете от учител, а текстът ще бъде пуснат на аудиозапис във всички училища. Освен това, децата ще вписват отговорите в отделен лист, а не в бланката с въпросите. Тези нововъведения обаче срещнаха съпротива, защото щели да стресират децата; защото можело да има проблеми с качеството на звука в аудиозаписите; защото пренасянето на отговорите на друга бланка щяло да затрудни децата и да влоши представянето им по технически причини, а не заради по-малко знания. Стигна се дотам, че образователният синдикат към КТ \"Подкрепа\" поиска направо да се премахне националното външно оценяване (НВО) след IV клас, което \"не показва нищо\" и \"не се използва за нищо\". Външно оценяване на знанията и уменията след първия образователен етап бе въведено от учебната 2006/2007 г. Целта на проверката е чрез еднакви за всички ученици в страната тестови задачи обективно да се оцени нивото на усвояване на знанията и уменията по съответния предмет, обясниха тогава от МОН. Целта за оценяването бе постигната, но си остана при самото оценяване без каквито и да било движения към подобряване на обучението. А резултатите постепенно се влошаваха по всичките предмети, освен по \"Човекът и обществото\". Неотдавна, след като бяха обявени поредните влошени резултати на 15-годишните българчета в международното изследване PISA, министър Красимир Вълчев заяви, че положението не е чак толкова лошо, защото ето - четвъртокласниците ни пък показват висок резултат в изследването PIRLS, което се провежда на всеки 5 години. Вярно е, че след един спад през 2011 г., при последното представяне в PIRLS през 2016 г. нашите четвъртокласници в четивните умения се задържаха на равнище малко над средното за участниците от 50 държави, което, общо взето, поддържат от 2001 г. насам. Не е така обаче при външното оценяване в България, в което получените точки по български, по математика и по Човекът и природата продължават да намаляват дори спрямо злополучната 2011 г.   Сега обаче възникват и още въпроси - не защото \"новостите обикновено се посрещат на нож\", както се успокояват привържениците на промените, а защото наистина има неясноти. Кое налага например да отпаднат изпитите по два от предметите? Ако обяснението е, че се прави, защото учениците ни са прекалено натоварени, това просто не е вярно. Сравнението по данни на Евростат показва, че българчетата учат доста по-малко време от връстниците си в повечето страни на ЕС. У нас напоследък стана много модерно учениците ни да се стресират от всяко нормално образователно събитие (да си спомним, че навремето заради въвеждането на \"стресиращите\" матури си отиде цял министър). Втори въпрос - кое налага текстът за диктовката да се пуска на запис, а не да се чете от учител? Според МОН, този регламент на изпитите приближава децата до условията на препитването след VII клас и ги подготвя за по-късния етап, когато оценките от НВО имат решаващо значение за сетнешния им път в училище. Докато след IV клас резултатите не \"играят\" никъде и нямат последствия за ученика. Диктовката със звуков файл пък щяла да отстрани личностния фактор на учителя и да постави всички деца при равни условия. Едно остава непонятно - като ще ги подготвят за по-горния етап, защо това трябва да се прави за пръв път на годишния изпит в НВО, вместо в класните стаи по време на учебната година, когато няма да предизвиква \"стрес\" у деца и родители? А ако до края на IV клас децата не могат да пишат отговорите си на отделна бланка, на какво са ги учили четири години?!  И последно - според \"Подкрепа\", \"нищо не значещото външно оценяване\" трябва да се премахне, а да се върнат оценките, които в момента не съществуват в началното училище. И годишните изпити да се правят в самите училища, а не национално. Но защо се сетиха за това сега, а си мълчаха, когато през 2016 г. парламентът приемаше образователния закон на ГЕРБ и опозицията предупреждаваше, че премахването на оценките в началния курс ще има негативен ефект?  По принцип външно оценяване след всеки образователен етап е необходимо, за да се види наистина какви знания и умения са усвоили учениците.  Проблемът е не в съществуването на НВО, а в това, че то реално става излишно и \"никому ненужно\", понеже не е известно досега резултатите от него да са предизвикали каквито и да било промени в политиката на държавата за учебното съдържание да речем. Въвеждането на новите учебни програми и планове, създаването на нови учебници по същия начин се прави само за себе си, на парче и поради амбициите, дори заради политическите хрумки на екипа в МОН. Това няма как да се нарече държавна образователна политика и затова синдикатите и утре ще имат право да искат да се премахне това или да се върне онова в образователната ни система. ", "date": "2020.01.31", "title": "Диктовка от запис?"}
{"url": "https://duma.bg/igri-bez-igrachki-za-tsyaloto-semeystvo-n208071", "text": "Колко често ви се случва цялото семейство да сте у дома, но всеки да е забил нос в екрана?  Заменяте ли разказите за смешни случки с разпращането на клипчета и броенето на лайкове? Вадите ли телефона, за да запечатате нещо интересно на улицата, вместо да се опитате да го опишете цветно и разпалено с думи и жестове? Споделяте ли повече снимки, отколкото емоции? Къде са общите ви спомени с любимите ви хора - в сърцето или в телефона? Трудно е, понякога невъзможно, да се отделим от екраните дори за час-два. Няколко проучвания в световен мащаб показват, че за съвременния човек е по-голям кошмар да си забрави телефона от това да загуби пари или ключове, например.  Изследване от 2019 година сочи, че 42% от децата на възраст до 12 години прекарват поне по 30 часа на седмица, взирайки се в смартфона си. Това си е кажи-речи една работна седмица на непълен работен ден. Оказва се, че децата в тийнейджърска възраст прекарват средно по 6,5 часа на ден, вторачени в екрана. Дали изобщо си спомнят, че нещо и някой може да е забавен и заслужаващ внимание, ако не излиза от смартфона? Във вас е топката да им докажете, че Земята се върти и без телефони! Предложете им експеримент - Ден без екрани! Останете си у дома, споделете времето си заедно, напълно отдадени на общуването, говоренето, изслушването... Сигурни сме, че доволните ще са много и че денят без телефони ще се повтори. А може и да се превърне в традиция. Предлагаме ви няколко идеи за \"игри без играчки\", в които лесно ще се включат и малки, и големи. Ще ви бъде любопитно, провокиращо, срамежливо, глуповато, смешно, тъжно, трудно, лесно... а накрая ще осъзнаете колко се обичате и защо всъщност имате нужда един от друг. Наистина ще се изненадате колко интересни неща ще научите един за друг, ако се разровите заедно в спомените за общите ви преживявания. Вземете албум със семейни снимки. Нека една по една снимките обиколят семейството и всеки да разкаже своята история за това какво си спомня за момента от кадъра. Със сигурност ще е забавно и гарантирано ще си спомните неща, за които не сте и предполагали, че преди време са ви направили впечатление. Това не е само игра, но и прекрасен начин членовете на семейството да се опознаят и да разкрият неосъзнавани или прикривани мисли и емоции. Всеки написва името си върху бях лист. Останалите трябва отдолу с по една-две думи да напишат какво харесват в този човек и защо го обичат - качества, таланти, постъпки. Листовете се завъртат през всеки, но преди това се прегъват така, че следващият да не може да прочете какво е написано от предишния. Накрая всеки прочита листчето със своето име. Тук смехът е гарантиран. Определете си време - например 10 минути, през които да си размените ролите. Всеки да се държи, да говори, да жестикулира като някой друг от семейството. Нека майката се превърне в дъщерята, таткото - в сина, внукът в бабата... Направете го едновременно, разговаряйте или вършете домакинска работа, играйте, но всеки в отредената му роля. Забавно ще е и за този, който влиза в дрехите на другия, но ще е и изключително любопитно всеки да се погледне отстрани и да разбере как го \"виждат\" останалите. Организирайте си Ден на таланта. Разрешено е всичко - от пеене и танци, през рисуване, готвене, вицове или фокуси. Всеки да подготви нещо, с което да впечатли останалите, които пък ще оценяват изпълнението с точки от 1 до 5. Накрая, разбира се, ще има победител и победени, но по-важното е, че заедно ще се забавлявате, ще се аплодирате, ще се изненадвате и провокирате. Играта е за въображение и съобразителност. Напишете на малки листчета различни предмети, животни, известни личности, професии, природни явления. Един играч изтегля листче и го разтваря пред останалите, без той да вижда написаното. Трябва да задава въпроси, на които може да се отговаря само с \"да\" и \"не\", докато успее да разгадае какво същество е. Нека има определено време за въпроси и отговори. Който е най-бърз - печели. Тук има и смях, и провокация, и много въображение. Всички от семейството трябва да повтарят абсолютно точно всичко, което прави избраният играч. Той пък има право да ги затруднява максимално - да танцува, да се търкаля, да пие вода, да се преоблича, да прави смешни физиономии... Когато някой \"излезе\" от ритъм, той поема ролята на показващия и другите копират него.", "date": "2020.01.31", "title": "Игри без играчки за цялото семейство"}
{"url": "https://duma.bg/parizhka-politsayka-sprya-sharan-stoun-n208007", "text": "Шарън Стоун бе спряна от полицайка в Париж, докато правеше снимки на града от задния прозорец на колата си. Американската звезда разговаря със служителката на органите на реда в продължение на няколко минути. На кадри, направени от папараците, се вижда актрисата от \"Първичен инстинкт\" да се усмихва на униформената дама, докато колата е спряна насред моста \"Александър III\". \"Дейли мейл\" съобщи, че разговорът между двете жени е завършил добре: полицайката е вдигнала палец нагоре, за да каже на шофьора на Шарън Стоун, че може да продължи. Холивудската дива дори публикува заедно с историята си в инстаграм и снимка на неочаквания си събеседник.", "date": "2020.01.31", "title": "Парижка полицайка спря Шарън Стоун"}
{"url": "https://duma.bg/prodalzhava-proizvolat-v-muzikalnata-akademiya-v-plovdiv-n208069", "text": "На 24 януари т.г. ДУМА публикува материала \"Университетско средновековие\" за нередности, които се случват в Академията за музикално, танцово и изобразително изкуство в Пловдив и за репресиите, предприети от ректора проф. Милчо Василев срещу  преподаватели, които ги критикуват. Явно сме бръкнали в раната, защото през изминалата седмица в редакцията се обадиха няколко пловдивски музиканти, преподаватели в академията, които допълниха картината на случващото се там след изтичането на втория мандат на проф. Василев. Както ДУМА писа, досегашният ректор е навършил 70 г. преди почти година, според закона за висшето образование, той няма право да заема ръководна длъжност след навършването на 65. На свиканото неотдавна Общо събрание на вуза обаче избор на нов ректор не е обявен. Нещо повече, самото заседание на Общото събрание е в нарушение на закона и е нелегитимно, той като е свикано \"от ръководството\", което е в разрез със закона. Според ЗВО, \"Общото събрание... се свиква най-малко веднъж годишно от неговия председател по решение на академичния съвет, по искане на ректора или на една четвърт от списъчния състав на общото събрание\".  Прецедент се е случил и на самото заседание на събранието - то е избрало нов Академичен съвет, без да е избран нов ректор, а досегашният проф. Василев още не е огласил отчетния си доклад за изтеклия мандат. Изборът на нов ректор е насрочен чак за 12-ти февруари, трима зам.-ректори са обявени като кандидати за поста. В академията царят диктатура и страх, твърдят музикантите, обърнали с към редакцията. Факт е, че те се притесняват да излязат публично с имената си заради опасения, че ще бъдат подгонени от ректора, както техните колеги проф. Юлиян Куюмджиев и проф. Албена Димова, които след отправени критики за порядките във висшето училище, за диктатура и шуробаджанащина във вуза, включително след сезиране на министър Красимир Вълчев, са били наказвани с \"последно предупреждение за уволнение\". За това ДУМА вече писа. Поредното грубо отношение на ректора към проф. Куюмджиев по време на последното Общо събрание и опитът му да изключи микрофона са възмутили всички. Преди време, след като е бил сезиран за нарушенията и гоненията, министър Вълчев е разпоредил ректорът да спре да преследва колегите си, но проверката бе формална, твърдят в академията. Преди около 3 години например, през 2017 г., академията е получила 3 млн. лв. целево от държавния бюджет за ремонт на една от сградите. До момента обаче никакъв ремонт няма, по сградата висят строителни мрежи, но нищо повече. Къде са милионите, питат хората от академията. Заради тези пари музикалната академия награди... шефката на бюджетната комисия в НС Менда Стоянова с титлата \"почетен доктор\", което бе посрещнато с подигравки в социалните мрежи. Портретът на Менда Стоянова виси на стената наред с големите имена в българската музика - Марин Големинов, Николай Кауфман, Милчо Левиев и пр. А преподавателите, които са били против тази нелепост, са... пред уволнение.        Отговорен за спазването на Закона за висшето образование е министърът на МОН. Няма кой да установи например вярно ли е, че в АМТИИ счетоводители, техни преки роднини и приближени четат лекции, без да имат професионална квалификация за това, или пък отговарят за контрола над... учебната дейност. Мълчанието на Вълчев пред толкова сигнали за продължаващи нарушения в АМТИИ навява мисли за пореден политически\" чадър\", разпънат над самоуправствата на един \"феодален владетел\" на безспорно уважаваното някога висше училище. ", "date": "2020.01.31", "title": "Продължава произволът в музикалната академия в Пловдив "}
{"url": "https://duma.bg/odesa-otvad-sezonite-n208068", "text": "Наистина, щом сезонът на почивките свърши, през деня по улиците ще срещнете само бързащите \"по работа\" обитатели на Одеса или обичайните симпатични зевзеци. Привечер, не само през почивните дни, но и в делниците, \"Перлата край морето\", както е възпят градът в култови хитове, се изпълва с почитатели на безцелните разходки и нищоправенето. Очарованието на мястото през зимата като че ли е разбираемо само за ценители. И не толкова заради по-голямата достъпност в популярни заведения и намаленията в капанчетата с прочутата шаурма (така обикновено наричат предлагания у нас дюнер, но в пъти по-богат и вкусен). А понеже в по-студените дни всеки може да направи в Одеса онова, за което не е стигнало времето през пролетта, лятото или есента. Удобството и бързината да се придвижвате в милионен град с такси или изключително популярните маршрутки, освен че мигновено се отразява на портфейла, по никакъв начин не може да се състезава с чара да ползвате обществената мрежа за градска мобилност. През бурните 90-те по решение на един от кметовете на Одеса пътуването във всички видове електротранспорт близо 4 години бе безплатно. Сега единичното билетче може да се купи за около 50 гривни (близо евро и половина), но емоциите, които получавате от возенето в култовия трамвай номер 5 например, струват много повече. Освен че Одеса е единственият град, в който релсите пресичат известния Френски булевард, само в този тип превоз може да чуете неподражаемия говор и небрежното заяждане на всичко знаещите чаровни местни - предимно от еврейски произход. Не че през лятото не може да се насладите на това преживяване, но в жегите то е просто непоносимо и рухва цялата магия на гледките, които виждате от прозореца, докато пътувате до историческия център, Аркадия или най-известния пазар в областта - \"Привоз\". Всеки град си има най-главна улица. И Одеса не е изключение. Но нейната дори става част от заглавието на незабравимата криминална комедия \"На Дерибасовска времето е хубаво, или на Брайтън-Бич отново вали\", превръщайки се в крилата фраза, която в контекста на разговора може да се тълкува по най-невъобразими начини. Поседнете на 12-ия стол - бронзов паметник, посветен на световноизвестните съветски писатели Илф и Петров, родени, разбира се, в Одеса. Хапнете от прочутите градски кренвирши. Спрете, за да хвърлите няколко погледа от Ротондата на неизменните минувачи. Хвърлете монета във фонтана на Градската градина. И се насочете към следващия символ на морската столица на Украйна. Монументално. Колосално. Огромно. Единствено по рода си. Велико. Устремено към Господ. Тези и много други епитети се срещат в безброй описания на Потьомкинското стълбище, което смело може да бъде наречено не само неповторим символ на Одеса, но също така е сред най-ярките забележителности на Украйна като цяло. През 2020-а се навършват 185 години, откакто е направен проектът. След като го реализират през 1837-1841 г., чак до началото на ХХ век наричат архитектурния шедьовър по най-различни начини: Ришельовското, Голямото, Николаевското и какво ли още не стълбище. Замислено като параден вход към града от морето, то се превръща в магнит за пътешественици, поети, писатели и безброй жители и гости на Одеса. През зимата се извисява като горд самотен страж, който не просто наблюдава отвисоко необятния син хоризонт, но и свързва небето със земята. Заради желанието на авторите на Потьомкинското стълбище неизбежната перспектива да не нарушава усещането за глобалност, то е изградено така, че основата му (21,6 метра) е доста по-голяма от върха (13,4). Когато я гледате отгоре, се създава впечатлението за еднаква широчина на съоръжението през цялата му дължина (142 метра). Ако се намирате долу, ви се струва по-високо, отколкото е (27 метра). 10 хоризонтални площадки разделят първоначалните 200 стъпала, които днес са 192, заради повдигане на крайбрежната част, където е направена улица на мястото на бившия Къпален бряг. Удобен фуникульор издига онези, които нямат време, желание или възможност да  изкачат Потьомкинското стълбище самостоятелно. Да стигнете до Одеса и да не се снимате на фона на Операта - е все едно да отидете в Рим и да не видите Папата. Всеки ден социалните мрежи и интернет са заливани от фотографии на първия (като време на изграждане, значимост и известност) театър в морския град. Сградата неведнъж е наричана най-красивата в света. Нееднократно е преустройвана, възстановявана след мащабен пожар и спасявана от недоброжелатели. Надписът на мемориална табела гласи, че именно на балкона на Одеския национален академичен театър за опера и балет на 10 април 1944 г. е издигнато знамето в чест на освобождението на града от хитлеристки окупатори. Освен духа, който отвъд всички сезони се създава от осъзнаването на историческата и архитектурната ценност на тази институция, добре е да се знае, че именно през зимните месеци е по-вероятно да намерите билет за някое представление от богатия репертоар на Операта. ...Когато си тръгнете от Одеса - със светли спомени и стотици снимки в телефона, още дълго време в душата ще кънти като камбана необяснимото усещане, че времето никога не стига, за да опознаете този град така, както ви се иска.", "date": "2020.01.31", "title": "Одеса отвъд сезоните"}
{"url": "https://duma.bg/bili-aylish-shte-pee-na-oskarite-n208008", "text": "Тийн звездата Били Айлиш, която наскоро триумфира на наградите \"Грами\", ще пее на предстоящата церемония за водещите киноотличия \"Оскар\", предаде Ройтерс, позовавайки се на организаторите.  Съобщението, че 18-годишната изпълнителка ще участва в наградната церемония, породи предположения, че поп сензацията ще представи за първи път тематичното парче от новия филм \"Смъртта може да почака\" от поредицата за Джеймс Бонд. По-рано през месеца беше оповестено, че именно Айлиш е избрана да напише песента в съавторство с по-големия си брат Финиъс О`Конъл и да я представи пред публика.", "date": "2020.01.31", "title": "Били Айлиш ще пее на оскарите"}
{"url": "https://duma.bg/kucheto-ima-mozak-kato-na-kalmar-n208009", "text": "Австралийски експерти направиха магнитно-резонансна томография на мозъка на калмар от вида Sepioteuthis lessoniana и установиха, че той е съпоставим с мозъка на куче. Резултатите от изследването са публикувани в списание iScience. Съвременните главоноги, към които се числят октоподите, сепиите и калмарите, имат много сложен мозък. Учени от университета в Куинсленд направиха за първи път детайлно магнитно-резонансно изследване на мозъка на калмар и създадоха атлас за невронните връзки в него. Потвърдени са 99% от 282 основни вериги, идентифицирани по-рано. Изследователите откриха още 145 неизвестни до този момент вериги. Над 60% от всички невронни връзки на калмара участват в зрителните и двигателните му функции. По сложността на своята структура мозъкът на калмара е близък до този на кучето. Много от невронните схеми са предназначени за маскировка и визуално общуване, което дава уникалната способност на калмарите да избягват хищниците, да ловуват успешно и да общуват един с друг чрез динамична промяна на цвета, разкриха специалистите. Сходството между централната нервна система на главоногите и гръбначните животни потвърждава хипотезата за конвергентната еволюция, според която организмите от различни групи, независимо един от друг, развиват сходни черти. Главоногите имат изключително сложен мозък, който превъзхожда мозъка на мишките и плъховете, твърдят авторите на изследването. Някои главоноги имат повече от 500 милиона неврона, които са несравнимо повече с 200-те милиона при плъховете и 20 000 при обикновените мекотели. Това обяснява различни прояви в поведението на главоногите, като способността да променят бързо цвета си с цел маскировка, да разпознават шаблони и да общуват помежду си посредством използването на различни сигнали. Приликата с добре изучената нервна система на гръбначните животни ще позволи да се направят прогнози относно функционирането на нервната система на главоногите на ниво поведение. При изследването са открити няколко нови групи неврони, отговарящи за поведението с визуален контрол като локомоцията (движение на животни и хора – бел. ред.) и маскировка според сянката – калмарите приемат различна окраска в горната и долната част на тялото, за да се слеят успешно с околната среда. При следващия етап учените планират да изяснят, защо различните видове главоноги са развили различни участъци от мозъка в периода на еволюцията.", "date": "2020.01.31", "title": " Кучето има мозък като на калмар"}
{"url": "https://duma.bg/82-stranitsi-s-pozvoleni-i-zabraneni-imena-polzvat-v-portugaliya-n208010", "text": "В Португалия има списък от 82 страници със забранени и позволени имена, с които може да се кръщават новородените. Сред нежеланите са Нирвана, Риана и Викинг. Имената, които може да причинят обида или дискомфорт за бебето, не бива да се ползват в Швеция. Родителите нямат право да кръщават отрочетата си Металика, Икеа, Супермен и Елвис. Сред строгите правила, които Швейцария налага при избора на име на бебе, са да не се дава женско на момче или мъжко на момиче. Също така да не е библейско, название на марка и населено място. Сред забранените са Джудас, Шанел, Париж и Мерцедес. В Германия полово неутралните имена, както и тези, които може да навредят на бебето, са забранени. Сред примерите са Осама бин Ладен и Адолф Хитлер. Във Франция родителите трябва да се консултират с местния съд, ако имат съмнения, че името на новороденото може да противоречи на закона. Сред имената, които някои родители са опитали да нарекат децата си, но им е било забранено, са Нутела, Демон, Принц Уилям и Мини Купър. В Мексико съществуват 61 имена, които са забранени. Този лист не е ограничен обаче и всички, които звучат пренебрежително или безсмислено, биват забранени. Сред тях са фейсбук, Рамбо и Батман. В Нова Зеландия не може да се ползват имена, които означават титли, биха причинили обида, както и по-дълги от 100 букви. Примери са Луцифер, Sex Fruit (Секси Плод), Fat Boy (Дебело Момче) и Принс.", "date": "2020.01.31", "title": "82 страници с позволени  и забранени имена  ползват в Португалия"}
{"url": "https://duma.bg/hranite-koito-ni-ostavyat-gladni-n208066", "text": "\"Да, но французите...\" Французите са друга работа - те се тъпчат с кроасани, но са със стройни тела. Истината е, че съблазнителните лъскави кроасани дават повече калории, отколкото чувство за ситост. Затова от WebMD препоръчват като здрава закуска бъркано яйце и препечена филийка пълнозърнест хляб.  Друга храна, която може да ни остави гладни е Колкото по-дълго човек дъвче храната, толкова повече тя го удовлетворява. По този критерий киселото мляко получава ниска оценка. А версията с ниско съдържание на мазнини често има \"задкулисен\" елемент - подсладителите. Затова специалистите по хранене препоръчват да се консумира пълномаслено кисело мляко с плодове и ядки. които и в България вече по модерному се наричат... мъфини. Та, мъфините са пълни с рафинирано бяло брашно, захар и мазнини - перфектен начин човек да се натъпче с калории, без да задоволи глада си.  може да скрои лош номер на кръвната захар, без да ви засити. Затова специалистите по хранене препоръчват ориз басмати или кафяв ориз. Ако се откажете от жълтъка, за да загубите калории, няма да се почувствате сити, предупреждават от WebMD и обясняват, че именно жълтъкът е \"пълен протеин\" на природата благодарение на аминокиселините, които тялото използва за изграждане на клетки. А и последните проучвания показват, че количеството на наситени мазнини и холестерол в цяло яйце не вредят на здравето.  няма нито една фибра от плодовете, от които е дошъл. Само една от ползите от растителните фибри - помагат за работата на червата (като средство срещу запека). Да не говорим и като начин за предпазване от диабет и сърдечни заболявания. Затова ябълките и гроздето например ни карат да се почувстваме сити, за разлика от сока им.   Не на последно място са  Те имат повече мазнини и сол от варените или печените. И тук да припомним нещо, което преди време българска ендокриноложка каза пред ДУМА: един суров 75-грамов картоф има 55 калории за сметка само на глюкозата в нишестето. Когато се изпържи, от 75 г става 35 г, а калориите стават 90, като се направи на чипс - 25 г и 145 калории. С 25 г чипс усещате стомаха си празен, а калориите са 3 пъти повече.", "date": "2020.01.31", "title": "Храните, които ни оставят гладни"}
{"url": "https://duma.bg/troyno-uvelichenie-na-smartnostta-ot-rak-na-matochnata-shiyka-n208067", "text": "За по-малко от 40 години смъртността от рак на маточната шийка (РМШ) у нас се е увеличила 3 пъти - от 1.8/100 000 през 1980 г. на 5.7/100 000 през 2015 г. Всеки ден повече от три българки чуват страшната диагноза. В същото време едва около 8% от българските момичета на 12-13 години са ваксинирани срещу човешкия папилома вирус (HPV) - основния причинител на заболяването. Трябва да намерим нови начини да убедим родителите колко е важна профилактиката, убедена е проф. д-р Галина Чакалова, председател на Българската асоциация по онкогинекология.  Тревожната статистика бе представена по време на Седмицата за предпазване от коварното заболяване, която се отбелязва у нас за 13-и път. Проф. Чакалова допълни, че през последните 20 години у нас се наблюдава тенденция към по-късна диагностика на заболяването и над 60% от новооткритите 1200 случая годишно са в III и IV стадий, което е причина всяка година около 700 българки да умират от РМШ. В България ракът на шийката на матката е на 4-то място като дял сред злокачествените диагнози при жените (7.4% за 2014 г. и 7.1% за 2015 г.). Най-високият процент заболеваемост е между 30 и 44 години. Тенденцията в цивилизования свят е обратната - все повече момичета се ваксинират, увеличават се случаите на открит в I и II стадий рак и все повече намаляват починалите от това онкологично заболяване. Например в Австралия и Великобритания обхватът на ваксинираните момичета е над 80% и двете страни са на път да обявят елиминиране на вируса, причиняващ този рак. Ежегодните профилактични прегледи и цитонамазка са първата стъпка. Над 70 години цитонамазката е признат метод за установяване на заболяването. Важно е да се знае, че от няколко години НЗОК поема стойността на профилактичните прегледи с цитонамазка, така че отговорност е на всяка жена да посещава гинеколог и да поиска преглед с цитонамазка.    Ваксините срещу HPV, които се въведоха през 2006 г., имат изключително висок индекс на ефикасност и безопасност, твърди представителят на Българското сдружение по иновативна медицина д-р Валери Цеков. По думите му съчетанието от ваксина и профилактични прегледи и цитонамазки са най-добрата предпазна мярка срещу онкологичното заболяване, което причинява смъртта на близо 2 български жени всеки ден. Според СЗО инвестирането в масова ваксинация на момичетата на възраст 9-14 години (преди започване на полов живот) е икономически най-ефективно средство за предпазване от РМШ. Становището на Глобалния комитет за безопасност на ваксините е, че те са безопасни от 2006 г. до момента. По данни на СЗО търсенето на тези ваксини в световен мащаб се е удвоило през 2017-2018 г., а през 2019 г. са приложени 55 млн. дози.", "date": "2020.01.31", "title": " Тройно увеличение на смъртността от рак на маточната шийка"}
{"url": "https://duma.bg/varnenskiyat-teatar-s-gastrol-v-sofiya-n208058", "text": "Всеки февруари Варненският драматичен театър представя в София най-добрите си постановки. Гастролът 2020 включва \"Сън\" от Магда Борисова, \"Двубой\" от Иван Вазов и \"Само за жени\" от Дарио Фо. Режисьор на първите две постановки е Стоян Радев Ге. К., на третата е Костадин Бандутов, а художничката Даниела Николчова е авторка и на трите театрални визии, научи ДУМА от Виолета Тончева, пиар на ТМПЦ Варна.  Варненската визита в столицата започва в Театър \"Театро\" на 8 февруари от 11 и 16 ч. с вълшебния \"Сън\". Както подсказва заглавието, в тази пиеса-феерия, смесица от фентъзи и символизъм, действието се развива в страната на сънищата. Момчето Тони бърза да се срещне с Големия вълшебник, защото той може да сбъдва хубавите сънища. По пътя героят се запознава с феи и митични същества, успява да се пребори с кошмарите и страховете си, помага на изпаднали в беда и научава много за себе си и света. В ролите са Георги Няголов, Валери Вълчев, Цветина Петрова, Николай Кенаров, Биляна Стоева, Теодора Михайлова, Даниела Викторова, Веселина Михалкова, Николай Божков, Гергана Арнаудова, Милена Кънева, Константин Соколов, Юлияна Чернева. \"Двубой\" ще може да гледаме на 9 февруари от 19 ч. в Младежкия театър \"Николай Бинев\". Твърдят, че Иван Вазов има по-богат речник дори от Шекспир, а в българската литература той безспорно е патриарх. В творчеството му, което изобилства със старинни и диалектни изрази, езиковедите са преброили рекордните над 31 000 уникални думи. Една от тях е глума - шега, закачка, виц. Като глума е определил Вазов и своята комична пиеса \"Двубой\". Сюжетът пресъздава реална случка от живота на тогавашния столичен хайлайф, в която съперничеството между двама мъже за една жена предполага, но така и не завършва с дуел. Ролите изпълняват Станислав Кондов, Ненчо Костов, Цветина Петрова, Полина Недкова, Гергана Арнаудова, Валери Вълчев, Ивайло Иванов, Константин Соколов, Милена Кънева, Биляна Стоева, Веселина Михалкова, Даниела Викторова, Николай Божков. Разбира се, не само към жените е адресирана най-новата комедийна постановка \"Само за жени\" на Варненския драматичен театър, която ще се играе на 10 февруари от 19 ч. в Театър \"Българска армия\". В стремежа за надмощие между двата пола, от времето на Адам и Ева до днес, на жената са й отредени - поотделно или заедно - ролите на любовница, съпруга, майка, домакиня и какво ли още не. Изобретателна и находчива, тя изглежда може да се справи с всякакво натоварване и всякаква ситуация, но дали пък това не я превръща в истинска жертва? Жертва на мъжете и еманципацията...  В постановката си, композирана по \"Дневникът на Ева\" и други текстове на Нобеловия лауреат за литература Дарио Фо, майсторът на комедийния жанр Костадин Бандутов залага на баланса, освен между интимното и екзистенциалното, и между критичното и комичното. Като омекотява и подлага на ирония сочния, понякога стигащ до вулгарност хумор, характерен за стила на Фо, той привнася нови нюанси в драматургията. За това активно му съдействат актьорите Веселина Михалкова, Милена Кънева, Петя Ангелова, Даниела Викторова, Биляна Стоева, Ивайло Иванов, Станислав Кондов, Пламен Димитров, Свилен Стоянов, Константин Соколов. Както и Никола Йорданов, автор на хореографията и музикалната среда. Новина в аванс: На 9 март в Народния театър \"Иван Вазов\" ще бъде представена \"Отело\" от Шекспир, най-новата постановка на проф. Пламен Марков, част от програмата за 100-годишния юбилей на Варненския драматичен театър през 2021 г. Билети се продават в НТ и мрежата на Ивентим.", "date": "2020.01.31", "title": " Варненският театър  с гастрол в София"}
{"url": "https://duma.bg/yordan-kosturkov-napisa-roman-za-lyubovta-n208055", "text": "Романа \"Болка, или Немият лебед\" на Йордан Костурков издава ИК \"Хермес\". Той разказва за една млада жена, преподавателка в провинциален университет - сама, самотна сред толкова много хора край нея. Тя знае всичко за всички, но познава ли себе си? Познава ли любовта, истинската любов и приятелството, не е ли прекалено наивна в преценките си. Главната героиня Лидия ни се разкрива сама в сюжета на романа \"Болка\", както и чрез романа, който пише - \"Немият лебед\", започнат като състезание с Антон. Това е роман за любовта и само за любовта. За романтичната любов, но и за комичната, абсурдната, мелодраматичната любов, за невъзможната, но и за нещастната любов, за несподелената любов. Любовта на Лидия и Антон, на Марко и Айлин, на Ани и нейното момче, на доктор Йосифов, на Саня, на Евелина. В \"Болка\" е разказана цялата история на Лидия и на всички, с които съдбата я среща. Йордан Костурков е доцент по филология и университетски преподавател по английска и американска литература. Автор е на \"Тайният живот на великите английски писатели\", \"Рефлексии. Книгите на Амалтея двадесет години по-късно\", на оригинални сборници с разкази и новели - от \"Малка е Троя\" до \"Добри момчета, лоши момичета\". Забележителни са преводите му на книги на Лорънс Стърн, Норман Мейлър, Гор Видал, Джером К. Джером, Агата Кристи, Джон Ървинг, Елизабет Костова и др. Носител е на множество награди като автор и преводач.", "date": "2020.01.31", "title": "Йордан Костурков написа роман за любовта"}
{"url": "https://duma.bg/15-artisti-vlyubeni-v-akvarela-n208059", "text": "Петнадесет неповторими, доказани артисти от Цариброд и София, влюбени в акварела, са гости на столичната галерия \"Сезони\" (ул. \"Кракра\" 2А, Дом на културата \"Средец\") до 11 февруари, за да покажат очарованието и въздействието на акварелната живопис. В изложбата под наслов \"Култ към акварела, който не гасне\" участват Антоний Милошевич, Бисера Вълева, Богдан Николов, Васил Вълев, Георги Георгиев, Зоран Костич, Иван Нинов, Красимир Тодоров, Любиша Бъркович, Мария Цурк, Миодраг Анджелкович, Мирослав Анджелкович, Михаил Лалов, Саво Цоневски и Селма Тодорова. \"Сезони\" не за първи път откликва, за да представи различни тенденции, свързани с творческия свят с царибродски корен или инициатива. В това отношение галерията е фактор в разширяване на формите на балканското и международното културно сътрудничество, което в дадения случай се определя като набор от взаимодействия между надарени творци, осъществяващи своите изкуства на различен културен фон. В конкретния случай то отново демонстрира един стойностен процес на обмяна на опит, взаимна експозиция и медиация, с важно значение за опознаване на културните особености и интелектуалните взаимоотношения между художници от различни страни, поколения и школовка, подчертава Калин Николов. Изложбата е посветена на Богдан Николов - акварелист, журналист и краевед.", "date": "2020.01.31", "title": "15 артисти, влюбени в акварела"}
{"url": "https://duma.bg/madrostta-na-iztoka-prez-pogleda-na-kazandzakis-n208056", "text": "\"Човешката душа е чудо, извор, който блика от калта на плътта, не знае къде отива, нито какво иска, още по-малко защо има неразбираемата и противоестествена мания да се въздига. Да се въздига и да страда\", пише Никос Казандзакис. Знаменитият гръцки писател създава своите най-известни творби едва в последните 15 години на живота си. Преди тях и веднага след първото издание на \"Аскетика\" той предприема и редица пътувания - в Русия, в Германия, във Франция и в Япония и Китай.  Непревежданата до момента \"Градината с камъните\" (издава \"Сиела\" в превод от френски на Валентина Бояджиева) е жанрово неопределено духовно упражнение, вдъхновено от пътешествията на писателя в Страната на изгряващото слънце и Китай, както и ключ към цялото творчество на \"най-важния гръцки автор и философ на XX век\". Именно там той се сблъсква с трагедията на раждането на империализма в годините, предхождащи Втората световна война. Това е \"единствената от всички книги на Казандзакис, в която главният герой е самият автор разказвач. Защото въпреки усилията на писателя да измести гравитационния център към своите герои, той си остава основният персонаж\". \"Градината с камъните\" е и първият опит на Казандзакис с романа преди написването на магнум опуса му \"Алексис Зорбас\". Книгата съчетава в себе си и елементи на пътепис, исторически разказ и духовно упражнение. Това е ярък портрет на духа на времето - не само в Източна Азия, но и в целия свят в навечерието на най-голямото кръвопролитие в историята. Но в центъра на този разказ не стои войната, а нещо, дълбоко закодирано в човешката душа, което винаги кара хората да се бунтуват, да се развиват, да оцеляват и да побеждават мрака. Нещо отвъд думите, което само велик майстор на перото може да облече с думи.", "date": "2020.01.31", "title": " Мъдростта на Изтока през погледа на Казандзакис"}
{"url": "https://duma.bg/valeri-yordanov-s-monospektakal-po-dervishovo-seme-na-haytov-n208057", "text": "Преди дни в Народния театър \"Иван Вазов\" се състояха премиерните представления на моноспектакъла на Валери Йорданов \"Караконджул\" по \"Дервишово семе\" на Николай Хайтов. Постановката и звуковата картина са дело на Стоян Радев, сценография и костюми - Елица Георгиева, драматург на постановката - Мирела Иванова, асистент-режисьорка - Боряна Митева, художничка на плаката и програмата - Янина Петрова. \"Караконджул\" е трагикомична, изиграна автентично и прекрасно от Валери Йорданов равносметка на една необичайна съдба, посочват от театъра. Популярният от разказа на Николай Хайтов \"Дервишово семе\" герой Рамадан Дервишов споделя с опитомения от него мечок, но най-вече със зрителите житейския си път: оженен в невинността на своите 14 години, той губи любимата си и любовта, изгаря от мъка, от страст по отмъщението - но с много вътрешни перипетии и колебания намира път към себе си. Проправя го трудно - защото е мъж див и неподчиним, изсечен като планинска скала. Води спорове с кмета Чаталбашев, спомня си първите мигове на своя брак, който всъщност е една детска игра; копнее да е край любимата жена и това го смирява понякога, а понякога го прави велик в посвещението към нея. Целият блика от природна сила, от наивни и мъдри открития, от смешни до сълзи разкази на случки, които разширяват представите ни за силата и смисъла на човешкото същество и неистовите му битки със и за живота. Затворен в планинската си колиба и в непреживяната си любовна мъка, Рамадан Дервишов споделя себе си и своя първичен опит сякаш с целия свят - с хора, близки и далечни, случайни и съкровени, съседи и съселяни, с природата, домашните животни и така окръгля и преизпълва с вълнение и събития, с наивност и премъдрост, с болка и смях човешкото съществуване. Неслучайно Караконджул е прозвище на човек, обзет от безсъние. Много безсънно-интересна е срещата с героя Рамадан, сътворен от блестящ театрален екип и изигран от обичания актьор Валери Йорданов. Билетите за представленията през февруари и на 11 март са изчерпани, но все още може да се намерят места за 18 и 24 март от 19.30 ч.", "date": "2020.01.31", "title": " Валери Йорданов с моноспектакъл по \"Дервишово семе\" на Хайтов"}
{"url": "https://duma.bg/margarita-milidzhiyska-predstavya-lorana-n208061", "text": "Името на Маргарита Милиджийска (1910-2001) за мнозина е малко известно. Животът и творчеството й минават, като че незабелязано, в сянката на житейските събития и авторитети. Сещаме се за нея по повод 110-ата годишнина от рождението й с желание да върнем в културно обръщение творчеството й, за да го направим разпознаваемо сред по-широк кръг зрители и ценители, информира галеристът Лаврен Петров. Столичната галерия \"Лоранъ\" (ул. \"Оборище\" 16) представя художничката с изложба до 28 февруари. Възкресяването на името на Маргарита Милиджийска за публиката се случи преди 14 г., когато Националната художествена галерия направи нейна голяма ретроспектива. Същевременно галерия \"Лоранъ\" се включи в инициативата с финансова и техническа помощ в реализацията на експозицията и съпътстващото издание. Паралелно с това организирахме собствена изложба в тогавашното ни пространство на ул. \"Ген. Паренсов\" 31 в София, припомня Лаврен Петров. Изложбата в Националната галерия през 2006 г. пренаписа разказа за художничката и показа задълбочената й творческа история. Благодарение на представянето и каталога с изследвания на Анелия Николаева и Димитър Димитров тя получи необходимото за достойнствата на нейната живопис признание. Маргарита Милиджийска е родена на 29 април 1910 г. в с. Драганово, Великотърновско. От 1921 до 1929 г. учи в Русе, след което през 1931 г. продължава образованието си в Художествената академия в София, в ателието по живопис на проф. Никола Маринов. Веднага след завършването си влиза в Дружеството на новите художници (1936) и участва в Десетата юбилейна ОХИ в София. През 1944 г. е нейната първа самостоятелна изложба в Пазарджик. Същата година придобива свидетелство за педагогическа правоспособност по рисуване и руски език и започва да преподава. Първо работи в Елхово и Пазарджик. Завръщането й в София е като учител по руски език в Първа стопанска девическа гимназия (1945-1949). В периода 1949-1974 г. става преподавателка по същия предмет в Художествената академия, където поколения студенти и художници я помнят като педагог, без да предполагат, че ги учи художник. През 1957 г. е освободена от СБХ, предполага се, поради формализъм, и едва през 1995 г. е допусната отново. Редките появи на Маргарита Милиджийска в изложбените пространства и наложилите се житейски обстоятелства я правят непозната за публиката. Първата й самостоятелна изложба в Пазарджик остава единствена до 80-те години на ХХ в., когато прави две изложби. Умира на 31 юли 2001 г. в София. Сегашната изложба в галерия \"Лоранъ\" показва работи от различни творчески периоди, между които преобладават тези от 40-те и 50-те години. В експозиционното пространство има жанрово разнообразие. В колекцията доминират портрети и автопортрети. Срещата с изкуството на Маргарита Милиджийска е съпроводена от вече споменатия каталог от 2006 г., който ще бъде представен с изложбата.", "date": "2020.01.31", "title": "Маргарита Милиджийска  представя \"Лоранъ\""}
{"url": "https://duma.bg/deyvid-garet-pristiga-v-sofiya-s-novoto-si-svetovno-turne-bezgranichno-n208062", "text": "Най-успешният изпълнител в света в момента, който комбинира жанровете - виртуозният цигулар Дейвид Гарет, включи София - на 25 октомври в зала \"Арена Армеец\", в световното си юбилейно турне \"Unlimited - Live 2020\". Продукцията се радва на феноменален успех из целия свят - от Германия, през Полша и Италия, до Турция и Израел. Ексклузивната новина потвърдиха организаторите на събитието и мениджъри на Гарет RTK Roland Temme - Германия, и компанията-съорганизатор за България \"Прагма ентъртеймънт\", научи ДУМА от Елиза Стоева. С помощта на най-новите технологии, които смесват звук и визуалност, музикантът представя феноменален спектакъл, в който публиката се потапя в почти кинематографично-музикално преживяване. Цигуларят рокзвезда спира дъха с оригинален микс от нови композиции, акустични аранжименти и непредставяни версии на най-големите си хитове. Новото му шоу, едновременно наелектризиращо обстановката до степен на екзалтация, но и много лично и интимно, вече си спечели над 200 000 фенове в световен мащаб към настоящия момент на обиколката, започнала само преди месеци и вече преминала през Европа и Азия като вихрушка. Името на турнето \"Unlimited\" (\"Безгранично\") изобщо не е случайно - Дейвид Гарет никога не е допускал да бъде ограничаван в определени музикални рамки. Неговите опияняващи интерпретации като \"Purple Rain\" или \"Smells Like Teen Spirit\", спиращите дъха с красотата си версии на класики като \"Nothing Else Matters\" или \"November Rain\" и новата му поредица на световни поп и рок хитове като \"Viva la vida\" или \"Hey Jude\", заедно с аранжиментите му на традиционните класически съкровища, сред които Пета симфония на Бетовен или \"Лунна светлина\" на Дебюси, вече спечелиха милиони фенове. Наричан Паганини на поп звездите и Джими Хендрикс на цигуларите, Дейвид Гарет е \"Цигуларят на Дявола\" на нашето време, интернационална суперзвезда, която магически смесва мелодиите на \"Металика\" и Моцарт. Дейвид Гарет е продал милиони билети и е спечелил 24 златни и 16 платинени награди на най-разнородни музикални форуми. Той комбинира харизмата на рок звезда с виртуозността, присъща на най-талантливите класически инструменталисти на нашето време.", "date": "2020.01.31", "title": " Дейвид Гарет пристига в София с новото си световно турне \"Безгранично\""}
{"url": "https://duma.bg/sharon-kam-razkriva-izyashtestvoto-na-klarineta-n208063", "text": "Солистите Беса Лугичи, Виолета Радомирска, Михаил Михайлов, Ивайло Джуров са изборът на маестро Найден Тодоров за концерта на Софийската филхармония на 13 февруари в зала \"България\". Ценителите на класическата музика ще се насладят на разтърсващия \"Реквием\" на Моцарт и Концерт за кларинет и оркестър 2 на Карл Мария фон Вебер.  Специален гост на събитието е водещата изпълнителка на кларинет Шарон Кам, която повече от 20 години е солистка на световноизвестни оркестри в САЩ, Европа и Япония. Шарон Кам е носителка на множество признания, сред които най-впечатляващи са Лауреат на международния конкурс \"ARD\" в Мюнхен и двукратна носителка на наградата \"Ехо класик\" за инструменталист. Изпълненията на произведения на Карл Мария фон Вебер с оркестъра на Гевандхаус - Лайпциг, й носят първата награда \"Ехо класик\". Негови творби са включени в записите на Кам и Радиооркестъра на Лайпциг, за които талантливата солистка получава втората си награда \"Ехо класик\". В зала \"България\" Шарон Кам ще свири Втория кларинетен концерт на Вебер, който се откроява с трактовката на кларинета като солов инструмент. В творчеството си съвременникът на Бетовен изповядва естетика и стил, емоционална изтънченост и грация. Вторият му концерт за кларинет е свързан с постиженията му в оперния жанр и влиянието на Моцартовите традиции. \"Реквием\" на Моцарт ще звучи във втората част на концерта на Софийската филхармония. В изпълнението на великолепното произведение ще участва Националният филхармоничен хор. В творбата на гениалния автор солистите се третират предимно ансамблово, което я прави новаторска за времето си. Списъкът със солови изпълнители за едно от най-знаковите произведения на композитора е впечатляващ.  Сопраното Беса Лугичи, откритие на Христина Ангелакова, специализира в Италия, където работи със световнопризнати оперни певци и диригенти. През последните години Лугичи гостува  многократно на сцени и фестивали в Германия, Косово, Франция, Хърватия, Македония. Мецосопраното Виолета Радомирска е една от най-талантливите съвременни български певици. Гастролите й през последните години включват концерти в Швейцария, Австрия, Германия и други. През сезон 2018-2019 г. дебютира в Миланската скала в \"Електра\" на Р. Щраус. Софийската публика ще се наслади отново на таланта на тенора Михаил Михайлов, когото аплодира бурно при участието му в концерта на примата Соня Йончева в зала \"България\" в края на миналата година.  Носителят на множество български и международни отличия Ивайло Джуров (бас) е четвъртият солист в \"Реквием\". Артист с активна международна кариера, покани за негови участия идват от Австрия, Германия, Белгия, Гърция, Холандия, Франция, Испания, САЩ и др. За цялостното усещане за концерта за ценители отговаря диригентът и директор на Софийската филхармония Найден Тодоров. През годините той дирижира стотици симфонични концерти, оперни и балетни спектакли с различни оркестри, оперни състави и солисти у нас и по света. През 2019 г. \"Дисни\" организира първото мащабно концертно представяне на \"Междузвездни войни\" (\"Star Wars: In Concert\") в най-големите градове в Китай с участието на Софийската филхармония и Найден Тодоров.", "date": "2020.01.31", "title": "Шарон Кам разкрива  изяществото на кларинета"}
{"url": "https://duma.bg/yalmur-stankulova-za-hudozhnika-realizatsiyata-e-trudna-navsyakade-po-sveta-n208064", "text": "- Всичко започна, когато осъзнах за себе си, че приготвянето на храната е нещо повече от всекидневна рутина. Реших да свържа този мой ритуал с друг, който касае живописта. И \"сготвих\" 11 картини, които може да се видят/пробват от ценители до края на февруари. - Да си призная, нямам очаквания, но ми е любопитно да видя реакциите на хората, когато \"вкусят\" произведенията, които събрах в \"Апетит\". - Изобразените обекти са приготвени от мен сладки и солени храни, сюжетно свързани със значението на думата \"апетит\", която има латински произход и означава \"стремление\", \"желание\". Обикновено апетитът е въпрос на създаван от всеки навик, свързан с консумация. - Участвала съм в групови експозиции в Турция и в България, но за първи път мога да се изразя самостоятелно. Постигнатите успехи ми дават куража да продължавам напред. - Сещам се за първия скицник, който получих от майка ми, когато бях на 5 години. Имаше достатъчно листа, за да нарисувам цялото ми голямо семейство. - Вглеждането навътре в себе си и съотнасянето на видяното с действителността поражда катарзисни моменти, които действат като основен двигател за изкуството ми. - За постоянно съм тук от 5 години и се чувствам чудесно. Реализацията за художника е трудна навсякъде, но тук виждам чудесни възможности. Имам какво да взема и имам какво да дам. - Обичам България и мястото, където живея, чувствам се щастлива и стъпила здраво на земята.  - Още когато се запознахме, преди да говорим на един език, комуникирахме с рисунки. От тогава изкуството е езикът, който ни свързва.  - Това са деликатни въпроси. Но веднага мога да посоча свободата като отговор и на двата от тях. Веднъж свободата да бъдеш себе си, както и свободата, превърната в слободия. - За да отговоря на този въпрос, ще използвам известната фраза от романа \"Гаргантюа и Пантагрюел\" на френския писател Франсоа Рабле, която се основава на факта, че основно житейско предизвикателство е започването на действие. \"Да застанеш пред бялото платно е отначало неудобно, мъчително, притеснително. Но веднъж започнал, първият успех става вдъхновение, а останалото идва от само себе си. Последващият процес зависи от съвестта и търпението.\" - Всяка следваща. - Съгласна съм, че всяко изкуство, което е честно и почтено, носи в себе си част от своя автор. - Аз съм любител на социалните мрежи и активен потребител. Това е съвременният начин за трансгранично изразяване. От тях се информирам и вдъхновявам, след това се аргументирам, споделям, споря и коментирам. - Винаги трябва да гледаме оптимистично. Какво друго ни остава? - Не вярвам в думата \"талант\". Но вярвам, че едни от най-важните неща за художественото образование са самодисциплината, постоянството и психическата стабилност.", "date": "2020.01.31", "title": " Ялмур Станкулова:  За художника реализацията е трудна навсякъде по света"}
{"url": "https://duma.bg/za-vitamin-d-i-detsata-s-nadnormeno-teglo-n208065", "text": "За дефицита на витамин Д напоследък се говори често. Децата с наднормено тегло и недостиг на слънчевия витамин, които го приемат в по-високи дози в продължение на 6 месеца, имат по-ниско кръвно налягане и подобрена чувствителност към инсулин, отколкото връстниците им, приемали по-малко от този микроелемент. Това сочат данни от проучване на Детската болница UPMC в Питсбърг. Резултатите от клиничното изпитване са публикувани в американското списание The American Journal of Clinical Nutrition. Изследването обаче не показва подобрения в други маркери на сърдечносъдовото и метаболитното здраве, което означава, че добавката на витамин Д сама по себе си може да не е основният ключ към подобряване на сърдечното здраве при деца с висок риск от диабет и сърдечни заболявания. \"Настоящите препоръки за приемане на витамин Д са свързани с оптималното здраве на костите\", казва водещият автор - професорът по педиатрия Кумаравел Раякумар (Kumaravel Rajakumar). Той припомня, че витамин Д участва в изграждането на здрави кости, но може да включва и изключва гени, които насочват клетките ни да регулират нивата на кръвната захар, имунната и съдовата функция.  Раякумар и неговите колеги са изследвали 225 здрави деца, но с недостиг на витамин Д, от 10 до 18 г. в Питсбърг. Те били с наднормено тегло или затлъстяване. Те имат по-висок риск от дефицит на витамин Д, както и за развитие на диабет и сърдечни заболявания. Децата били разделени на 3 групи и им дали хапчета, които изглеждали идентични, но съдържали различни количества витамин Д, който се измерва в международни единици или IU. Една група получавала таблетка от 600 IU дневно, което е настоящата препоръчителна дневна диета. Останалите две групи получавали или 1000 IU, или 2000 IU. 4000 IU е дневният максимум, смятан за безопасен за деца в тази възраст. По време на изпитването нито участниците, нито техните лекари знаели коя доза получава всяко дете. След шест месеца децата, получаващи дневно 2000 IU витамин Д, имали намалено ниво на глюкоза в кръвта на гладно и подобрена чувствителност към инсулин, което подобрява сърдечносъдовото здраве. Децата, получавали 1000 IU витамин Д дневно, имали по-ниско кръвно налягане (високото кръвно налягане повишава риска от инфаркт, инсулт и бъбречни заболявания). Възможно е нашето изпитание да не е продължило достатъчно дълго. Въпреки това, лечението на дефицит на витамин Д с тези по-високи дневни дози може да има положително въздействие върху кардиометаболитното здраве на децата, без отрицателни странични ефекти, коментира проф. Раякумар.", "date": "2020.01.31", "title": "За витамин Д и децата с наднормено тегло"}
{"url": "https://duma.bg/lyudmila-kaloyanova-v-sveta-na-novite-komunikatsii-razstoyaniyata-izchezvat-n208073", "text": "Интервю на  - ЛБПСС е приемник на Съюза на българските писатели в САЩ и по света, първото обединение на български творци зад граница, и в този смисъл е продължител на българската емигрантска литература, която е доказала многократно своята принадлежност към националната литературна традиция. Целта на новоучредената през 2019 г. организация е да издигне Лигата на ново ниво, от което да сътрудничи активно за разпространението на българската култура и духовност, както и да подпомага дейността и усилията на българската творческа диаспора. В глобален план мисията й е да обедини всички български творци в САЩ и по света. Нашата творческа дейност е мост за осъществяване на връзките между диаспора и историческа родина. Затова усилията ни са насочени към привличане на нови членове от България, като и на творци, живеещи извън границите на родината, но творящи на български. Тъй като през 2020 г. се навършват 10 години от създаването на организацията, предстои обявяването на Международен литературен конкурс за наградата на ЛБПСС, с който да почетем юбилейната годишнина и да дадем възможност на широката общественост в България и по света да чуе за нашата дейност.  - Членският ни състав се увеличи значително през последните месеци, най-вече поради съзнателните усилия на новото ръководство да води политика на отвореност и инклузивност, както и да изясни процедурата за кандидатстване в Лигата. В съответствие с тази политика, към Лигата се присъединиха много нови членове от България, където интересът към нашата дейност продължава да расте. Направи се много за популяризирането на новоучредената организация и новата й идейна насоченост в социалните мрежи и медийното пространство тук и отвъд океана. В момента най-многобройни са членовете от САЩ и България, но имаме и представители от Канада, Великобритания и Люксембург. В допълнение бих искала да наблегна на факта, че ЛБПСС е нещо повече от дружество на български писатели в емиграция. Новото ръководство вижда ролята на организацията в духовното единение на българските творци по света, за които любовта към родното е не само осъзната отговорност, но и начин на писане. - Лигата издава ежегодно литературния алманах \"Любослов\". Когато през 2012 г. група български имигранти в Чикаго, между които Георги Витанов-Богат, Василен Васевски и Симеон Гаспаров, решават да издадат алманах на български език, те едва ли са предполагали, че изборът на името \"Любослов\", на което се спират след дълги дискусии, ще ги свърже директно с първото българско списание \"Любословие\", създадено през 1844 г. в Смирна от Константин Фотинов. Чикагският \"Любослов\" е наследник и продължител на този първи представител на българския периодичен печат, който се заражда именно зад граница. През настоящата 2020 г. ще излезе осмият брой на \"Любослов\". Днес на страниците на алманаха намират място творбите на писатели, живеещи в България и извън нея, но пишещи на родния език, а всяко ново издание на алманаха се изпраща в Конгресната библиотека на САЩ, една от най-големите в света.  В съответствие с новата идейна платформа на организацията, поехме курс на тясно сътрудничество с останалите творчески организации и културни институции в САЩ и по света. Така например станалият вече традиционен Фестивал на българската култура в Чикаго, който се състоя през ноември миналата година, бе спонсориран от Салона за българска култура и духовност в сътрудничество с ЛБПСС. Двете дружества обединиха усилията си в организацията и координирането на събитията, свързани с гостуването на поета Румен Леонидов в САЩ, което бе част от фестивалната програма. Целта ни е да се свържем и с други организации в САЩ, които споделят нашите идеи, за да глобализираме дейността си и да я направим по-значима и ефективна. Този процес е свързан както с удовлетворяването на нарасналите духовни потребности на нашата диаспора, така и с превръщането на ЛБПСС в логичен лидер на българските културни организации в САЩ. - Трудностите са много и от различен характер. Първо и преди всичко трябва да се преодолеят някои стереотипи в мисленето, които съществуват и днес. Все още много хора гледат на нашите усилия с недоверие и скептицизъм. Макар че не живеем във физическите граници на родината, ние обитаваме нейните духовни територии, а България е навсякъде, където има българско слово и самосъзнание. Ние, емигрантите творци, сме органична част от българския литературен и културен опит, но доскоро бяхме наричани \"другата България\", \"другата литература\" и незаслужено игнорирани, забравяни, а понякога и атакувани за избора, който сме направили. Тази парадоксалност на разделение и противопоставеност, която се подсилва и от факта, че в литературата няма емигранти и неемигранти, а само добри и посредствени автори, трябва да бъде преодоляна, за да постигнем желаното духовно единение, което е наша крайна цел.  Съществуват и трудности от чисто практически характер, свързани с липсата на управленска програма за финансово подпомагане на българските организации и медии в чужбина. На този етап обаче големият брой на тези организации и разнообразните и динамични форми на тяхната културна дейност правят подобна финансова помощ повече от належаща. Български дружества и организации има навсякъде в САЩ и по света, като само в Чикаго те наброяват повече от 10. В този смисъл е необходима целенасочена политика от страна на държавата за запазване и развиване на културната самобитност на българските общности зад граница. Това може да стане чрез осигуряване на правителствена подкрепа за нуждите на българските организации и медии по света, подобно на начина, по който бе регламентирана държавната политика към българските училища в чужбина. - Да, ако се преодолеят стереотипите в мисленето и се приложи съзнателна стратегия за поддържането на българската идентичност, език и култура не само в традиционните, но и в новите български общности в чужбина. Наскоро един известен български писател, визирайки честването на Богоявление в Чикаго, когато в ледените води на Мичиганското езеро се развяха българските трибагреници, изрази предположението, че \"изконно българското\" ще се запази именно от българите, които живеят извън България. Колкото и парадоксално да звучи подобно твърдение, то не е лишено от основание. Далеч от родината ние сме избрали да живеем в България на Духа и Словото, а там са запазени безусловно всички традиции на българската духовност и култура. Днес границите между \"тук\" и \"там\" се размиват, в света на новите комуникационни технологии физическите разстояния изчезват. Създават се условия за едно общо духовно свръхпространство, свързващо двете Българии, \"тази\" и \"другата\", възниква една обща духовност, извън и независимо от географската ситуираност, в която езикът за пореден път играе ролята на обединяващ фактор.   - Нека читателите знаят, че българската емигрантска литература е жива, така, както е жива и българската емиграция. Не е лесно да се обясни многообразният и динамичен характер на комплексното явление \"миграция\", тази \"най-велика тема на човешкото битие\" по думите на един известен български писател емигрант. И макар да се счита, че хората са ограничени в географски аспект, нека не забравяме за органичността на духовното и факта, че нашата българска култура и самобитност ни обединяват в общ дом. На всички български автори, независимо къде се намират, желая здраве и творческо вдъхновение. Те са носители на духовните граници на България, транснационалната общност на Духа, състояща се от тези, които емигрират, и тези, които остават. ", "date": "2020.01.31", "title": "Людмила Калоянова: В света на новите комуникации разстоянията изчезват"}
{"url": "https://duma.bg/elena-alekova-i-vladimir-ardenski-s-nagradata-nikolay-haytov-n208075", "text": "На тържествена церемония в Смолян беше връчена Националната литературна награда \"Николай Хайтов\", обявена от общината и СБП по повод 100-годишнината от рождението на писателя. Нейни носители станаха Елена Алекова - за книгата й \"Родопа е предел\" и Владимир Арденски -  за \"Светлинки в мрака\", част от трилогията \"Първите\". Наградата бе връчена от кмета на Смолян Николай Мелемов и от поета Боян Ангелов.  Със специален приз бяха отличени Елена Хайтова за книгата й \"Орли от пламък\" и Крум Филипов - за романа му \"Синът на авиатора\".  Веднага след церемонията Боян Ангелов представи сборника \"Родолюбецът\", посветен на Николай Хайтов и отпечечатан в края на миналата година от издателство \"Български писател\" с финансовата подкрепа на Национален фонд \"Култура\".", "date": "2020.01.31", "title": "Елена Алекова и Владимир Арденски с наградата \"Николай Хайтов\""}
{"url": "https://duma.bg/novi-stihotvoreniya-ot-valentina-mihaylova-n208076", "text": "Помилвана от утринна зора, пристъпвам прага на сърцето ти сломено... Не съм злорада, а добра, защото птица съм - от обич озарена! Обичам те - замислен, запленен от чужди пориви и страсти. Обичам те - в беззвездна нощ,  във мрачен ден... За мен и болката по теб почти е щастие!                В памет на мама Когато във душата ми е пусто, след битки, прегорели чувства - аз търся мъдрите слова на мама! Когато ме налягат мрачни мисли, а вярата порутен обелиск е - аз търся мъдрите слова на мама... Когато съм във плен на низки страсти, а хорската лъжа за мен почти е щастие - пак търся мъдрите слова на мама. Накрая - уморена от препускане, закриляна от мъдростта на мама, потъвам във загадката ЖИВОТ! Аз не обичам лесните признания и клетвите, изречени в захлас. Чувствата признавам, изстрадани в мълчание и споделени в тих среднощен час. И не обичам истините дръзки, изречени във мигове на гняв, разнесли лицемерните си пръски - натрупали в душата кал и грях... Онези две очи обичам само, ласкаво ме галят и мълвят. Те в беда и в радост пак открито в небесната си къща щедро ще ме нагостят.                         Какво си ти? - Незавоювано пространство? Свят без предел? - Необетована земя? Мираж далечен или тихо тайнство? Бездънен мрак или си светлина? Какво си? - Време, разпиляно в тишината? Сърдечен повик? - Зов на самота? Разпятие жестоко на душата? Горчива, неизречена тъга? Какво си ти, изкуство поетично - свят безметежен и незащитен? Любов или горене фанатично на пламък, от душите ни взривен? Не ме кори за малките измами. Не ме вини за дългите мечти. Животът ни е низ от кратки драми и от безкрайни суети... Във светлия ти поглед се оглеждам - оттам струи небесна светлина... Ако потъна на бедите в бездната, дали за полет ще ми стигне топлина? Обвива мрак притихналата стая и - онемяла - чакам твоя зов. Дори измамена, прокудена,  аз зная, че като таен благослов  ще седна пак на трона ти,  магьоснице любов! Във утрото на пориви и на падения, след шепота на падащи съмнения, след неочаквани, безмилостни атаки на врагове и на приятели -  душата ми неистово се мята между небето и земята... Когато посрещам деня със усмивка и блясък светлее в мойте очи, и ме пари мечта - обич пивка, а вярата ми в делата личи. Когато гоня изконни илюзии -  с риск да ме изпепелят - и съм вярна на свойте приятели, и с добро ми започва денят. Когато отсявам доброто от злото, Когато съм в плен на красотата - жаравата - орис е моя, защото живея и истината ми е отплата.     ", "date": "2020.01.31", "title": "  Нови стихотворения от Валентина Михайлова"}
{"url": "https://duma.bg/nole-srazi-maestroto-n207994", "text": "32-годишният сърбин сломи именития си съперник само за 2 часа и 19 минути, след като изоставаше с 1:4 и 0:40 в първия сет. Двамата стигнаха до тайбрек, в който Ноле имаше тотална доминация, а Федерер допусна два поредни минипробива и го загуби безславно с 1:7. Ветеранът изпитваше болки в слабините, но успяваше да се измъкне на 2 пъти в предишните мачове след обрати в 5 сета.  Вторият сет също тръгна равностойно, макар Ноле да бе доста по-опасният играч. Федерер не успя да запише повече от 15 точки на сервис на Ноле, който пък с лека ръка пропиля 3 брейкбола. В десетия гейм Маестрото сервираше за 5:5, но не успя да вземе подаването си и допусна пробив, а така подари и втория сет на Джокович. В третия Ноле постигна пробив в шестия гейм с единствения му открил се брейкбол. При 5:3 пък той поведе с 40:0 и имаше 3 геймбола, а Федерер не издържа и прати ретура в мрежата.  „Първият сет можеше да се развие по друг начин, ако Федерер ме беше пробил отново за 5:1 гейма. Той започна много добре, а аз бях много нервен в началото. Респект към Федерер, че излезе на корта след контузията си. Личеше си, че има травма и не е близо до най-доброто си състояние. Той заслужава уважение, че излезе на корта и се раздаде до последната точка“, коментира Джокович в интервюто на корта. „В началото нямах най-добрата нагласа, повече гледах той какво прави и как се движи, затова и изоставах с 1:4 и 0:40. Но успях да изляза от дупката в първия сет. Беше много важно да го спечеля, това ме освободи ментално и започнах да удрям топката по-спокойно във втората и третата част. С изключение на първите няколко гейма, сервирах много добре днес и това ме спаси“, добави Ноле.", "date": "2020.01.31", "title": "Ноле срази Маестрото"}
{"url": "https://duma.bg/s-predanost-i-lyubov!-n208077", "text": "Някъде чух или четох, че козата е твърде интелигентно създание - пие само чиста вода, пасе само екологично чисти треви и листа. Може би Диана Димих затова е кръстила новата си поетична книга \"Дива коза\" (2019)?  Но, склонен към извличане на някакъв допълнителен и отвеждащ смисъл от заглавията, ще повторя нещо, което съм видял и в предишните  книги на Диана - нейната артистична природа на превъплъщаването, способността й за самонаблюдение и самоанализ. А в това според мен е и дарбата да рисуваш, да пресъздаваш пълноценни образи и картини. Но във фразата и отделните изречения и думи; в рисунката и картината се усещат духът и атрибутите на съвремието в неговия модерен контекст. А сега вече виждаме и художничката Диана Димих - в едни повече или по-малко пълноценни скици от младежките й години, автопортрети и портрети на най-близките й хора. Съвсем професионално изпипани са портретите на дядото! Дивата коза се оказва едно ново саморазкриване на Диана Димих. Оная игривост и склонност към приключение и авантюра са се съхранили. Но - и естетизирани - ако приемем акварелния елен от стр. 48 за превъплъщение на дивата коза! И все пак \"Вироглава\" си остава програмно - и в буквален, и в преносен смисъл. То е най-завършен, най-пълен образ на онова, за което ставаше дума дотук! То отхвърля по някакъв начин \"Обрасна градината\"; обезсмисля и обезсилва резигнацията му; не ни позволява да се съгласим с примирението и запустението - дори само като образ и метафора... Но най-доброто опровержение на това са ония стихове, в които доминира темата за рода, детството и словото, сплетени в триединство (сигурно неслучайно обединени в цикъла \"Лековит венец\"): \"цветя в полето,/ лековит венец ми свили/ с ухание на детство...\"; \"Нашите ги няма, а ги чувам./ Нечакани, забравени слова/ от тъмен вир изплуват.\"  Има, естествено, и неща, които прилягат повече за домашно четиво. Но има и такива обрати, при които непременно възкликваш: как й идват подобни хрумвания? Как се раждат подобни видения: \"Денят заглъхва./ Парка прекосявам и чувам \"пи-и-п\"./ И тук ли? \"Пи-и-п\"./ Напомнят, някой е звънял. Но ето, не е телефонът./ Отново ситно-ситно \"пи-и-п\"./ Галактиката ли зове.../ О, те са!/ От гнездата./ Пиленца пиукат...\" Това ли са думите, които авторката \"превърта\", та \"мисълта да не блатяса\"? Такова всъщност е елиптичното просветване, характерно за стиховете на \"родените\" поети. На ония, които не измислят метафорите, а те сами кацат на рамото им. Плод на нейните скиталчества - във времето и пространството, е серията документална проза \"Спасените\", която тя сътвори със Станко Михайлов (четири тома, 1300 страници!), за 21 деца на революционери от различни страни с погубено детство, жертви на хитлеризма и сталинизма. На същата тема са и трите им документални филма \"Спасете децата\". \"Светлото подир него\" идва добре като подзаглавие и на една отколешна моя тема. Диана Димих, оказва се, има богато наследство - баща й Ангел Колевски е пишел стихове и разкази. Има пиеса и стихове за деца. И гатанки, и много хумор, епиграми. Накрая и... криминални романи!  Диана е събрала негови творби от различни жанрове в сборника \"Светлото подир него\" (2019). Богато четиво, създадено от безспорно талантлив човек. Хваща ни още с първия разказ - \"Фалшификатор\" - класически къс разказ, импресия, която става и за сценарий на киноновела! И в следващите разкази долавяме \"хватките\" и прийомите на късия разказ, на импресията: изненадваща поанта, с очаквана, но драматична поука: \"Въглища\", \"На раздумка\", \"Разходка\", и винаги с иронични интонации: \"Пред гишето\", \"Културна придобивка\". Или, както отбелязва дъщерята в предговора: \"хуморът е от обичаните му поприща: 7 от общо 11-те цикъла са изпълнени с шеги и закачки...\" Особено важен щрих се оказва изреченото във финала на \"Откъс от недовършена творба\": \"Поприведен, с орлов поглед и прошарена брадичка, той много приличаше на някогашните аптекари, които покрай новите лекарства добре познават целебните свойства на собственоръчно изработените смески и помади.\" По своята психологическа релефност и дълбочина цитираният финал прави от \"недовършената творба\" най-завършената в този първи цикъл на книгата... По-неравностойни и неравнопоставени са творбите от останалите цикли; те, естествено, носят очарованието на наивиста, но в същото време не отстъпват на гатанките, стиховете и епиграмите на съвременниците! Поглеждам снимката на корицата: от нея ни гледа с присмехулно присвити очи човек преживял и мъдър; портретът често носи характеристиката на личността в неподозирани дълбочина и изчерпателност. В случая последвалите страници от романи уплътняват представата за този портрет: плътността е не само словесна, но и психологическа - с всичките условности на това обобщение. Читателят при това не може да не се съгласи с авторката на предговора, че: \"Поместените тук произведения допълват картината на литературния процес в България от времето на Втората световна война до края на ХХ в.\"", "date": "2020.01.31", "title": " С преданост и любов!"}
{"url": "https://duma.bg/bfs-plashi-levski-s-otnemane-na-3-t-n207995", "text": "  В противен случай \"сините\" са заплашени да им бъдат отнети 3 т. от актива им. Това ще смъкне Левски на трета позиция в класирането с 40 т., само с 1 пред \"вечния съперник\" ЦСКА-Сф и в навечерието на дербито на 15 февруари. От Левски признаха, че ако не платят сумата, има реална възможност да им бъде редуциран точковия актив. \"Процедурата е ясна. Става дума за задължение към една агенция, която е посредничила за трансферите на Алфонсо Фигередо и Фелипе Нашименто през 2018 година. Осъдителната присъда в Спортния арбитражен съд в Лозана е от края на 2018 година, тоест преди моето идване в клуба, и е за не толкова високата сума от 30 000 евро - 10 000 по единия трансфер и 20 000 по другия\", поясни изпълнителният директор на Левски Павел Колев. \"Нещата са под контрол. Съмнявам се да допуснем Левски да загуби 3 точки от актива си заради тази сума. Това би означавало да се хвърли на вятъра един положен труд от много хора в първите 6 месеца на този сезон\", допълни бившият журналист и бивш заместник изпълнителен директор на БФС.", "date": "2020.01.31", "title": "БФС плаши Левски с отнемане на 3 т."}
{"url": "https://duma.bg/ivaylo-ivanov-i-yanislav-gerchev-propuskat-evrokupata-v-sofiya-n208000", "text": "  България ще участва с 27 и предимно по-млади джудисти,  а на татамитата ще излязат състезатели от 36 страни от 5 континента.  \"Янислав има скъсан менискус, скъсано рогче на връзката на крака. До Токио 2020 обаче няма да правим операции\", заяви треньорът на националите и негов баща Атанас Герчев. \"При Ивайло пък има междуребрено захапване, но провежда терапия и очакваме да бъде измежду 6-имата състезатели, с които отиваме на Гранд шлема в Париж следващия уикенд\", допълни Герчев-старши. Той изрази надежда, че освен Ивайло Иванов и Ивелина Илиева (60), олимпийски квоти за Токио ще извоюват и синът му Янислав, Божидар Темелков (66) и Даниел Дичев (100). Квота получават само по 1 джудист от нация и общо по 18 в категория. До май има общо 8 квалификационни турнира. За олимпийската листа ще се отчитат точките от 6-те най-добри класирания до април 2019 (разделени на 2) и от 6-те най-добри от май 2019 до май 2020 г. ", "date": "2020.01.31", "title": "Ивайло Иванов и Янислав Герчев пропускат Еврокупата в София"}
{"url": "https://duma.bg/kultura-ili-orazhiya-n208078", "text": "Срещу истината не може да се воюва, защото тя попада право в сърцето. Това са думи на световноизвестния руски режисьор и актьор Николай Бурляев. Разговарях с него по време на фестивала \"Златен витяз\" - едно от безбройните културни събития, провели се през годините на територията на СОК \"Камчия\". И още - конкурси, фестивали, форуми на изкуствата, семинари,  школи, изложби на картини, представяния на книги, концерти. Някои от най-големите руски поети и писатели, художници, артисти са се срещали на територията на комплекса с българските им колеги, за да обменят творчески идеи. Виждали ли сте библиотеката, в която всички гостували творци са дарили книги с автографи? Но не е само това. Тук на лагер идват руски и български деца, които общуват приятелски, творят заедно, развиват своите заложби, забавляват се. А уникалната спортна база често се използва за подготовка на руски и български спортисти.  Деца, млади хора, спорт, култура. Нещо лошо ли виждате?  Поводът за тези думи е репортаж за СОК \"Камчия\" по една от телевизиите. Цитират се думите на руския външен министър комплексът да стане \"културно-хуманитарна площадка\" за прокарване на интересите на Русия в Европа.  \"Културно-хуманитарна\"... Колко лоши думи!  Обаче координационен център на НАТО - това е нещо супер. След време ще прерасне и в база.  Култура или оръжия?!  Всяка уважаваща себе си държава се стреми да прокарва собствена политика. Не виждам нищо лошо това да се случва чрез култура.  Някои обаче предпочитат да го правят с оръжие и военни бази. На хиляди километри от държавата си.  А американските екшъни, които заливат кината и телевизиите, не са ли чиста пропаганда?  И случайно ли е съвпадението на поредната атака срещу \"Камчия\" с поредния епизод от лова на руски шпиони?  А американските шпиони кой ще ги лови? Или няма такива? Или няма какво да се крие - всички тайни са им отдавна известни.  Ако някого го притеснява \"Камчия\", негов си проблем. Да си строи милитаристичните центрове другаде. Най-добре извън България.  Уникалният комплекс е факт. И никой не е закаран на територията му насила.  Докато страната ни беше вкарана в НАТО, без някой да се допита до народа. Повечето българи бяха против. Но и днес болшинството българи са за добри отношения с Русия. Мислещите хора разбират, че нашите народи са близки, че имаме общи корени и история. Но страдаме от продажни политици, които работят в името на чужди интереси.  Да, културата е оръжие. Мека сила. Право на мнение и избор. По-добре, отколкото дрънкане на истински оръжия.  ", "date": "2020.01.31", "title": "Култура или оръжия"}
{"url": "https://duma.bg/pardon-n208050", "text": "ЛАФ НА БРОЯ И тогава умряхме от глад, но запазихме честта на нацията! КОЛЕЛОТО ЗА ЛЕТИЩЕТО - Кире, имаш ли някакви, каквито и да е, съкровени желания, свързани с мен? - Иска ми се да вържа краката и ръцете ти, а устата ти да залепя с тиксо. - Ммм, продължавай... - Ами това е. ДОКТОР СПАС И НЕГОВИТЕ ПАЦИЕНТИ Явявам се на интервю за работа и там един ме пита: -Представете си: на гости идва вашият шеф. Събрали сте се вие, тъща ви, жена ви, шефът ви, децата ви. Изведнъж в домът ви нахлува терорист, дава ви пистолет с един патрон и казва: \"Ако застреляте някого, само един, ще пусна останалите\". Тежък избор! Кого ще застреляте? Викам му: -А, бе, ти в ред ли си? Естествено, че ще гръмна терориста... ДЖЕЗВЕ -Откога са ви гърдите? -От преди три години. -Става въпрос за пилешките гърди в менюто! -Ааа, вчерашни са. ПАРДОН И тук, и там - политиката е фиеста... Но тук и там различни са матриците. Тук политиците яхват протеста, а там протестът яхва политиците. ФОЛКБИТАК Психолозите твърдят, че за доброто настроение на човек, му е необходимо да прегърне десет човека. Мен ми стига да шибна един! ПЪРВА ЧАСТНА, ВТОРА ГЛУХА Годеж. Хвалят момчето: -Той не пие, не пуши, не кръшка. Бабата на момичето: -Да не е бавноразвиващ се?", "date": "2020.01.31", "title": "ПАРДОН"}
{"url": "https://duma.bg/lavitsa-n208053", "text": "\"ПИЕСИ ЗА ДЕЦА\" от Недялко Йорданов издаде \"Милениум\". Могат ли крокодилите да летят? Как да преборите трима хулигани, ако сте заек, а те - глигани? Как да се държите на конкурс по надпяване? Кой е по-важен в една пиеса  - писателят, режисьорът, актьорът или художникът? Отговори на всички тези и още въпроси може да намерим в сборника, който обединява едни от най-обичаните пиеси на поета: \"Вълкът и седемте козлета\", \"Крокодил посред Балкана, или Красимир и Владимир на село\", \"Страшни смешки, смешни страшки за герои със опашки\", \"Приключения опасни със герои сладкогласни\", \"И в дъжд, и във вятър, пак на театър\", \"Вълкът срещу Козата и трите й козлета\".  \"ХЛЕБАРКАТА\" от Иън Макюън издава \"Колибри\" в превод на Иглика Василева. Находчива, свежа, умопомрачително забавна политическа притча, провокирана от темата Брекзит. В предишния си живот Джим Самс е бил пренебрегван и мразен, но преживява метаморфоза и става най-силния човек в Англия. Неговата неотложна мисия е да изпълни волята на народа. И нищо не е в състояние да му попречи... С типичното за него интелигентно перо, с проницателност и хапливо чувство за хумор Иън Макюън отдава почит на най-известното произведение на Франц Кафка, за да опише с болка една Англия, която никога вече няма да е същият остров. \"ДРУГИТЕ СВЕТОВЕ НА АЛБИ БРАЙТ\" от Кристофър Едж издава \"Софтпрес\". Алберт е обикновено момче, чиито родители имат професии, свързани с научни изследвания и квантова физика. Всички наричат малчугана, кръстен на велики учени, просто Алби и му симпатизират, особено след като му се налага да преживее смъртта на своята майка. След загубата той се обръща към науката, за да се справи с болката и да намери отговори на въпросите, които го терзаят. Изобретява Теория на квантовия банан, благодарение на която пътешества във времето и пространството. Това е първата част от тематичната поредица за деца, които намират утеха и вдъхновение в науката. \"ДЪЛГИЯТ ПЪТ\" от Дейвид Балдачи издава \"Обсидиан\" в превод на Милко Стоименов. Преди 30 години близначката на Атли Пайн е отвлечена от детската им стая. Няма ден, в който Атли да не се пита какво се е случило с нея. Затова постъпва във ФБР - да преследва чудовища като похитителя на сестра си. Последното назначение на специален агент Пайн е в района на Гранд каньон. Когато там изчезва турист, а мулето, което е яздил, е намерено убито, тя поема случая. Бързо става ясно, че изчезналият не е дошъл в каньона, за да се наслади на едно от чудесата на природата. Скоро след като попада на шокираща информация, Атли получава заповед да прекрати разследването.", "date": "2020.01.31", "title": "Лавица"}
{"url": "https://duma.bg/v-parvo-litse-ot-vtora-raka-n208052", "text": "Минавам за първичен човек, ама много ми личат вторичните белези. Вторачат ли се в мен, от раз вдигат ръце. Не помня истинските си родители, но вторите ме отгледаха като първороден син.  Впрочем за мен от първостепенно значение е всичко, което е на втори план, защото вторият план винаги първо ми се набива в очите. Свиря първа цигулка, но във второкласен оркестър, дето никой не го вика на бис. Не смея и да мечтая да бъда втора цигулка в първокласен оркестър. Вече втора година го чакам това първо число на месеца, та да ми повишат заплатата. А дойде ли второто число, пръв от колегите заборчнявам. Ракията, дето я пия, е първак, а пуша \"Арда-второ\". Видя ли дрехи втора употреба, при първа възможност си ги купувам.  И ям каквото има - обикновено първото ми е и за второ, и за десерт. До каквито и първоизточници да се добера, информацията ми е все от втора ръка. Знам, че винаги на първо време очакваме нещо по второ направление, както знам, че Второто пришествие ще дойде първо в България. Знам, че и точка първа от дневния ред на Народното събрание е да се приеме някой закон на второ четене, както знам, че не ни е за първи път да приемаме законите на второ гласуване, тъй като на първо гласуване всеки втори депутат го е правил и с чужда карта. Знам, че се търсят и пръвопричините за лошото състояние на вторите култури, както знам, че предимно с ордени втора степен награждават културните ни първенци. Все си повтарям, че не трябва да действам първосигнално, но знам, че всичко в този живот става по втория начин, тъй като отдавна не съм в първа младост. Първата ми жена беше стюардеса - в самолета обслужваше предимно пътниците от втора класа. Когато за първи път летя до чужбина, остана там заедно с втория пилот. Аз обаче от пръв поглед се влюбих във втората ми жена, която не беше първескиня. Втората ми жена обаче избяга с първия ми приятел. От двата брака имам общо две деца: първото ми дете е във втори клас, а второто - в първи.  Често им разправям как навремето съм държал палмата на първенството по събиране на вторични суровини.  Разправям им, че по трудово обучение съм учил стругарство и имам втори разряд, та по тази причина на първомайски манифестации ми даваха да нося знамето, макар и във втората редица.  Разбира се, не пропускам да им разясня, че на 2 юни, когато вият сирените, почитаме паметта на по-първите хора в нашата държава, отдали живота си за нея. С децата обаче най се радваме на първоаприлските лъжи и шегички или когато си пеем заедно - аз, разбира се, държа втория глас. И те, милинките, като мене за първи път през живота си видяха цар - Симеон Втори. Ама в интерес на истината аз вече не ща да чуя втори път ни за Симеон, ни за Първанов, ни за...(айде да не изброявам, че няма да стигне мястото)! Друго какво? Ще завърша с това, с което трябваше да започна - първо: родил съм се във вторник. ", "date": "2020.01.31", "title": "В ПЪРВО ЛИЦЕ ОТ ВТОРА РЪКА"}
{"url": "https://duma.bg/selo-n208051", "text": "Тук улиците нямат имена. Децата не играят на ашици. От дъжд на вятър някоя жена минава по съседските езици. По изгрев някой охтичав москвич във въздуха ще вдигне тишината. А как ухае топлият кирпич и къщите със празните два ката! По цял ден край сиротните асми старици през чемберите одумват коя мома къде се задоми и кой ерген кръстосва като чумав. А вечер пак настава тишина. И лудият се връща от баира. Да кажеш, че е минала война? - не е, а ето - селото умира. Раздрънканото рейсче за града отново през стърнищата препуска. Прости, мъртвило! - майчина гърда, която вече нищичко не пуска.", "date": "2020.01.31", "title": "СЕЛО"}
{"url": "https://duma.bg/silviya-plat-i-ted-hyuz-prokalnatata-dvoyka-na-modernata-literatura-n208054", "text": "Eдна от най-изявените авторки на Нидерландия - Кони Палмен, се завръща в българските книжарници със затрогващата изповед \"Ти го каза\".  Преводът е на Иглика Василева ван дер Хайден, издава \"Колибри\". Това е роман за поезия, любов, измяна и смърт, дишащ в трескавия ритъм на две изтерзани души и на една предизвестена трагедия. Герои в тази предизвикателна творба са Силвия Плат и Тед Хюз - една от най-романтичните и драматични двойки в света на литературата. А заглавието е препратка към отговора на Исус на въпроса на Юда \"Да не съм аз, Рави?\". След самоубийството на Плат във феминистките среди съпругът й става синоним на злодей, предател и заложник на мита около нея.  Романът е изграден като вътрешен монолог на британския поет-лауреат, инспириран от последната му стихосбирка \"Писма за рождения ден\" (1998), в която той за първи път разкрива своята версия за взривения брачен съюз. Гласът на твореца прелива в гласа на наранения съпруг, \"плячка на лешояда на вината\" и на жадната за сензации публика. Палмен умело пресъздава поетическата му стилистика, вплита изумително хармонично биографични факти, цитати, спомени и размишления и читателят неусетно забравя, че написаното е плод на авторовото въображение.  \"Ти го каза\" е удостоен с престижната холандска литературна награда \"Либрис\" (2016) и е преведен на множество езици.", "date": "2020.01.31", "title": " Силвия Плат и Тед Хюз - прокълнатата двойка на модерната литература"}
{"url": "https://duma.bg/manchestar-siti-na-treti-final-pored-n207997", "text": ".  Победата с 3:1 в първия двубой класира тима на Хосеп Гуардиола на трети пореден финал. За трофея Сити ще срещне на \"Уембли\" Астън Вила, отстранил Лестър също с общ резултат 3:2. \"Изиграхме двубоя с невероятна енергия. Получихме гол от статично положение. И в двата мача бяхме по-добрият отбор. Много съм доволен от играчите и маниера, с който се справят с проблемите\", коментира мениджърът на Сити Хосеп Гуардиола.", "date": "2020.01.31", "title": "Манчестър Сити на трети финал поред"}
{"url": "https://duma.bg/amerikanka-razplaka-avstraliya-n207993", "text": " Днес беше най-горещият ден досега на Откритото първенство на Австралия, като в заключителните моменти в срещата температурата докосна 40°. Публиката в Мелбърн опита да вдигне своята сънародничка за едно голямо усилие към финала, но американката показа невероятна игра през двете седмици на Australian open. Тя елиминира и детето-чудо Кори Гоф (САЩ, №67), преди да се справи и със световната №1 в полуфинала. В него  показа нерви от стомана срещу абсолютната  фаворитка Барти, която имаше 2 сетбола при 6:4 в тайбрека, след като двете не успяха да се пробият. Кенин обаче спечели 4 поредни точки и с това и сета.  Във втория Барти проби за 2:1, а при 5:4 сервираше за сета. Но американката пак демонстрира невероятна психика и изравни, а после отново проби съперничката си и триумфира със 7:5. След загубата, Барти не бе особено разочарована. Тя се появи на пресконференцията с бебе в ръце и шокира репортерите. Оказа се, че това е нейната малка племенничка, а тенисистката изглеждаше грейнала от щастие. Въпреки че пропусна шанса да спечели титлата пред своя публика. \"Има и по-важни неща в живота\", смееше се австралийката, държейки малката Оливия. На финала Кенин ще играе с Гарбине Мугуруса (Исп, №32) която изненадващо изхвърли Симона Халеп (Рум, №3) със същия резултат - 7:6 (8), 7:5 за 2:07 ч. Сценарият бе подобен, като румънката имаше сетбол в първата част и сервираше при 5:4 във втората, но и двата пъти испанката обърна нещата в своя полза.", "date": "2020.01.31", "title": "Американка разплака Австралия"}
{"url": "https://duma.bg/kanadka-schupi-rekord-za-nay-mnogo-golove-n207999", "text": "36-годишната Крис, както я наричат в родината (а тя е голяма звезда там), вече има 185 попадения за националния отбор. Досега рекорда държеше Ейми Уамбах (САЩ) - 184. Синклеър е отбелязала головете си в 290 мача за Канада, като 10 от тях са на Мондиали, 29 на Олимпиади, 79 в други турнири, 27 в регионалните шампионати на КОНКАКАФ и само 40 в приятелски срещи. Крис е играла на 5 световни първенства, в 4 от тях като капитан. От действащите футболистки само Карли Лойд (САЩ) със 122 и Марта (Бразилия) със 112 могат да я достигнат. При мъжете рекорда държи иранецът Али Даей със 109 попадения в 149 мача между 1993 и 2006 г.", "date": "2020.01.31", "title": "Канадка счупи  рекорд за най-много голове"}
{"url": "https://duma.bg/chakame-ot-iranets-medal-ot-taekuondoto-v-tokio-n207990", "text": " Иранецът се готви у нас от ноември 2019 г. Той е световен вицешампион в кат. до 80 кг и е спечелил много медали в турнири от най-висок ранг. Баща му дълги години е отдаден на корейското бойно изкуство и е работил в иранската федерация. Той е свързал сина си със Слави Бинев. Процедурата по привличането е продължила около 6 месеца. Слави Бинев благодари за съдействието на министър Кралев за придобития български паспорт от иранеца, който пък обяви, че у нас има повече възможности за развитие. \"С този талант имаме шанс за олимпийски медал, дай Боже да е златен, каза Бинев, чийто син Калоян и бронзовият медалист от световното в Муджу 2017 Владимир Далаклиев също ще се борят за квоти. Европейската квалификация е през април в Милано, като финалистите в категориите получават визи за Токио.  При жените разчитаме за олимпийско участие на Ванеса Маркова (49 кг) и Емилия Тасева (57).", "date": "2020.01.31", "title": "Чакаме от иранец медал от таекуондото в Токио "}
{"url": "https://duma.bg/transformatsiite-na-ivaylo-popov-n208060", "text": "\"Трансформации\" е назовал Ивайло Попов своята нова изложба, подредена до 21 февруари в столичната галерия \"Райко Алексиев\" при Съюза на българските художници. \"В тази серия разглеждам картината като отворено за иновации и предизвикателства визуално поле - рефлексия на актуалната и динамична социална среда\", посочва авторът. Творчеството на Ивайло Попов е в традицията на класическия колаж-асамблаж от времето на 60-те години, попарта и концептуалното изкуство. Като абстрактна образност неговите изображения се базират на живописта, но я разглеждат като разширено понятие. През 1990-те години Ивайло Попов се утвърждава като художник първоначално с цикли \"чувалено-шаечни\" колажи, по-късно с изразителни асамблажи от метални отпадъци - ръждясали тенекии и всякакви метални отломки (извадени от него от река Струма, която тече на няколко метра от ателието му). Към тях той често добавя сгурия, пръст, стърготини и т.н.  Ивайло Попов завършва живопис в Художествената академия през 1970 г. при професорите Панайот Панайотов и Игнат Игнатов. От 1972 г. преподава живопис, съвременно изкуство и композиция в Педагогическия колеж в Дупница, а през 1986 г. завършва специализация в Художествената академия в Петербург, Русия. От 1993 г. е хоноруван преподавател в ЮЗУ \"Неофит Рилски\" в Благоевград. През 1999 г. става доцент по живопис. Като председател на Сдружението на художниците в Дупница той е основният инициатор за провеждането на първия за града професионален пленер. Участва в множество групови и самостоятелни изложби в страната и в чужбина, кураторски проекти за съвременно изкуство, акции и пленери в Париж, София, Дупница и др. Носител е на многобройни награди за живопис. ", "date": "2020.01.31", "title": " Трансформациите на Ивайло Попов"}
