{"url": "http://duma.bg/node/153849", "text": "Октоподът \"Томислав Дончев\" управлява в Габрово, разкриха вчера от БСП. Брат му Момчил е назначен без конкурс за шеф на общинското звено \"Озеленяване\". Фирмата на областния лидер на ГЕРБ Цветомир Михов изпълнява обществените поръчки за поддръжка на транспорта. Съученичка на жена му е областен управител. Съпругът й е зам.-директор на МВР. Кръстниците на кмета Таня Христова, Мария и Момчил Недеви са съответно председатели на ОИК и РИК. Недев е назначен без конкурс за юрисконсулт в здравната каса. Сестрата на зам.-кмета е шеф на отдел \"Проекти и икономическо развитие\" в общината. \nЗаради разкрита подобна схема в Силистра гербаджии са заплашвали активисти на БСП.      \n", "date": "2017.10.06", "title": "Октоподът \"Дончев\" управлява Габрово  "}
{"url": "http://duma.bg/node/153838", "text": "Банкомат бе взривен в столичния квартал \"Дружба\" 2 рано вчера сутрин. Устройството, което се е намирало в магазин \"Била\" на ул. \"Обиколна\" в квартала, е взривено с капсули със сгъстен въздух, съобщиха от МВР. Няма пострадали при инцидента. По-късно стана ясно, че откраднатата сума е 53 хил. лева. Те са били в две касети. Преди близо месец друг банкомат беше взривен в столичния квартал \"Младост\". Липсващите тогава пари бяха около 80 хиляди лева.   \n", "date": "2017.10.06", "title": "Взривиха банкомат, откраднаха 53 хил. лева"}
{"url": "http://duma.bg/node/153839", "text": "Главният прокурор Сотир Цацаров разпореди спешна проверка за разкриване палежа на автомобил на журналиста от Карлово Зорница Акманова, извършен в нощта срещу 5 октомври. Разпоредена е и проверка на всички преписки в прокуратурите, свързани с оплаквания от действия на Пламен Димитров, отразен в репортажите на журналиста. \nПалежът става, часове след като е запечатан незаконният сервиз на автомонтьора, познат с прозвището Пламен Майстора. За него репортерът има серия репортажи. Имало е опасност пожарът да се разпростре и върху друго имущество на значителна стойност. Извършват се разпити на свидетели, огледи на местопроизшествие. Досъдебното производство се наблюдава от Окръжната прокуратура в Пловдив.  \n    \n", "date": "2017.10.06", "title": "Подпалиха колата на репортер от \"Господари на ефира\""}
{"url": "http://duma.bg/node/153840", "text": "Висшият съдебен съвет отложи обсъждането как да процедира при избора на нов председател на Върховния административен съд. През септември старият състав на ВСС реши Георги Чолаков да оглави съда, но в сряда с указ на президента Румен Радев изборът беше отменен. ВСС само прие за сведение указа на държавния глава. \nМотивите на държавния глава са, че председателят на ВАС трябва да е избран от новия състав на ВСС, който встъпи в длъжност преди два дни. В съвета обаче няма единодушие дали цялата изборна процедура трябва да се повтори, или може само кандидатурата на Чолаков да се прегласува. \nДискусия възникна и около това дали решението в 25-членния ВСС трябва да бъде взето с обикновено мнозинство от 13 души, или с квалифицирано - от 17 гласа. \n    \n", "date": "2017.10.06", "title": "ВСС отложи казуса с избора за шеф на ВАС след президентското вето"}
{"url": "http://duma.bg/node/153841", "text": "Няма опасност Молдова да последва примера на Украйна и да ограничи правата на българските общности на територията си. Такова уверение получи при посещението си в Кишинев вицепрезидентът Илияна Йотова от държавния глава Игор Додон. Всички права за изучаване на български език  от 1 до 12 клас ще продължат да съществуват в сегашния си вид, законодателството няма да бъде променяно в тази насока, подчерта Йотова. \n\"Не само че правата на сънародниците ни няма да бъдат намалявани, но скоро те вероятно ще имат и свой представител в парламента. Това ще бъде възможно заради предстоящото ново административно деление в Молдова, което е свързано и с промяна на избирателната система. Тараклийският район ще запази своята цялост и в бъдеще ще има един депутат. Това е от голямо значение, както за България, така и за българската общност в Молдова\", подчерта Йотова. \nДодон уточни, че макар новото деление да предвижда депутатите да се избират мажоритарно от 55-60 хил. избиратели, район Тараклия ще запази териториалната си цялост и ще излъчи свой представител само със своите около 20-25 хиляди. Йотова определи това като голям жест за българската общност и държава. Тя добави, че Молдова е един от моделите за това как се спазват правата на малцинствата в една държава. \nИгор Додон отбеляза, че България и Молдова тази година навършват 25 години от установяване на дипломатическите си отношения. За това време са подписани 47 двустранни спогодби, по думите му през първото полугодие на тази година стокообменът между двете страни се е увеличил с 25 процента. По време на срещата между Йотова и Додон са обсъдени политическите отношения между двете държави, образованието и състоянието на 50 хиляди молдовски граждани с български произход. \nЗа мен работата с българите в чужбина е държавна политика към всички, които икономически, политически или исторически са се оказали извън територията на страната. Имам амбицията да превърна изпълнението на функциите си в нещо повече от официални визити, заяви по-късно Йотова на официалното откриване на ХIII Световна среща на българските медии, която се провежда под патронажа на вицепрезидента в Кишинев, Молдова. Събитието, организирано от Българската телеграфна агенция и Асоциацията на българските медии, е на тема \"Политики на близостта\" и продължава до 8 октомври. \nСпоред Йотова политиката не бива да бъде \"за\" българите в чужбина, а заедно с българите в чужбина за България. \"Съхранението и развитието на българските общности в целия свят не е само тяхна задача, а национална. Амбицията на нашия президентски екип е реална политика за българите в чужбина. Не приемам да изпълнявам само формално възложените ми по Конституция правомощия\", каза Йотова. Не искам повече работа на парче, не е достатъчна нито само емоцията на носталгията, нито рутината на създадените практики, добави вицепрезидентът. Амбицията на нашия президентски екип е реална политика за българите в чужбина, заяви Илияна Йотова \n    \n", "date": "2017.10.06", "title": "Молдова гарантира ученето на български език "}
{"url": "http://duma.bg/node/153842", "text": "Протеже на Божидар Димитров е \"кмет в сянка\" на Ивайловград. За роднинско-приятелски \"дрийм тийм\" алармират чрез интернет жители на града. Кметицата Диана Овчарова е от ГЕРБ, чичо й Златил Хаджиев е общински съветник и е местният феодал, който назначава градоначалниците в Ивайловград през последните години, разказват те. Зам.-кметът на общината също бил роднина на Овчарова и е близък на депутата Делян Добрев. Директорката на финансовия отдел пък е братовчедка на кметицата и племенница на Хаджиев. Неговият син Даниел Хаджиев, също близък на Делян Добрев и активист на ГЕРБ, бил фактическият \"кмет в сянка\" и нищо не се случва без неговото одобрение. \nПрез 2009 г. Божидар Димитров лично ходатайства Даниел Хаджиев да бъде назначен от Бойко Борисов за зам.-председател на Държавната агенция \"Архиви\". Още преди Димитров да стане министър без портфейл в първото правителство на ГЕРБ, в медийни публикации нееднократно се споменава, че ивайловградският \"млад бизнесмен\" е основен спонсор на книгите на историка. В официалната справка от Министерския съвет през 2009 г. за Хаджиев се казва, че е завършил УНСС, обаче всъщност той става задочно магистър по държавни и общински финанси в Аграрния университет в Пловдив същата година. \n\"Фирмата, която ремонтира пътищата в региона, е \"Евро път 2005\", в която собственост има прословутият общински съветник от Хасково и мъж на братовчедка на Добрев Даниел Гаргов. Фирмата получава ежегодно между 600-650 хил. лв. за ремонт на инфрастуктурата, като реално свършената работа е в пъти по-малко. Дават се пари за пътища, които всъщност не са ремонтирани с години\", пишат жители на Ивайловград. \nДиана Овчарова има образувани няколко досъдебни производства, като по едното й била връчена призовка за привличане в качеството й на обвиняем през март 2016 г. Под натиска на Делян Добрев обаче окръжният прокурор на Хасково се подмотовал и кметицата не е привлечена под отговорност вече година с мотив, че се чака някаква експертиза. \nВсички служители в общината в Ивайловград в работно време бяха принудени да отидат на протест в защита на Делян Добрев в Хасково, възмущават се хората.   \n", "date": "2017.10.06", "title": "Протеже на Божидар Димитров e \"кмет в сянка\" на Ивайловград"}
{"url": "http://duma.bg/node/153843", "text": "Община Смолян е сключила договор за доставката на 700 тона пелети с \"Визьор\" ООД в Хасково, която е собственост на родителите на Делян Добрев Златка и Александър Добреви, показва проверка в Агенцията за обществени поръчки. Договорът е подписан на 30 юни т.г. между кмета Николай Мелемов и Александър Добрев след проведена обществена поръчка, открита с решение от 16 февруари 2017 г. на градоначалника. Срокът на договора е до 30 април 2020 г. при цена 284 760 лв., или 406,80 лева на тон, съобщава регионалното издание \"Отзвук\". Смолянчани коментират, че в региона най-високата цена на тон пелети е около 300 лева и се възмущават, че общината е сключила договор за доста по-висока цена. \nПелетите са за Родопския драматичен театър \"Николай Хайтов\", детските градини \"Родопчанче\" и \"Зорница\", плувния басейн, спортната зала и други обекти в Смолян. До 10 март три фирми, \"Визьор\" ООД, \"Хайтек\" ООД и \"Топливо\" АД подават оферти. При отварянето на предложенията комисията, назначена от кмета Мелемов, констатирала, че представената на \"Хайтек\" ценова оферта не е била сложена в отделен запечатан плик и е била отстранена от участие. \nНа 20 март се е състояло ново заседание на комисията, на която са разгледани техническите предложения на допуснатите два участника. На него е отстранена \"Топливо\" с доста любопитни мотиви. Фирмата губи поръчката заради \"съществени пропуски\" на представената стратегия за управление на риска. За сметка на това при анализа на стратегията на риска на \"Визьор\" комисията удобно \"установява\", че \"регламентираното управление на риска съдържа редица предимства, които се изразяват в прогнозиране на проблемите, преди да са се появили\".   \n", "date": "2017.10.06", "title": "Бащата на Делян Добрев доставя пелети на община Смолян на завишена цена"}
{"url": "http://duma.bg/node/153844", "text": "Роднини, приближени и приятели на вицепремиера Томислав Дончев управляват областните структури в Габрово. Това обяви вчера депутатът от \"БСП за България\" Кристина Сидорова на брифинг в НС. По думите й, за да бъде назначен някой, трябва да е член на ГЕРБ. Сидорова представи схема за назначения, според която братът на вицепремиера Томислав Дончев Момчил Дончев е назначен лично от кмета на Габрово за управител на общинското звено \"Озеленяване\". Той управлява бюджет от над 1 млн. лв. и е назначен без конкурс и ясни критерии, на които трябва да отговаря, заяви Сидорова. \nБратът на бившия депутат от ГЕРБ Цветомир Михов от година и половина не работел в Габровската болница, но това не му попречило да бъде част от Съвета на директорите и за тази длъжност да получава заплата от няколко хиляди лева. Фирмата на Михов, който е областен координатор на ГЕРБ, изпълнява всички обществени поръчки за поддръжка на автопарка на общинския пътнически транспорт. Съученичка на жена му е назначена за областен управител на Габрово. Нейният съпруг е зам.-директор на ОДМВР, а свекърът й е общински съветник от ГЕРБ. \n\"Кръстниците на кмета на Габрово Таня Христова Мария Недева и Момчил Недев са съответно председатели на Общинската избирателна комисия и на Районната избирателна комисия. Момчил Недев заема поста на юрисконсулт в здравната каса и работи по големи европейски проекти, които изпълнява общината. Той отново е назначен лично от кмета Христова без конкурс\", съобщи Сидорова. \nСестрата на зам.-кмета на Габрово, който е кадър на ГЕРБ, е началник отдел в звено \"Проекти и икономическо развитие\". Общински съветници от ГЕРБ, само че от Севлиево, управляват ВиК дружеството в Габрово, посочи още Сидорова. \n\"Габрово се управлява от батко и братко. Единственото условие, на което трябва да отговаря човек, за да заеме управленски пост, е да бъде член на ГЕРБ. Това за съжаление е моделът на град, където ГЕРБ печели изборите с голямо мнозинство\", допълни депутатката от Габрово. \nСлед като в сряда разкрих същата роднинска схема в Силистра, областен лидер на БСП е бил заплашен директно от двама общински съветници от ГЕРБ за изнесената информация за шубаджанащината, заяви депутатът от левицата Стоян Мирчев. Той обясни, че общинският съветник Ганчо Маринов, който е назначил сина си в община Силистра и снаха си като служител на общинска фирма, се е обадил и буквално е казал на председателя на БСП: \"До два месеца ще те затрия, боклук такъв\". Председателят на Общинския съвет Мария Димитрова също е заплашвала и тормозила по телефона областния ни председател, подчерта Мирчев. Тя пък е назначила мъжа си за обществен възпитател в община Силистра, обясни народният представител. Това е октопод, който усвоява обществените средства и потъпква всички закони в община Силистра, коментира Мирчев. По думите му ситуацията е същата и с кметицата в община Алфатар. Социалистът уточни, че има достатъчно документи за обвързаностите. Мирчев призова Бойко Борисов да отстрани мафиотите и да не им позволява да тормозят и заплашват хората. \nПрез последните дни в централата на БСП има над 70 сигнала от цялата страна за груби нарушения по места, шуробаджанащина, кадруване, разпределяне на общински средства и обществени поръчки, съобщи зам.-председателят на \"БСП за България\" Жельо Бойчев. Той подчерта, че предоставя тези данни, провокиран от призива на Борисов, който преди срещата си с ПГ и ръководството на ГЕРБ е казал, че иска да бъдат изяснени всички подобни случаи, за да не се стига до ситуацията с Добрев. \"Притеснително е, че откакто започнахме тази кампания, членове и симпатизанти на БСП, които подават сигнали, са подложени на груб натиск и на заплахи. Надявам се премиерът Борисов да реагира и ясно да покаже ще има ли върховенство на закона в страната, ще има ли правила, които важат за всички\", подчерта Бойчев.   \n", "date": "2017.10.06", "title": " БСП разкриха и \"Габровогейт\" с роднини на Томислав Дончев "}
{"url": "http://duma.bg/node/153845", "text": "ДПС напусна вчера комисията по вероизповеданията и правата на човека в НС. Това обяви в декларация лидерът на партията Мустафа Карадайъ. По думите му управляващата коалиция е идейно и ценностно базирана на ксенофобията и национализма. Карадайъ припомни, че в края на септември ДПС поиска оставката на председателя на комисията Красимир Велчев от ГЕРБ, тъй като насаждал омраза и ксенофобия с изказванията си в дебат около промени в Закона за политическа и гражданска реабилитация на лица, ранени при  мирни протести и тяхното обезщетяване. Карадайъ посочи, че ДПС отдавна настоява българският етнически модел да бъде общонационалната ни обединителна кауза. Нека работим за това България да се превърне и утвърди като гарант на стабилността в региона, призова той. \n\"Посочихме, че ГЕРБ като част от ЕНП има шанса да докаже, че действително споделя европейските ценности и европейската им риторика не е присвоена за целите на национализма. За нас това беше изключително важно ГЕРБ да се възползват от възможността си, но те не го сториха\", коментира Карадайъ. \n    \n", "date": "2017.10.06", "title": " ДПС напусна комисията по вероизповеданията заради ксенофобията на ГЕРБ"}
{"url": "http://duma.bg/node/153846", "text": "Въведените от ЕС санкции против Русия трябва да бъдат отменени, заяви президентът на България Румен Радев на съвместна пресконференция с полския си колега Анджей Дуда във Варшава, където е на официално посещение. \"В икономически смисъл тези санкции са вредни. Ако говорим за българския бизнес, гледаме негативно на това\", посочи Радев. Санкциите не могат да продължават безкрайно, подчерта той и добави, че бизнесът не бива да страда заради политически решения.  \nРадев е на двудневно официално посещение в Полша по покана на президента Анджей Дуда. Сътрудничеството между България и Полша в рамките на Европейския съюз и НАТО бяха сред обсъжданите теми. България разчита на подкрепата на Полша за присъединяването на страната ни към Шенген, както и на практическа помощ за справяне с миграционния натиск по външните граници на Европейския съюз. Обсъдени бяха и приоритетите на предстоящото българско председателство на Съвета на Европейския съюз през 2018 г. \nДвамата президенти откриха във Варшава икономически форум, в който участват полски и български фирми от различни сектори. Полската компания \"Контрактус\" ще внесе в България мляко и месо за 10 млн. евро по договор с българската \"Си Комершъл\". Българският производител на пчелен мед \"Йот Ги Вал\" пък си е осигурил договор за износ на продукцията си в Полша за над 5 млн. евро и рамково споразумение за 20 млн. евро за следващите 4 години. В него са участвали над 200 компании от двете страни, съобщи пресцентърът на Министерството на икономиката.     \n", "date": "2017.10.06", "title": "Президентът Радев се обяви срещу антируските санкции"}
{"url": "http://duma.bg/node/153847", "text": "Докладът за националната сигурност показва цялата несъстоятелност на политиките на правителството на Бойко Борисов. Това заяви вчера лидерът на БСП Корнелия Нинова в отрицателен вот след гласуването на документа в НС. По думите й в едната му част кабинетът отчита какви реформи е направило през 2016 г., а в друга отчитат резултатите от тях. Казват, че в образованието се увеличиха напускащите деца от училище и неграмотността, а по-нататък, че ще продължаваме по същия този път, коментира лидерът на БСП. Нинова уточни, че БСП не може да подкрепи такава политика и затова е гласувала \"против\". \nЗаплахата от Русия за националната ни сигурност в доклада е меко казано смехотворна, заяви по време на дебатите депутатът от \"БСП за България\" Иван Иванов. По думите му документът не отговаря на гръмкото заглавие, с което е представен. Иванов обяви, че в доклада липсват  събития от външнополитически характер, които директно са се отнасяли към нашата национална сигурност и визира Турция. Очевидно авторът на документа миналата година не е бил в тази държава, иронизира социалистът. Според него това е един от най-слабите доклади за националната сигурност, представен в НС, защото най-наболелите теми отсъстват в него. \nДокладът е страшно закъснял и това е първата заплаха за националната сигурност, коментира лидерът на ДПС Мустафа Карадайъ. Той подчерта, че партията му не приема констатацията, че ефективното противодействие на радикализацията изисква изграждане на система за ранно сигнализиране на прояви. Карадайъ попита защо докладът мълчи за действията на националистически формации в страната. \nНезависимо от критиките докладът беше приет от 104 депутати, против бяха 96, въздържали се нямаше. Като основен риск и заплаха за националната сигурност е изведена заплахата от терористични актове. На 11 страница се посочва, че \"действията на Русия са източник на регионална нестабилност и заплашват основната цел за единна, свободна и мирна Европа\".        \n", "date": "2017.10.06", "title": " Докладът за националната сигурност показва  несъстоятелността на кабинета"}
{"url": "http://duma.bg/node/153771", "text": "\nПървоначално виртуалният знак на вниманието, с който все повече потребители придружават съобщенията и публикациите си в интернет, няма нищо общо с общуването в глобалната мрежа. Но това е съвсем логично: в момента на \"раждането\" на прочутата емблема дори още не е измислен световният онлайн канал за комуникация. Създателят на символа на усмивката всъщност просто изпълнява задачата на застрахователната компания \"State Mutual Life Assurance Company of America\", която иска Харви Бол да измисли такова ярко лого на фирмата, че хората не само да го помнят, но и да го пазят в душите си. \nСъвсем обикновеното на пръв поглед изображение, представено от художника, всъщност доказва максимата, че всичко гениално е просто. И, естествено, се харесва както на поръчителя, така и на клиентите. А както се оказва, и на целия свят. \nУсмивка предизвиква и размерът на хонорара, изплатен на автора на усмихнатото личице: цели 45 долара! Любопитна е и по-нататъшната история на позитивния символ. Седем години, след като Харви Бол го измисля за застрахователна рекламна кампания, братята Спейн от Филаделфия решават да го използват като щампа върху тениски, шорти, чашки и други стоки за широка употреба. Търсенето на тези артикули е доста голямо - вероятно това по някакъв начин е свързано с нарастващата популярност на изображението. Но виртуалният знак за положителна емоция постепенно започва да губи предишната си ценност за хората, лишавайки се от дълбокия смисъл, заложен от автора на рисунката. Този факт се дължи на зараждането на по-равнодушния и дори по-циничния период, с който са белязани 80-те години на ХХ век. \nПрез 1971 г. френският бизнесмен Франклин Лауфрани прави официална регистрация на усмихнатото лого като търговска марка. Роденият в Алжир предприемач работи като журналист във \"France Soir\" и редакторът му поставя задача да измисли кампания, посветена на разпространението в обществото на положителни емоции. Това се случва във времена, когато в преобладаващата си част новините не са добри. Така се ражда идеята за знак, който да се използва за хубавите вести. И на 1 януари 1972 г. вестникът излиза със статия, озаглавена \"Намерете време за усмивка\". Публикацията на Лауфрани се превръща в първата отпечатана и датирана претенция за авторско право върху симпатичното лого. \nМного бързо инициативата започва да набира обороти. За емотикона се разкриват нови възможности за лиценз в най-различни области. И от обект на собственост и авторско право усмивката се превръща във феномен в сферата на мърчандайзинга. А кампанията по разпространяването на позитивния символ се подкрепя и от други известни издания като \"De Telegraaf\", \"Blick\" и \"Lavanguardia\". \nТака доста хора трупат богатство за чужда сметка. Но създателят на симпатичния знак дори и не помисля да си търси правата. А решава да усъвършенства творението си и узаконява новия вариант. На самия Харви Бол принадлежи и идеята за Световния ден на усмивката, който първоначално се отбелязва на 1 октомври, а впоследствие - в първия петък на същия месец. Така че датата за 2017 г. е днес, 6 октомври. \nСъществува мнение, че хората се усмихват не с устните, а с очите. И това наистина е така. Само се вгледайте как малки и големи изразяват емоциите си на определени места и в различни ситуации. Разнообразието е голямо: усмивката може да бъде искрена, възторжена, иронична, хладна, цинична, зла, фалшива, отмъстителна, смутена, приятелска, свенлива, лъжлива, неестествена, несдържана, демонстративна и каква ли още не. \nКогато пък се наблюдава ухилване, устните са болезнено изкривени, единият от ъглите е насочен надолу, а другият нагоре и на лицето е изписана пренебрежителна гримаса или надменност. Но това е само маска. В действителност хората използват такава усмивка, за да потиснат или скрият собственото си смущение или неодобрение от случващото се. Изразяването на емоциите по този начин всъщност като че ли казва: \"По дяволите, как не ми харесва всичко това. Но в никакъв случай няма да покажа, че съм разстроен или неуверен в себе си\". \nСпециалисти, посветили се на изследвания за усмивката, твърдят, че 5 минути интензивен смях удължават живота поне с една година. Но става дума само за искрени емоции, като в процеса участват всички мускули на лицето, а те са цели 53 на брой. \nСъщо така наричат усмивката емоционално оръжие. Благодарение на позитивното й влияние върху човешката психика значително намаляват нивата на стреса. Колкото и да е тъжно на хората, каквито грижи и да имат, щом се усмихнат, като се сетят за нещо приятно, или просто ако видят лъчезарно лице дори на непознат, оловните облаци на черните мисли започват да се разсейват и животът вече не изглежда толкова мрачен и безсмислен. \nМедиците са на мнение, че общото отпускане на тялото, предизвикано от позитивното движение на устните, допринася за стабилизирането на нервната система и благотворно влияе на имунитета. А щом човек е спокоен, означава, че в определена степен е и щастлив. Също така усмивката символизира трите състояния на душата: добро настроение, позитивно отношение към събеседника и духовна извисеност. Всъщност само с едно обичайно движение на устните може да се изрази благодарност, признателност, одобрение, да се направи любовно признание дори. А това, съгласете се, изобщо не е малко. Всички се усмихват на един и същи език, смятат мъдрите. Доста прочути личности са се изказвали по този повод. Нека си припомним някои от най-интересните афоризми по темата. \n* Усмивката е слънцето, което пропъжда зимата от лицето на човек. (Виктор Юго) \n* Всичко, което трябва да направите, за да бъдете по-секси, е да се усмихвате от време на време. (Питър Андре) \n* Усмивките са дребните пари на щастието. (Х. Рюман) \n* Усмивка, заслужаваща да се отбележи, е тази, която грее през сълзи. (Ела Уилкокс) \n* Това, което слънчевите лъчи са за цветята, е усмивката за човечеството. (Джордж Елиът) \n* Усмивката е щастие. Ще я откриете точно под носа си. (Том Уилсън) \n* Живот без твоята усмивка е живот без смисъл. (Гери Блум) \n* Ако не знаеш, как да се държиш, усмихвай се. (Пенелопе Крус) \n* Поука вместо омраза, усмивка вместо презрение. (Епикур) \n* Винаги трябва да се усмихвате. На някои искрено. На други напук. (Джим Кери) \n* Когато се смееш, целият свят се смее с теб. (Откъс от песен на Луис Армстронг) \n* Топлата усмивка е универсалният език на добротата. (Уилям Артър Уорд) \n* Усмивката въпрос ли е? Или е отговорът? (Лий Смит) \n* Ако се усмихваш, когато няма никой наоколо, значи го правиш истински. (Анди Рууни) \n* Бръчките показват къде са били усмивките. (Марк Твен) \n* Усмивката е светлина в прозореца, която казва на другите, че вътре има добър човек. (Денис Уейтли) \n* Пази слънцето на своето лице и няма да видиш сянка. (Хелън Келър) \n* Никога не си напълно облечен без усмивка. (Мартин Чарнин) \n* Ако някой запомни костюма, а не усмивката ти, значи не си се усмихвал достатъчно. (Хорас Джаксън Браун) \n* Думите скриват мислите, усмивките ги издават. (Венцеслав Константинов) \n* Не плачи, защото е свършило. Усмихни се, защото е станало. (Габриел Гарсия Маркес) \n* Ако не можеш да накараш едно момиче да се усмихне - не можеш да го накараш да направи нищо. (Мерилин Монро) \n* Децата се учат да се усмихват от родителите си. (Шиничи Сузики) \n* Преди да се разсърдиш, увери се, че не са ти останали повече усмивки. (Джим Бегс) \n* Мирът започва с усмивка. (Майка Тереза)     \n", "date": "2017.10.06", "title": "Тайната на усмивката, или дребните пари на щастието  "}
{"url": "http://duma.bg/node/153817", "text": "Антон Тодоров нападнал нещо Люба Кулезич в своето предаване по Канал 3 - рупорът на Пеевски и Борисов. Тя му отвърнала от своето предаване в BiT, която засега се очертава като единствена опозиционна телевизия. Но не, Кулезич не е \"перлата\" на опозиционната журналистика. \nИстината е, че Кулезич и Тодоров са едно и също. И двамата обслужваха Бойко Борисов в различни времена. Кулезич преди, Тодоров сега. Някой помни ли как Кулезич канеше в своите предавания през седмица Цветан Цветанов и едва ли не му се обясняваше в любов? Как нападаше враговете на Борисов? И какви любвеобвилни есемеси между нея и Бойко изтекоха в медиите? \nПо това време Тодоров обясняваше, че Борисов и ГЕРБ са престъпна шайка, цяла книга написа за това. Сега Тодоров, горд депутат от ГЕРБ, обяснява, че Кулезич е част от престъпната шайка на Цветан Василев. \nА Кулезич се опитва да злепоставя властта на Борисов. Тя това може, това прави. То не е точно журналистика, а интриги, нападки, които минават за смела журналистика. \nИ тя, и Антон Тодоров се премятат като палачинки, според властта и парите. \nКак да вярваш на медии и журналисти? \nИ сегашният шеф на опозиционната BiT Сашо Диков навремето изпита на гърба си нападките на Кулезич, която с острите си нокти нещо докопа чак покойния му баща. И засегнатият Диков я гонеше с микрофон след една пресконференция да се изясняват кой какво. Кулезич бягаше по стълбите и Диков я гонеше с обръщението \"Ей, лифтинг!\" \nЕй такъв цирк са медиите. Да не се чуди някой защо нормални млади хора бягат от професията журналистика. За да те привлече нещо в тая професия, трябва да има някой в нея за пример, да запали млади хора, да ги привлече като образец. \nИ кой е образецът по нашите екрани? \nИван Бакалов Снимка СБЖмясто   \n", "date": "2017.10.06", "title": "Бедна журналистика..."}
{"url": "http://duma.bg/node/153818", "text": "Журналистката Ралица Ковачева представя пред БНР книгата си \"Център и периферия на европеизираните публични сфери\", съобщи СБЖ. \nПровокацията да напиша тази книга дойде именно от журналистическата ми работа в продължение на повече от 20 години. Това сподели журналистката в интервю за предаването \"Преди всички\" на програма \"Хоризонт\": \"Последните 7-8 години от журналистическата ми дейност бяха плътно свързани с работа по европейски теми. Това всъщност не е журналистическо, а научно изследване, в което журналистическият ми опит ми беше много от полза. То е подплатено както с теоретични, така и с емпирични данни и заключения\", посочва журналистката и добавя: \"В този смисъл мисля, че изследването прави една моментна снимка на проблемите, които имат българските медии при отразяването на европейските теми, но са валидни и изобщо за работата на медиите днес.\" Ралица Ковачева     \n", "date": "2017.10.06", "title": "Ралица Ковачева изследва в книга проблеми на медиите"}
{"url": "http://duma.bg/node/153819", "text": "Британското списание \"Икономист\" е източникът на новини, на който американците вярват най-много. На второ място са американски обществени телевизии, обединени в една група. Следват ги отново британски информационни източници - Ройтерс и Би Би Си. Американската обществена радиомрежа Ен Пи Ар се нарежда на пето място. В първата десетка попада и още една британска медия - вестник \"Гардиън\", който се нарежда на седмо място. На шесто място е американската обществена телевизионна мрежа Пи Би Ес. Три американски вестника заемат позициите до десета - \"Уол стрийт джърнъл\", \"Лос Анджелис таймс\" и \"Далас морнинг нюз\". \nДанните са от изследване на института по журналистика \"Рейнолдс\" към университета в Мисури. В проучването са участвали 8728 души, приканени да споделят мнението си за достоверността на новините, които получават от различни източници на информация - вестници, сайтове, радиа, телевизии. \nВпечатление прави, че в първата десетка място не са намерили \"любимите\" медии на американския президент Доналд Тръмп, които той непрекъснато обвинява в разпространение на фалшиви новини. Си Ен Ен, Ен Би Си, Си Би Ес, Ей Би Си, \"Ню Йорк таймс\", \"Вашингтон пост\" и др. са доста назад в класацията. \nМедиите, които според провелите изследването подкрепят Тръмп, се нареждат също сред ненадеждните източници на информация. Това са сайтът \"Окюпай демократс\", следван от \"БъзФийд\" и сайтът \"Брайтбарт\", в която работеше бившият главен стратег на Доналд Тръмп и шеф на предизборния му щаб Стив Банън. Социалните мрежи са четвъртият най-недостоверен информационен източник според американците. Самият президент Доналд Тръмп е пети.     \n", "date": "2017.10.06", "title": "Американците вярват най-много на британски медии"}
{"url": "http://duma.bg/node/153820", "text": "В Пловдив, в събота, 7 октомври, започват Международните фотографски срещи. Те ще продължат до 26 октомври 2017 г., като включват 2 програми - \"Фотоборса\" и \"Фотомакет\", съобщи СБЖ, като се позова на сайта \"Пловдив утре\". \nСъбитието се организира от фондация \"Пловдивско фотографско средище\" с финансовата подкрепа на община Пловдив, като част от културния календар на града за 2017 г. и под знака на \"Пловдив - Европейска столица на културата – 2019\". Идеята на програмата \"Фотомакет\" е да представи фотографската книга като самостоятелна и пълноценна форма на фотографско творчество. \n\"Фотомакет\" е пилотен вариант на фотографската книга, неин физически оригинал, създаден самостоятелно, без участие на издателство. \"Фотоборса\" е 5-дневна програма, предвиждаща срещи на фотографите от Пловдив и гостите на фестивала с директори на фотофестивали и куратори под формата \"Преглед на портфолио\". \nФотографите, участващи в тези срещи, ще чуят не само анализа и мнението на експертите, но ще имат възможността да получат предложения за изложби, публикации на книги или други проекти. Портфолио прегледът е място за срещи със специалисти, които могат да подпомогнат авторите в реализацията на творчески и бизнес идеи. Всеки участник може да представи своето портфолио на максимум 3-ма експерти в индивидуални сесии с продължителност от 20 минути всяка. \nСлед края на сесиите експертите ще предложат своето класиране на участниците. Получилият най-много гласове ще бъде обявен за лауреат на прегледа на портфолио и ще получи покана за изложба във фестивала през 2018 г.     \n", "date": "2017.10.06", "title": "В Пловдив стартират международните \"Фотоборса\" и \"Фотомакет\""}
{"url": "http://duma.bg/node/153821", "text": "Българският и молдовският химн поставиха началото на 13 Световна среща на българските медии, която бе открита вчера в Кишинев. Патрон на форума е вицепрезидентът Илияна Йотова. Заедно с нея на церемонията присъства и молдовският президент Игор Додон, който тържествено обеща от името на управляващите, че ще направят всичко възможно етническите българи в Молдова да се чувстват у дома си в страната.  \nПредставители на повече от 40 български медии от цял свят обсъждат бъдещето на журналистиката и проблемите пред българите зад граница на форум, организиран от БТА и Асоциацията на българските медии по света. \nИскам да ви благодаря за всеотдайността и хъса да пишете и издавате на български език, обърна се към журналистите Йотова. Тя отправи и няколко препоръки и послания. Вицепрезидентът призова да разказват повече за българите, които живеят навън, и за страната ни там, където живеят. Икономическата криза, миграцията, определяна като \"преселение на народите\", тероризъм, климатични промени, военни заплахи - това са теми, които трябва да имат своите точни анализи и верни политики. Тук е мястото на медиите - с категорични позиции, с интелектуална намеса, с богатството на гледните точки и мнения, с търсенето на решения. Няма кой по-добре да задава обществената дискусия, нито политици, нито институции\", заяви Йотова. Тя бе категорична, че се нуждаем от медии, които овластяват гражданите, и които да контролират овластените. Според нея медийната среда в Молдова е част от големия разговор за националност, суверенност и идентичност в 21 в. \nВицепрезидентът подчерта, че не смята да изпълнява фиктивно задълженията си към българите в чужбина. Политиката не да бъде \"за\" българите в чужбина, а \"заедно с\" българите в чужбина за България, подчерта тя. Йотова обясни пред родните медии, че е привърженик на идеята за институционализирано представителство на българските общности зад граница. Тя увери, че проектът за обществени съвети не е погребан и тепърва ще се развива.  \nЙотова смята да предложи на министрите, ангажирани с българското председателство, да направят представяния на България и приоритетите ни в страните извън ЕС. За тази си идея тя ще разчита на родните медии зад граница. Никой не може да разкаже за живота на българите в България по-добре от българите извън нея, обоснова се тя. \nСрещата на родните медии започна в националния Музей на историята в Кишинев. Деца от българския лицей \"Васил Левски\" зарадваха присъстващите със стихотворения и песни на родния език. В Кишинев бе открита и изложбата \"Родени свободни\", дело на Иво Хаджимишев. Тя проследява историята на българската журналистика. \nЙотова, Додон и участниците в срещата се отправиха към Тараклия, където имаше срещи с българската общност. Бе открит и нов клуб на БТА по подобие на съществуващия регионален център в Босилеград. Той ще има собствен кореспондент - Ирина Богоева. Епископ Сионий, игумен на Троянския манастир, подари на пресклуба копие на икона на Света Богордица Троеручица и Евангелие на Новия завет. \nПрезидентът на Молдова Игод Додон, българският вицепрезидент Илияна Йотова, кметът на Тараклия Сергей Филипов и генералният директор на БТА Максим Минчев прерязаха лентата на втория пресклуб на БТА зад граница Снимка - Фейсбук страница на Игор Додон \nПо време на форума бе представена фотоизложбата \"Родени свободни\", създадена по идея на БТА съвместно с  Националната библиотека \"Св. Св. Кирил и Методий\". Експозицията съдържа 29 табла, разгръщащи страниците на революционни български вестници и списания отпреди повече от 130 години. Снимка Павлета Давидова   \n", "date": "2017.10.06", "title": " 13 Световна среща на българските медии започна в Кишинев  "}
{"url": "http://duma.bg/node/153831", "text": "Десетки известни писатели и поети, критици, композитори и почитатели изпълниха големия салон на БАН, за да поздравят Найден Вълчев. Именитият поет, преводач, есеист, автор на текста на некоронования химн на България \"Една българска роза\" по музика на Димитър Вълчев, отпразнува своя 90-годишен юбилей. Самият той произнесе думи на благодарност и прочете свои стихове. Здравото му ръкостискане, с което приемаше поздравите на приятели и колеги, лъчезарната му усмивка, бистрият му ум и ведро настроение с нищо не свидетелстват, че започва десетото десетилетие от живота си, отбелязва Анелия Узунова от издателство \"Милениум\". \n\"Повече от 60 критици са се изказвали за Найден Вълчев и са анализирали творчеството му. А освен добър поет, той е и много добър човек и един от малкото, които постоянно мислят за своите колеги и подемат инициативи да се издаде книга на някого, да се отбележи негова годишнина\", сподели Иван Гранитски от издателство \"Захарий Стоянов\" - съорганизатор на празника, наред със Съюза на българските писатели, Съюза на българските композитори, Музикаутор и БАН. \nБукет червени рози от името на Народното събрание и на БСП поднесе зам.-председателят на парламента Валери Жаблянов и прочете поздравително писмо до другаря Вълчев, както специално се обърна към него, от Корнелия Нинова. \"Изразявам уважението на нашата държава към десетилетния дух на българските традиции, чието олицетворение е творчеството на Найден Вълчев. Ще се пребори ли нашето национално самосъзнание с псевдокултурата, която залива обществото\", каза Жаблянов. Найден Вълчев е автор на текста на култовата песен от легендарния сериал \"На всеки километър\", в която се пееше \"Нас червеното знаме роди ни, нас не ще ни уплаши смъртта... Ние сме на всеки километър, оттук - до края на света!\". \nПредседателят на Съюза на българските писатели Боян Ангелов връчи на Найден Вълчев почетен плакет на СБП \nСнимка Издателство \"Милениум\" \n    \n", "date": "2017.10.06", "title": " Отрупаха с рози Найден Вълчев за юбилея му"}
{"url": "http://duma.bg/node/153832", "text": "Над 1000 жени у нас биват диагностицирани с рак на гърдата всяка година, а над 1000 губят битката с болестта. Това съобщи д-р Тихомир Гемеджиев от болница \"Света София\". По думите му най-често заболяват жени между 55 и 60 години. \"Има обаче тенденция за снижаване на възрастовата граница. Все по-често от рак на гърдата се разболяват жени между 40 и 50 години, най-вероятно поради безразборното употребяване на хормонални средства\", подчерта медикът. \nД-р Гемеджиев призова към по-добра профилактика, защото колкото по-рано се \"хване\" болестта, толкова са по-големи шансовете за оздравяване. Той обяви, че за пета поредна година, по време на Световния месец за борба със заболяването, лечебни заведения в София, Пловдив, Варна и Стара Загора ще провеждат безплатни прегледи и посъветва дамите да се възползват от възможността да се прегледат. Д-р Гемеджиев напомни, че целогодишно прегледите са безплатни, но с направление от личния лекар.     \n", "date": "2017.10.06", "title": "Над 1000 жени у нас годишно се диагностицират с рак на гърдата"}
{"url": "http://duma.bg/node/153833", "text": "След протестите на медиците от врачанската болница през последните няколко дни вчера на мирна демонстрация излязоха и жители на града. Чрез социалните мрежи те се организираха в подкрепа на многопрофилната болница \"Христо Ботев\". Акцията им прерасна в гражданско неподчинение и хората затвориха възлов булевард в града. Участващите в протеста граждани и работещи в здравното заведение бяха водени от няколко млади мъже, в черни тениски и надпис \"Национално движение \"Хан Кубрат\". Бурни ръкопляскания предизвика млада жена, която се появи с ръчно изготвен плакат, подкрепящ персонала на здравното заведение. Виктория обяви, че е от Монтана, но лекарите във Враца са спасили няколко пъти и нейния живот, и този на нейните близки. \nНа протеста пристигна кметът на Враца Калин Каменов. \"Смятам, че трябва да се търси персонална отговорност на всички, докарали болницата ни до това положение. Думата трябва да има прокуратурата\", категоричен бе Каменов.  \nПротестиращите припомниха, че тази болница е останала единствената работещата в окръга, след като тази в Оряхово бе закрита, в Козлодуй не работи, от два месеца няма и реанимация, което ще рече, че няма и хирургия. По-рано зам. здравният министър д-р Мирослав Ненков каза, че държавата ще се опита да помогне на болницата във Враца, както и тази в Ловеч, която също има големи дългове. \nПо време на изслушване пред парламентарната комисия по здравеопазване пък здравният министър проф. Николай Петров заяви, че имало тежки порочни практики при управлението на болницата, за които ще бъде сигнализирана и прокуратурата. Оказва се, че за скенер, чиято цена е от порядъка на 300 000 лева, болницата е похарчила над 900 000 лева.  \n    \n", "date": "2017.10.06", "title": "Враца на бунт за местната болница "}
{"url": "http://duma.bg/node/153834", "text": "Министерството на здравеопазването обмисля да публикува всеки ден информация за лекуваните и изписани пациенти. Това обяви вчера зам.-здравният министър д-р Мирослав Ненков. Така според него щяло да се види, че случаите, в които има пропуски и грешки, са единични. Идеята е във връзка със случаите на починали пациенти, препращани между болници. Ненков заяви, че средствата, които МЗ отделя за спешните пациенти, са малко, а те гълтат огромен ресурс на лечебните заведения, които ги приемат. \nПо повод проверката по случая с починалия пациент Спас Добрев Ненков припомни, че спешните екипи в София са били 12 и обясни, че в даден момент един екип е трябвало да избере между три тежки случая. \"Изборът, който трябва да правят моите колеги, не е честен\", отбеляза той. \nСпоред него обаче допуснатите от \"Пирогов\" нарушения, които са препратили пациента, са отвратителни, но това не са системни грешки.   \n", "date": "2017.10.06", "title": "МЗ обмисля да публикува всекидневно данни за пациенти"}
{"url": "http://duma.bg/node/153835", "text": "Прокуратурата започва проверки в училищните лавки в цялата страна за вредни и опасни храни и напитки, предлагани на децата. Върховната административна прокуратура се самосезира по повод напитки, съдържащи опасни за здравето съставки или химически замърсители от околната среда, субстанции с неопределено съдържание, съдържащи психотропни вещества, като така наречения \"весел чай\". Ще се проверява и за други подобни продукти, алкохолни напитки, цигари, наргилета и тютюневи изделия, разпространението, на които се осъществява чрез търговски обекти, разположени в самите или близо до учебните заведения или от нелегални търговци, действащи в близост до училищата. \nВАП е възложила на Българската агенция по безопасност на храните, Комисията за защита на потребителите и Главната дирекция \"Национална полиция\" извършването на съвместни проверки на територията на цялата страна. Целта е да се пресече предлагането на опасни за здравето храни и напитки, като бъдат установени и санкционирани нарушителите, съобщиха от държавното обвинение. \nПреди малко повече от месец при спецакция на \"Криминална полиция\" в Пловдив бе разбито нелегално наркодепо в кв. \"Столипиново\" и тогава бе открит 1,5 кг от така наречения \"весел чай\". Той прилича на марихуана, ефектът е мълниеносен, а веществата, използвани за синтеза му, са много опасни. Специалистите заявяват, че чаят може да има многократно по-засилено действие от това на обикновения канабис. Когато се прибавят към марихуаната синтетично произведени вещества, се увеличава въздействието както върху мозъка, така и върху сърдечната дейност и кръвното налягане. Кръвното налягане може да стигне до горна граница 200 и долна - 60. Резките покачвания и сваляния на кръвното налягане могат да доведат до загуба на съзнание. \n    \n", "date": "2017.10.06", "title": "Прокуратурата проверява за \"весел чай\" в училищни лавки "}
