{"url": "http://www.duma.bg/node/166363", "text": "Турция предлага граничният пункт \"Капитан Андреево\" да бъде разширен с участието на двете страни, за да се прекрати натрупването на ТИР-ове на митниците, което създава големи проблеми и за турската, и за българската страна. Това e посочил валията на Одрин Гюнай Йоздемир. По думите му капацитетът на ГКПП \"Капитан Андреево\" срещу турския \"Капъкуле\" е недостатъчен и не може да посрещне потока ТИР-ове, идващ от Турция и от Европа. \"ГКПП Капитан Андреево срещу Капъкуле е по-малък. Необходимо е той да бъде разширен с общите усилия на турската и българската страна. Ние постигнахме съгласие, че със съвместни проекти може да разрешим този проблем. Нашата страна е готова да направи каквото е необходимо за намиране на трайно разрешение на този проблем\", заявява валията на Одрин, цитиран от в. \"Миллиет\". По думите му натрупването на ТИР-ове на общите гранични пунктове, което води до задръстване в работата на митниците, създава затруднения и на турската, и на българската страна. \nВъпросът за реализирането на съвместни проекти за разрешаване на проблемите с ТИР-овете са били обсъдени на среща между турския министър за митниците и търговията Бюлент Тюфекчи и министъра на финансите на България, посочва \"Миллиет\". От българска страна за такава среща в последните месеци не е оповестявано.   \n \t\n", "date": "2018.05.09", "title": "Турция предлага помощ за разширяване на \"Капитан Андреево\""}
{"url": "http://www.duma.bg/node/166367", "text": "Осигурена е охраната на черешовите масиви за кампанията в Кюстендилско. Това стана ясно на среща на ръководствата на община Кюстендил и местната полиция. Договорено е в охраната на черешовите масиви освен наличния състав на областната дирекция на полицията да се използва и подкрепата на жандармерията. \"В охраната ще се включат 20 служители на жандармерията. Отново ще има и контролно-пропускателни пунктове за проверка на автомобилите. Къде ще бъдат те, ще стане ясно след срещата с кметските наместници. Жандармерията ще се включи в охраната на 4 юни\", заяви директорът на ОД на МВР-Кюстендил Елиан Стамболийски, цитиран от Дарик. Пунктовете за изкупуване на череши и през тази година не могат да бъдат в частни домове, обяви кметът на Кюстендил Петър Паунов. \n\"Превозване на продукция повече от 10-12 кг не може да се извършва без документ за собственост на масив или със съответната кантарна бележка\", каза кметът и добави, че работният ден в масива ще бъде между 7 и 20 ч., работният ден на пунктовете ще бъде между 9 и 22 ч. \"В тъмната част на денонощието не може да има хора в масивите. Берачите ще се движат само по установени маршрути. Ще се направи координация с кметовете и кметските наместници\", добави Паунов.     \n \t\n", "date": "2018.05.09", "title": "Жандармерията пази черешите в Кюстендилско"}
{"url": "http://www.duma.bg/node/166366", "text": "След поредица от необичайни прекъсвания на електрозахранването в столичния квартал \"Люлин\" в последните дни извънредна проверка на \"ЧЕЗ Разпределение\" през почивните е открила, че 27 трафопоста в квартала са били обрани. Това съобщиха вчера от дружеството. При обхода е било установено, че в тези съоръжения липсват медни елементи, което е довело до спирането на тока. \n\"Мрежата, която захранва район \"Люлин\" в София, е кабелна, подземна и изцяло обновена. Това не предполага чести смущения на електрозахранването без външна намеса. Ето защо, когато регистрирахме прекъсвания на електрозахранването, направихме сериозни анализи. След като не открихме причина за тях, стартирахме извънреден обход на съоръженията. Само през почините дни открихме 27 обрани трафопоста. Очевидно не става въпрос за единични случаи, а за престъпна група, която само за дни е проникнала в много наши съоръжения\", обяснява главният оперативен директор на \"ЧЕЗ Разпределение България\" Виктор Станчев. \nКомпанията е подала сигнал в МВР за кражбите и е започнала подмяна на липсващите елементи в трафопостовете. Същевременно тя планира да монтира сигнално-охранителна техника на най-уязвимите съоръжения. Проверката за ограбени трафопостове ще продължи във всички микрорайони на квартала, съобщиха от компанията. \nОт ЧЕЗ призовават институциите да помогнат за защитата на обществото, за по-строг контрол чрез законодателни мерки и по-голяма обществена нетърпимост към този вид престъпления. Призовават и потребителите да подават сигнали за злоупотреби.     \n \t\n", "date": "2018.05.09", "title": "След серия аварии с тока Разкриха 27 обрани трафопоста в \"Люлин\" "}
{"url": "http://www.duma.bg/node/166368", "text": "Тенденция на увеличаване на спестяванията в евро не се регистрира, българите правят това в периоди на нестабилност. При влизането ни в еврозоната няма да има загуби на спестяванията в лева, защото ще запазим сегашния фиксиран валутен курс и те ще се трансформират по него. Това каза председателят на Асоциацията на банките в България Петър Андронов, цитиран от БНР. \"Същият този валутен курс ще е курсът, с който ние, живот и здраве, някой ден ще влезем в еврозоната, тоест, сегашните спестявания в левове ще се конвертират по същия този курс в евро. С други думи, няма да загубим от спестяванията си от тази трансформация\", увери той. \nПетър Андронов прогнозира, че до края на годината лихвите ще останат на сегашните си нива. \nЗапитан ще тръгнат ли цените на стоките нагоре с въвеждането на еврото и ще скочи ли инфлацията той каза, че всичко това се контролира, подготвя. \"Има мерки, с които се осигурява наблюдение върху цените. А и нека не подценяваме пазара. Изобщо не трябва да подценяваме пазара. Който си позволи да използва това, за да закръгли и мъничко да добави към цената си, скоро ще бъде изхвърлен от пазара. Нека да имаме малко доверие и на натрупания опит, и на знанието, което е събрано. То не показва никакъв сериозен инфлационен потенциал\", каза Андронов. \n\"Всички критерии, които трябва да изпълним формално за присъединяване към \"чакалнята\" на еврозоната, отдавна са изпълнени, но уви, за съжаление, това не са всички изисквания - вече има и нови, които, макар и неформализирани, стоят много сериозно на масата. Те са свързани с други теми, които не са само финансови\", каза Андронов. Според него трябва да сме умерени оптимисти, да сме предпазливи, за да не създаваме излишни високи очаквания. \n    \n \t\n", "date": "2018.05.09", "title": " Петър Андронов: С влизането в еврозоната няма да загубим от спестяванията в лева"}
{"url": "http://www.duma.bg/node/166364", "text": "Държавната компания БДЖ отчита по-малко пътници и по-ниски приходи през 2017 в сравнение с 2016 г., но въпреки това нейните финансови резултати на годишна база се подобряват. Това показва финансовият отчет на дружеството, публикуван на сайта на финансовото министерство. БДЖ отчита загуба от 16,9 млн. лв. за 2017 г., но през предходната година загубата на холдинга е била 23 млн. лв., или с 6,1 млн. лв. повече. Пътниците на железниците са намалели с 1,07% през 2017 г. в сравнение с година по-рано. Приходите от пътническа дейност са се понижили с малко над 1 млн. лв. и са били 57 млн. лв. Спад има и в приходите от транспорт на товари, които от 96,2 млн. лв. през 2016 г. достигат 95,9 млн. лв. през 2017 г.  \nС 5,04% се повишават приходите от инфраструктурни такси на Национална компания \"Железопътна инфраструктура\" (НКЖИ) през 2017 г., пише в отчета на фирмата. Най-голяма част от таксите са платени от \"БДЖ Пътнически превози\" - 28,7 млн. лв., следвани от \"БДЖ Товарни превози\" - 12,6 млн. лв. Частните железопътни компании плащат далеч по-малко - \"Българска железопътна компания\", която е на трето място, например е платила 8,1 млн. лв. такси. \n    \n \t\n", "date": "2018.05.09", "title": "БДЖ на загуба с близо 17 млн. лв."}
{"url": "http://www.duma.bg/node/166365", "text": "Българският транспортен бизнес ще бъде унищожен, ако бъдат приети новите изисквания на ЕК. Това заяви председателят на Съюза на международните превозвачи Йордан Арабаджиев пред bTV. Той каза, че всички транспортни сдружения са се обединили срещу изискванията на ЕК и новия пакет за мобилност, който комисията внесе в Европарламента и предстои да бъде гласуван от евродепутатите. \nПо негови думи промените ще бъдат в ущърб на българските, полските, унгарските и румънските камиони. Част от изискванията, които ще бъдат гласувани в Европарламента, са, че шофьорите ще трябва да се прибират до родните си места на всеки 3 седмици. След третия ден в страна от ЕС на тираджията трябва да му се плаща по нормите за командировки в държавата, в която е влязъл. От Еврокомисията искат и вече да не се спи в кабините на камионите.  \nСпоред Арабаджиев, ако бъдат приети новите изисквания, близо 3000 български камиона ще бъдат изкарани от пазара. \"Това би повлияло пагубно на оборота - курсовете ще намалеят значително и ще има нови разходи за прибиране на шофьорите\", смята той. \"Ударът не само ще е тежък, ударът ще бъде убийствен. В този бранш работят около 40 хил. шофьори. Те искат да ни увеличат разходите и да ни направят неконкурентоспособни. Това ще бъде изключителен икономически удар\", коментира председателят на Съюза на международните превозвачи. Той обясни, че българският транспорт генерира двуцифрен дял от БВП. \nДекларираме категорична подкрепа за българските превозвачи, каза вчера на среща в МС между премиера Бойко Борисов и браншовите организации министърът на транспорта Ивайло Московски. На срещата бе припомнено, че в сряда и четвъртък предстоят срещи между премиера Борисов, френския президент Еманюел Макрон и германския канцлер Ангела Меркел, които не са конкретно по темата, но ангажиментът на правителството е проблемите на превозвачите да бъдат обсъдени детайлно. От бранша обаче потвърдиха, че планираният за следващата седмица протест на превозвачите ще се състои. Превозвачите заплашиха, че ако промените станат факт, много от тях ще се преместят в други европейски държави.   \n \t\n", "date": "2018.05.09", "title": "Превозвачи: Българският транспортен бизнес ще бъде унищожен "}
{"url": "http://www.duma.bg/node/166369", "text": "За една немалка част от операторите съдът е потвърдил на първа инстанция решението на Комисията за енергийно и водно регулиране (КЕВР), с което миналата година бяха одобрени бизнес планове на 14 регионални ВиК оператори, като в края на годината са били приети и цените за 2018 г. Това каза пред журналисти директорът \"ВиК услуги\" в КЕВР Ивайло Касчиев. Той обаче на конкретизира за кои точно оператори съдът е признал решението на КЕВР.  \nПрез декември миналата година стана известно, че прокуратурата се е самосезирала за поскъпването на водата, одобрено от КЕВР. Вдигането на цените на 15 водни оператора до 2021 г. включително бе одобрено още преди месеци с бизнес плановете на компаниите, но в края на всяка година КЕВР трябва административно да ги одобри и при необходимост да ги актуализира. Утвърждаването на новите тарифи стана факт на закрито заседание на регулатора, докато междувременно пред сградата на КЕВР имаше протест. \nКасчиев допълни, че през тази година са били одобрени бизнес плановете на ВиК-Добрич, както и на ВиК-Брацигово, което е първото общинско дружество с одобрен бизнес план. Бизнес планът на ВиК-Видин също предстои да бъде приет. Той посочи, че остават 10 регионални оператора в области, в които има окрупняване, като в момента се провеждат работни срещи с тези дружества. Очакванията са скоро да започне одобряването на бизнес плановете на тези оператори, които вече ще включват и новоприсъединените общини. Там обаче трябва да бъде изяснена собствеността на активите, защото в много от общините има активи, които са и държавна собственост. \nМеждувременно президентът на Мрежата на водните регулатори в Европа (WAREG) Антонио Бианкарди каза, че специална методология, която е приета в Европейската комисия, определя цените на водата според доходите. Той даде за пример, че в Европа има страни, които са с по-висока цена на водата, но и такива - като Италия и Румъния, които са с по-ниска цена. Бианкарди се надява цената на водата да бъде на средно ниво навсякъде в Европа и WAREG да помогне на всички страни да бъдат в еднакъв ценови диапазон. Той посочи, че цената на водата в Италия зависи от региона и варира между 1 евро (Милано) и 3 евро на кубичен метър (Флоренция, Пиза), като в Северна Италия цената е по-скъпа. \nБианкарди коментира пред журналисти, че необходимостта от инвестиции във водния сектор трябва да бъде възприета на държавно ниво и регулаторите е нужно да имат подкрепа в това отношение. Той е в София заради общо събрание на организацията, домакин на което е КЕВР.     \n \t\n", "date": "2018.05.09", "title": " Съдът призна решението на КЕВР за поскъпването на водата"}
{"url": "http://www.duma.bg/node/166329", "text": "Континентални мултиспорт игри, провеждани в Азия от 1978 г. насам като част от културата на най-големия и най-населения континент на Земята, пристигат за първи път в България по време на второто издание на фестивала \"Цветовете на традициите\". Събитието ще стане факт на 12 май в 10 ч. на сцената \"Лятна естрада\" в Борисовата градина. \nСред акцентите в изключително богатата програма на фестивала, наброяваща над 50 различни музикални, театрални, кулинарни, танцови изпълнения и работилници, е трупа от Монголия. Чрез пластични и акробатични танци артистите ще представят родната мода през вековете. Художници от Пакистан ще очакват посетителите на фестивала да изрисуват заедно цял камион като част от нов вид творчество от Южна Азия и добило световна популярност съвременно изкуство. Танцът \"Цветовете на Азия\", изпълнен от различни участници във фестивала и палестинска група от Рамала, ще даде начало на събитието тази година. \nС рисуване на тема \"цветовете на традициите\" между най-младите посетители и Н.Пр. Сри Астари Расжид, посланик на Република Индонезия и основен инициатор на азиатския фестивал, стартирал у нас за първи път през 2017 г., ще се открие и арт работилницата. В нея още активности ще представят Япония с традиционни хартиени кири-е, оригами, икебана и калиграфия от Иран и игри от Корея, Индия, Пакистан и Индонезия. \nКаузата на събитието тази година са приемните деца и семейства. Набраните средства ще направят възможно организирането на спортни и летни лагери, зелено училище, арт ателиета, посещение на театрални постановки и други дейности. С парите фондацията \"За нашите деца\" ще насърчи развитието на 17 малчугани, които растат в приемни семейства, и ще разгърнат потенциала им. \nВодещи на наситената програма на тазгодишния азиатски фестивал са журналистката в радио FM+ Ива Дойчинова и актьорът Пейо Филипов, известен и с музикалните си изпълнения. \nУчастващите държави във фестивала са: Виетнам, Емирство Кувейт, Индия, Индонезия, Иран, Китай, Монголия, Пакистан, Палестина, Република Корея, Саудитска Арабия, Тайланд, Филипини и Япония. Присъединете се на:    \n \t\n", "date": "2018.05.09", "title": "Азиатска култура представят в София  "}
{"url": "http://www.duma.bg/node/166317", "text": "В последните години се наблюдава тенденция, при която най -влиятелните  брандове-производители на лаптопи  са се впуснали в надпревара за това кой, кога и колко нови модела може да изкара на пазара за една година. Голяма част от новите лаптопи може да са и просто модели от миналата година с добавен ъпгрейд: било то тъчскрийн, било то слот за SIM карта или по-нов хардуер. Същата тази тенденция е и един от предопределящите фактори за конкурентното качество на   в сравнение с новите такива. Непрекъснатото изкарване на нови модели не означава задължително значително подобряване на качеството им на работа. Затова не подхождайте с предразсъдъци към лаптопите втора употреба, тъй като те, според основните ви критерии, могат да са ви от полза много повече от новите си събратя. Но нека разберем наистина,  каква е разликата между втора ръка лаптоп и нов , за да бъдете улеснени, когато правите своя избор. \nНай-основното предимство на новите лаптопи е, че са неизползвани, което навежда хората на грешното предположение, че ще издържат по – дълго време, което не винаги е така. \nНо всички знаем, че това да е неизползван, в много редки случаи се явява основен критерии, когато избираме лаптоп. \nЕдин лаптоп втора ръка може да ви предложи идеалния баланс между тези критерии. Основната и най – важна разлика между нов и лаптоп втора употреба е качеството, което получавате спрямо цената. Като  , качеството спрямо цената ще е много по-високо в сравнение с нови такива. Преди да предприемете каквото и да било проучване, първата стъпка, която трябва да направите е -  определете своя бюджет . Това е най – големият плюс при лаптопите, които не са чисто нови. Например, срещу сума от 300лв., 400лв. или 500лв. може да си купите устройство, което все още струва поне два пъти повече ново.  \nСлед като решите какви пари ще отделите, преценете  за какво ще ползвате лаптопа . В специализирани магазини като  след обстоен преглед и диагностика от професионалисти, този тип техника се разделя на  три категории : – лаптопи с минимални или никакви следи от употреба  – лаптопи със следи от употреба, но с напълно функциониращи компоненти  \n                     (надраскан корпус, не-работеща батерия)  – лаптопи с видими следи от употреба (понякога не-работещ хардуер – предимно за резервни части) Ако имате ясна представа за какво ще ви служи лаптопът, но не знаете  , не се колебайте да се свържете с телефоните за контакт на онлайн магазина. Служителите ще ви предложат най – добрите параметри и модели за вашите нужди. Избирайте внимателно от къде ще си купите лаптопът. Горещо ви препоръчваме да изберете фирми, които вече са  с  изградено име в този бранш и може да се разчита на качествени продукти. Не рискувайте с покупка на техника втора ръка от случаен потребител  в социална мрежа или сайт за всякакви нови и употребявани продукти. Тези лаптопи са били за лично ползване и в повечето случаи са с  тежки следи от употреба  и с малко оставащ живот на работа. \nВ това отношение  има категорично предимство. Техниката им е предимно от Западна Европа, от корпорации и институции, които подменят изцяло техниката си с по - нова, а не от потребители, които са си ползвали лаптопите за лична употреба в домашна среда. \nДруг основен фактор е  гаранцията . За да избегнете рискове, задължително избирайте лаптоп, който се предлага с най – малко шестмесечна гаранция. Така ще бъдете спокойни, ако възникне някаква повреда в машината. \nПреди да направите окончателната покупка,  прегледайте и изпробвайте изправността на машината .  \n   \n    \n \t\n", "date": "2018.05.09", "title": "Каква е разликата между втора ръка лаптоп и нов?"}
{"url": "http://www.duma.bg/node/166325", "text": "Кенгурута, които се хранят с моркови и други зеленчуци и плодове, които не са част от обичайната им диета, нападат туристи в Австралия, за да получат любимите си лакомства. За да направят атрактивни селфита, много хора игнорират надписи и предупрежденията да не дават нищо на животните, съобщи Би Би Си. \nМестният служител на зоологическата градина Грег Пайпър алармира, че са необходими спешни действия за обучението на туристите. Той предупреждава, че кенгурута може да бъдат сладки, но и да причиняват сериозни наранявания. Тези животни са склонни да станат зависими от храни, които са необичайни за тях, включително различни плодове и зеленчуци. \nПазачът в парка за животни в Сидни Андрю Дейли разкри, че ако кенгурута видят моркови, а преди това туристите сто пъти са им дали такова нещо, тогава ще дойдат и сами ще вземат зеленчука, което често е неочаквано за хората и доста ги стряска. \n\"Кенгурута може да бъдат агресивни. Те удрят, драскат и са способни да причинят сериозни наранявания, особено ако видят храна, която наистина обичат или са зависими от нея\", каза Дейли. В сравнение с обичайната диета на кенгурута морковът е пълен със захари и им действа като шоколад, уточни още експертът.   \n \t\n", "date": "2018.05.09", "title": "Морковите провокират кенгурута към агресия"}
{"url": "http://www.duma.bg/node/166326", "text": "Крум Савов и съпругата му Мая са поредната звездна двойка, която ще вземе участие във вълнуващия социален експеримент \"Смени жената\". В два епизода на семейното риалити по bTV, които ще се излъчат днес, 9 май, и на 16 май от 21 ч., семейството на спортния журналист ще размени живота и бита си с друга популярна телевизионна фамилия: на Мая и Васил Кючукови, познати като герои от формата \"Бригада нов дом”. \nУчастието и на двете съпруги ще бъде емблематично за втория сезон на предаването и ще покаже в изчистен вид сблъсъка на жени от различни социални нива и коренно противоположни всекидневни практики. Благодарение на участието си в предаването двете Маи ще получат възможността да видят живота си от различен ъгъл и да постигнат позитивна промяна.     \n \t\n", "date": "2018.05.09", "title": "Крум Савов разменя жена си с друга Мая"}
{"url": "http://www.duma.bg/node/166328", "text": "Голямата сцена на \"City Stage\" на 18 май, петък, ще се превърне в арена на взривоопасен концерт: истински динамит с \"AC/DC\" трибют на италианците \"Riff Raff\" със специалното участие на небезизвестния барабанист на култовата австралийска хард рок група и Рони Джеймс Дио - Саймън Райт. Феновете на тежката музика ще имат възможност отново да преживеят на живо вечните класики и най-яките парчета на една от най-влиятелните банди за всички времена. Билети на цени от 20 до 40 лв. са в продажба онлайн и на касите на EpayGo и Eventi.bg. Вратите на столичния клуб ще бъдат отворени в 20 ч., а концертът ще започне 120 минути по-късно. \nСаймън Райт е добре познат на българските меломани. Роденият в Англия барабанист става част от \"AC/DC\" след напускането на Фил Ръд през 1983 г. Присъединява се към друга легенда - Dio, за да свири през 1990–1991 и 1998–2010 г. Има записани четири студийни албума с бандата и две лайв тави. Свирил е с Rhino Bucket, UFO, Michael Schenker Group, Джон Норъм, Джо Лин Търнър, Operation: Mindcrime. През 2010 г. Саймън Райт официално откри паметника на Рони Джеймс Дио в Каварна.     \n \t\n", "date": "2018.05.09", "title": "Барабанист на \"AC/DC\" забива в столичен клуб"}
{"url": "http://www.duma.bg/node/166327", "text": "Усмихващите се хора на снимките изглеждат по-стари в сравнение с онези със сериозно изражение на лицето, установиха канадски и израелски учени, цитирани от \"Таймс\". \nИзследователите предложили на група от 40 души да определят по фотографии годините на 35 мъже и 35 жени. Някои от тях се усмихвали, други били със сериозно изражение. В края на експериментите било установено, че средната възраст на хората с усмихнати лица била оценена с една година повече. \nДосега мнозина смятаха, че усмивката подмладява. Достатъчно е да си спомним повечето реклами за кремове за лице и пасти за зъби. Самите ние не се колебаем да пускаме в социалните мрежи възможно най-усмихнатите си снимки. Но науката говори друго. \nКогато се усмихваме, по лицето ни се образуват бръчици около очите, които визуално ни състаряват. При все това британското издание отбелязва, че усмивката си остава полезна за здравето ни.   \n \t\n", "date": "2018.05.09", "title": "Усмихнатите изглеждат по-стари на снимките"}
{"url": "http://www.duma.bg/node/166370", "text": "Млечните и имитиращите продукти да не се произвеждат, разфасоват и преопаковат в един и същ обект предвиждат промени в Наредба 1 за хигиената на храните, публикувани за обществени консултации от земеделското министерство. Консултациите продължават до 23 май. \"Млекопреработвателите ще имат един месец, за да решат дали ще работят в сферата на млякото или на млечните продукти\", каза Янка Попова, представител на Националната овцевъдна и козевъдна асоциация, цитирана от investor.bg. \nПроектонаредбата е изработена още през 2016 г., но не е влязла в сила. В мотивите към нея, подписани от зам.-министър Цветан Димитров, е записано, че през периода на управление на назначеното служебно правителство в първите месеци на 2017 г., не са предприемани по-нататъшни действия и процедиране по проекта на наредба. Настоящото ръководство е начало на МЗХГ обаче още от началото на май миналата година и чак сега задвижва процедура по нейното приемане. Срещу изискванията в наредбата преди близо две години скочиха млекопреработвателни фирми. Ако сега тя бъде приета в едномесечен срок от влизането й в сила, производителите на мляко и млечни продукти и производителите, които разфасоват и преопаковат мляко и млечни продукти, трябва да приведат дейността си в съответствие с тези изисквания. \n\"Имитиращите продукти с палмово масло превземат пазара. Те рушат представата на подрастващите за традиционен продукт и вредят на имиджа на България като износител\", каза на пресконференция във Велико Търново председателят на овцевъдната асоциация Симеон Караколев. Той даде пример с износа на овче сирене от България за САЩ на цена 2,50 долара за килограм, като обясни, че е ясно дали това е истински продукт. \nСекторът настоява за промените в законодателството в диалог с агроминистерството, преработвателите и големите търговски вериги. Овцевъдите настояват още до следващия Великден да има промяна в правилата и браншови стандарт, за да е абсолютно ясно за потребителите дали си купуват български агнета или румънски, които само са разфасовани в България. \nКараколев съобщи, че у нас броят на овцете намалява и стадата се окрупняват. Това означава по-малко дребни производители. В същото време се правят  инвестиции, влизат нови играчи в бизнеса и отварят ферми с 1000 - 2000 глави, \"но селата заминават\". От асоциацията не са съгласни с официалната статистика за 1,3 млн. овце в страната, според тях те са около 1 млн., като в повечето ферми има неизползвани ушни марки. \n\"Директните продажби ще спасят малките ферми. Късата верига на доставки трябва да се развие, това е единственото спасение за малките производители\", каза Караколев. Той не е съгласен с правилото, според което фермерите трябва да доказват с фактури продаденото мляко, за да получат субсидии. Земеделското министерство обаче преди време защити това изискване с мотива, че това е мярка срещу сивия сектор. Асоциацията настоява още млечните продукти по БДС стандарт да са произведени само от българско мляко.     \n \t\n", "date": "2018.05.09", "title": "Близо две години бавят наредба за хигиена на храните"}
{"url": "http://www.duma.bg/node/166340", "text": "В поредицата \"ARS POETICA\" издателство \"Захарий Стоянов\" представя най-великия поет на САЩ, поне на ХІХ век - Уолт Уитман (1819-1892). Естествено, в ръцете на читателите е \"трудът на живота му\" - \"Стръкчета трева\". Въпреки че написва повече от 300 стихотворения, той преиздава общо 10 пъти допълнени версии на един и същ сборник. Вместо да завещае солидна библиография, Уитман облича целия си стремеж към божествено съвършенство в една стихосбирка. Сега в ръцете на българските читатели тя е със заглавие \"Тревни листа\", преводачът Владимир Свинтила е потърсил по-точно название според него на \"Leaver of Grass\". \nБез \"първия американски поет на демокрацията\" стиховете нямаше да се освободят от техническата претенция на римата, поетичната любов щеше да остане сладникава и предвзета, простотата нямаше да се пропие с интелектуалност и животът щеше да стане табу. Казват, че думите нямаше да са същите без Уолт Уитман и че не можеш да разбереш Америка без \"Стръкчета трева\" (\"Тревни листа\"). \nОсвен поет, есеист и журналист Уолт Уитман е и мислител, мечтател, певец на свободата и гражданин. Бунтарският му начин на живот е приет от бийт поколението с лидери Алън Гинсбърг и Джак Керуак. Как няма да го харесват бийтниците, като той е написал: \"Уолт Уитман, син на Манхатън, / буен, плътски чувствен, който пие и яде, и се множи...\" Поетът е привърженик повече на деизма, за него бог е едновременно съществуващ и трансцендентен, а човешката душа е безсмъртна и винаги развиваща се. Вярва в доброто у човека. \n    \n \t\n", "date": "2018.05.09", "title": "Най-великият поет на САЩ, представен в превода на Владимир Свинтила"}
{"url": "http://www.duma.bg/node/166343", "text": "Концертът \"Европа танцува\", включен в програмата на Европейския музикален фестивал, събра под стъкления купол на \"Ларгото\" артисти, танцьори, инструменталисти и много публика.   \n \t\n", "date": "2018.05.09", "title": "\"Европа танцува\""}
{"url": "http://www.duma.bg/node/166344", "text": "Националният исторически музей организира на 11 май занятия по калиграфия, съпътстващи проекта \"Представителна изложба: Сакралното пространство по българските земи XV-XIX в.\", осъществен с частичната финансова подкрепа на Министерството на културата. \nПрез Възраждането 11 май се утвърждава като празник на Светите равноапостоли и славянобългарски просветители Кирил и Методий. Този ден не е избран случайно - това е общият църковен празник на двамата светци, който през ХIX в. се превръща и в гражданско тържество, изразяващо духовните въжделения на българите за църковна и политическа независимост, просвещение и национално въздигане. \nВ програмата на ателието влиза разглеждане на изложбата, подредена в зала 4 на НИМ, като специално внимание ще бъде отделено на старинните ръкописи и старопечатни книги, изложени в експозицията. Една от тях е един от най-ранните преписи на \"История славянобългарска\", написана от Паисий Хилендарски. \nСлед това посетителите ще могат да участват в занятие по калиграфия в класна стая, подредена като от втората половина на XIX в. - с характерната катедра и дървени чинове. Ще научат за методите на обучение през Възраждането, ще могат да се учат да пишат с пера и мастило. Това е третото от общо четирите ателиета, пряко свързани с темата и предметите от експозицията. \nЗанятията започват от 12 и от 14 ч. За децата те са безплатни, вход за придружители - 3 лв. Последното занятие за изработване на глинени икони e през юни, информира доц. д-р Бони Петрунова, директорка на НИМ.     \n \t\n", "date": "2018.05.09", "title": " Часове по калиграфия в Националния исторически музей"}
{"url": "http://www.duma.bg/node/166342", "text": "Софийският театър за опера и балет не е гостувал в Болшой театър след 1981-ва. Минаха повече от 35 години от последния му гастрол у нас - промениха се тенденциите в изкуството, промени се и целият свят. Готвейки се за предстоящото гостуване, театърът се постара да изработи програма максимум. \"Янините девет братя\" ще открие мащабния гастрол, чиято програма е обмислена и амбициозна. \"Янините девет братя\" е бисерът в творчеството на Любомир Пипков, един от най-значимите български композитори. Опера, в която са съчетани търсенията на националната идентичност, стремежът за съприкосновение с европейската опера от XIX век, експресивният авангарден език, типичен за музиката от първите десетилетия на XX век. На 12 май на московските меломани е предоставена уникалната възможност само веднъж да видят тази опера в Болшой. Могат да бъдат сигурни, че зрелището няма да остави никого равнодушен, още повече че освен на гастрола в Болшой постановката може да бъде видяна само в София, където преди месец и половина мина премиерата. Разбираемо е защо на 13 май при нас идва и балетът \"Корсар\" - следващият момент от гастролната програма. От една страна, става дума за Петипа, тоест за нещо наше, което се е превърнало в притежание на целия свят. Защото тази година се навършват 200 години от рождението на великия французин, когото сме приели едва ли не за руснак. От друга страна, спектакълът е много свеж - премиерата му бе през ноември 2017 г. Балетоманите непременно ще дойдат да го видят и ще го сравнят с редакцията, която се играе в Болшой. Постановчикът, смятан за специалист по Петипа, е запознат непосредствено с руския балет - Елдар Алиев. Преди да се установи в САЩ, той отдаде на Мариинския театър повече от десет години. \nГастролите ще продължат и ще завършат с тетралогията \"Пръстенът на нибелунга\". За всеки музикално изкушен зрител е ясно колко трудоемко и значимо е това дело - да поставиш целия Вагнеров цикъл. Софийската опера с директор и режисьор Пламен Карталов реализира първата постановка на тетралогията в историята на театъра, за да отбележи 200-годишния юбилей на Рихард Вагнер. Премиерите следваха година след година - \"Рейнско злато\" през 2010-а (на сцената на Болшой спектакълът ще бъде показан на 18 май), \"Валкюра\" - през 2011-а (в Болшой - на 19 май), \"Зигфрид\" - през 2012-а (на 21 май ще се играе в Болшой). \"Залезът на боговете\" (в Болшой ще я видим на 23-ти) всъщност съвпадна точно с 200-годишнината, появявайки се на софийска сцена през 2013 г. В репертоара на Болшой театър днес Вагнер не присъства, затова гостите от България го водят при нас! \nДве думи още за \"Янините девет братя\". В тази опера се смесват оживелият народен епос, битовата драма, средновековната мистерия. Колоритни и универсални образи - така женствената Яна, злобният й брат Георги Грозника - българският Каин, и братът антипод с името Ангел. Над всичко властва прекрасната музика - ярка и модерно експресивна. Режисьорът Пламен Карталов не се уморява да се възхищава от тази музика, от съвременното й звучене. Той желае едно - за \"Янините девет братя\" да говорят не само в България.     \n \t\n", "date": "2018.05.09", "title": "\"Янините девет братя\", \"Корсар\" и \"Зигфрид\" - ето я пресечната точка  "}
{"url": "http://www.duma.bg/node/166341", "text": "\"Агресията и насилието в училищата\" бe темата за дискусия, която представи фондация \"Слънчеви пътеки\" в столичното 125 СУ \"Боян Пенев\" пред ученици от пети клас с водещ и лектор психологът Христо Монов. За целта организаторите предоставиха специална тематична книжка за децата, която да им послужи в училището и в дома.  \nИдеята на хората от фондацията e да бъдат полезни на децата, родителите и техните преподаватели с образователна лекция и диалог за агресията, за нарасналата престъпност в учебните заведения. Данните сочат, че България е сред първите 10 държави с най-висок процент на тормоз в училище според изследване на Световната здравна организация в 43 страни. Само за една година агресията в училище се е увеличила два пъти според статистиката. Над 4500 са ситуациите с физическа и вербална агресия в образованието за 2016/2017 г. според МОН. Затова и подготовката около обучението срещу агресията беше една отговорна задача, която без подкрепата на народните представители от ПГ на \"БСП за България\" Ирена Анастасова (бивш директор на 125 СУ \"Боян Пенев\") и Димитър Данчев нямаше да се осъществи, споделят от фондацията. \nВ актовата зала на училището се събраха петокласници и техните преподаватели. Въпреки учебния ден и ангажиментите си директорката Венелина Николова радушно прие инициативата и заедно с колегите си присъства на обучението. В залата бяха дошли зам.-директорката Жанета Рачева, учителят по физкултура и класен ръководител на 5-и \"Д\" клас Атанас Стоилов, педагогическият съветник Антония Исаева, преподавателката по български език и литература и класна на 5-и \"Е\" клас Магдалина Петрова. \nС професионализъм и естествен подход Христо Монов разкри тайните на агресията пред подрастващите. Той обърна внимание на корените в агресивното поведение, вербалната агресия, прекомерното използване на интернет и таблетите. Психологът дискутира с учениците проблема с дългото прекарване с виртуалните игри, гледането на филми с насилия и убийства, както и възприемане на подобен модел на поведение. Христо Монов подчерта необходимостта от спорт и движение, което спомага за самоконтрола и овладяването. Стана дума за тежките раници и как може да се реши този проблем.  \nВъпросите и отговорите за агресията, за изхода от лошите навици ще продължават да вълнуват ученици, учители и родители. Част от нашата мисия е да помагаме за решаване на подобни проблеми, споделиха Даниела Козовска и Паола Колева от фондация \"Слънчеви пътеки\".  \nВ края на срещата преподавателите и учениците благодариха на Христо Монов и на организаторите. А ние не можехме да не отбележим вложения труд, професионализъм и любов в 125 СУ \"Боян Пенев\", едно от най-авторитетните училища, известно с десетките медалисти от различни състезания, с реда, дисциплината и успехите. С невероятните си кабинети по природни науки, с двата малки музея, съхранили българския дух, творчество и миналото на българските училища. \n    \n \t\n", "date": "2018.05.09", "title": "Столично училище отвори врати за дискусия срещу агресията"}
{"url": "http://www.duma.bg/node/166346", "text": "Известният италиански режисьор Ермано Олми е починал на 86-годишна възраст. Носител на \"Златна палма\" от кинофестивала в Кан, Олми получава престижната награда през 1978 г. за \"Дървото на налъмите\". Лауреат е и на \"Златен лъв\" във Венеция с филма \"Легенда за светия пияница\" (1988). Олми стана известен със своя самобитен стил на повествование, който може да бъде оприличен с притча. Въпреки че беше тежкоболен, майсторът на камерата работеше неуморно. Последният му пълнометражен филм \"Поляните отново ще цъфтят\" (2014) разказва за трагичните за италианците дни от Първата световна война. Олми е лауреат на многобройни италиански кинонагради, включително \"Давид на Донатело\". \n    \n \t\n", "date": "2018.05.09", "title": "Отиде си режисьорът Ермано Олми"}
{"url": "http://www.duma.bg/node/166345", "text": "Кирило-Методиевският научен център ще отбележи празника на св. св. Кирил и Методий с академично тържество \"Корени на българската духовност и знание\" на 10 май от 11 ч. в големия салон на централната сграда на БАН. На събитието ще присъстват председателят на БАН и делегацията на Македонската академия на науките и изкуствата, която ще пристигне в София за празника по покана на БАН. В програмата са включени две беседи, представящи изследванията по кирилометодиевистика в БАН от Освобождението до наши дни. За това, какво е довело една млада полска изследователка на Кирило-Методиевото дело в Българската академия на науките, ще говори д-р Евелина Джевиецка, член на международния екип от учени, работещи в КМНЦ, научи ДУМА от д-р Евгени Зашев, зав. ВО при Кирило-Методиевския научен център на БАН.  \nВ рамките на празненството ще бъде представен наскоро издаденият от КМНЦ сборник \"Климент Охридски в културата на Европа\", включващ докладите на 54 участници от 10 държави (Австрия, България, Германия, Гърция, Италия, Македония, Русия, Словакия, Словения и Сърбия). За тази книга - събитие в науката, ще разкажат чл.-кор. Св. Куюмджиева, акад. В. Гюзелев и проф. А.-Мария Тотоманова. Тържеството ще продължи с концерт на хоровете на НГДЕК \"Константин-Кирил Философ\", озаглавен \"Възрожденски школски песни за празника\". Събитието ще завърши с откриване на изложбата \"Възрожденски щампи и йерусалимии\", съхранявани в РИМ във Варна, която за първи път се представя в столицата. Тя е част от международен научен проект на КМНЦ и Центъра за изследване на християнството при Еврейския университет в Ерусалим.  \nГости ще бъдат изследователи, ученици и учители от партньорската мрежа на КМНЦ - от центъра \"Церанеум\" към Лодзкия университет и Института по славистика на Ягелонския университет в Полша, Славянския семинар на университета \"Алберт-Лудвиг\" във Фрайбург, Германия, Катедрата по кирилометодиевистика на СУ, НГДЕК \"Константин-Кирил Философ\" и др. Входът е свободен.  \nУчастието на КМНЦ в кампанията \"БАН представя своите институти\" продължава с още три събития: на 14 май в КМНЦ ще се състои семинар с участието на чуждестранни лектори по програмата \"Еразъм\"; на 18 и 19 май в Рим предстои Международна научна конференция \"Кирило-Методиевската традиция и римските папи: от Адриан II до Йоан Павел II\", на която КМНЦ е съорганизатор заедно с Университета Рома-3, Папския институт за източни изследвания и миланската академия \"Амброзиана\"; втора изложба \"Образи на св. Седмочисленици в съвременната българска иконопис\" ще бъде подредена в централното фоайе на БАН на 22 май в чест на Деня на българската просвета и култура и на славянската писменост 24 май. Посетителите ще могат да разгледат и изложбата \"100 години кирилометодиевистика в България\". \nМъжкият хор на НГДЕК \"Константин-Кирил Философ\" \nДевическият хор на НГДЕК \"Константин-Кирил Философ\" \n    \n \t\n", "date": "2018.05.09", "title": "Кирило-Методиевският научен център при БАН почита своите патрони  "}
{"url": "http://www.duma.bg/node/166352", "text": "Новият стар екип на предложения за премиер Дмитрий Медведев още не е формиран напълно, но от него отпадат няколко вицепрeмиери, които минаваха за тежка категория управленци - това са Дмитрий Рогозин, Игор Шувалов и Аркадий Дворкович, коментира още \"Взгляд\". \nВместо тях новите лица ще бъдат 48-годишният Максим Акимов, отговарящ за цифровизацията, и  61-годишният зам.-министър на отбраната Юрий Борисов или \"новия Рогозин\", който ще отговаря за военнопромишления комплекс. Назначаването на Акимов се смята за напълно логично. Той бе ресорен по много въпроси в апарата на правителството, включително онези направления, които сега се свързват с основните насоки на технологичния скок и развитие. \nВеднага след встъпването в длъжност за новия 6-годишен мандат президентът Владимир Путин предложи на Държавната дума познатата кандидатура на Дмитрий Медведев. На свой ред старият нов премиер предвижда и други промени. Първи вицепремиер ще стане сегашният финансов министър Антон Силуанов, който ще дублира двете длъжности. Повишаването на Силуанов означава пълна приемственост в работата на финансово-икономическия блок на правителството (той минава за либерал - ред.). \n Вицепремиер по социалната сфера ще стане Татяна Голикова, която ръководеше Сметната палата и преди е била ръководителка на Министерството на социалното развитие. Вицепремиер по културата и спорта става Олга Голодец, която и досега бе заместничка на Медведев, но по социалната политика. Дмитрий Козак остава вицепремиер, но ще отговаря за промишлеността, досега  негов ресор бе Крим. Вицепремиер по селското стопанство ще стане старият нов член на правителството Алексей Гордеев, който вече веднъж е оглавявал аграрното министерство.  \nОт правителството отпада дългогодишният ръководител на апарата му Сергей Приходко, който работеше във висшите ешелони на властта още от времето на Борис Елцин. \nПартията \"Единна Русия\" обяви, че ще подкрепи предложения от Медведев кабинет, Владимир Жириновски също обеща подкрепа от фракцията на либерал-демократите. Но фракциите на компартията и на социалдемократите вече са обявили, че няма да гласуват за следващото правителство. \nДиректорът на института за политически изследвания Сергей Марков смята, че причината Дмитирй Рогозин да не попадне в новия екип е критиката към работата на военнопромишления  комплекс и порицанието на президента за проблемите в строителството на космодрума \"Изток\", а също серията падания на руски спътници. Но от друга страна, по линия на военнопромишления комплекс има толкова постижения, че дори започнаха да намаляват военните разходи, отбеляза Марков пред \"Взгляд\". Политологът смята, че и Рогозин, и Шувалов ще оглавят държавни корпорации. \"А това по същество е широко правителство\", подчертава Марков. \nТой предсказа преминаване в държавна корпорация и на Аркадий Дворкович (също либерал - ред.). В неговия случай има някаква еднозначна хипотеза за смяната, поясни политологът. Той напомни, че през септември миналата година Путин публично упрекна отговарящия за транспорта вицепремиер, че не отделя достатъчно внимание на този отрасъл. През 2015 г. Дворкович също бе публично критикуван от президента заради отмяната на голям брой крайградски електрички.      \n \t\n", "date": "2018.05.09", "title": "Медведев търси нови лица и приемственост "}
{"url": "http://www.duma.bg/node/166355", "text": "Бивш високопоставен представител на Китайската компартия (ККП), смятан за потенциален наследник на Си Цзинпин, получи доживотна присъда за подкупи. 54-годишният Сун Чжънцай, който бе най-младият член на политбюро на ККП и партиен шеф в мегаполиса Чунцин, беше признат за виновен в получаването на подкупи в размер на 170 млн. юана (26,7 млн. долара), съобщи съдът на своята страница в интернет. \nСун бе обвинен, че се е възползвал от позицията си да търси печалби за други хора и незаконно да приема пари. Той и неговите предполагаеми съдружници са обвинени в приемането на подкупите в замяна на това, че предоставят помощ на неспоменати организации и физически лица с инженерингови договори, бизнес операции и по други въпроси. Сун Чжънцай стана първият действащ член на 25-членното политбюро на ККП, който беше разследван след 2013 г., когато друг бивш ръководител на същия мегаполис - Бо Силай, беше осъден на доживотна присъда.      \n \t\n", "date": "2018.05.09", "title": "Доживотна присъда за висш партиец в Китай"}
{"url": "http://www.duma.bg/node/166354", "text": "Около 250 хървати взеха участие в акцията \"Безсмъртният полк\" в Загреб, предаде РИА Новости. \nСъбитието се проведе вчера в деня на Освобождението на Хърватия в хода на Втората световна война. Организатори бяха Съюзът на антифашистките борци на Хърватия и Координационният съвет на руските съотечественици. Мероприятието започна с възлагането на венци пред Стената на героите на мемориалното гробище Мирогой и продължи с шествие на портрети на воини освободители под наслов \"Безсмъртният партизански отряд\". \nНад 250 участници в \"Безсмъртния полк\" от цяла Хърватия преминаха по маршрута от площада на Жертвите на фашизма до площада на Републиката. Шествието завърши с пускането на 73 балона в чест на 73-та годишнина от победата. \nПо данни на организационния комитет акцията \"Безсмъртният полк\" е планирана и в градовете Продоле, Илоке и Батине. \nДнес акцията \"Безсмъртният полк\" ще се проведе за седми път в Русия и други държави. Участниците им носят портрети на свои близки и предци, сражавали се с хитлеристите.      \n \t\n", "date": "2018.05.09", "title": "\"Безсмъртният полк\" шества в Загреб"}
{"url": "http://www.duma.bg/node/166356", "text": "Президентът на САЩ Доналд Тръмп поздрави Владимир Путин с встъпването му в длъжност. Той изрази надежда за скорошно нормализиране на отношенията между Вашингтон и Москва. \"Президентът го поздравява (Владимир Путин с встъпването в длъжност) и с нетърпение очаква времето, когато ние, както се надяваме, ще успеем да нормализираме отношенията си с Русия\", заяви говорителката на Белия дом Сара Сандърс на редовен брифинг. \nСлед един уикенд без туитър президентът на САЩ Доналд Тръмп отприщи буря от туитове тази сутрин. \"13 ядосани демократи са се настроили за лов на руски вещици и започват да откриват, че всъщност има съдебна система, която предпазва хората да не бъдат наранени\", написа Тръмп в туитър. \"Ловът на руски вещици бързо губи доверие. Бюрото за разследвания не откри никакви сделки или координация с Русия\". Сега разследващите казват: ОК, какво можем още да намерим? Какво ще кажете за възпрепятстване на разследването на фалшиво, измислено престъпление\", написа той. \n    \n \t\n", "date": "2018.05.09", "title": "Доналд Тръмп иска нормализиране с Русия"}
{"url": "http://www.duma.bg/node/166357", "text": "Сръбският президент Александър Вучич пристигна на официално посещение в Русия. Той е първият чуждестранен лидер, който ще бъде приет от Владимир Путин след встъпването му в длъжност за четвърти път като президент на Русия. Двамата лидери ще обсъдят перспективите за развитието на двустранното сътрудничество и ще обменят мнение по регионалните въпроси. \nВучич кацна в Москва от Анкара, където води преговори с домакина си Реджеп Ердоган. Турция е най-голямата сила на Балканите, заяви сръбският президент на съвместна пресконференция с турския му колега. Той посочи, че Сърбия при опита за военен преврат ясно е изразила подкрепата си за Турция. \"За нас е много важно да имаме добри, партньорски отношения с Турция и да се пази мирът и стабилността\", каза още Вучич. \n\"Турският президент има най-големи заслуги за бързия напредък в двустранните ни отношения\", каза още той и благодари за издигането на икономическото сътрудничество между двете страни на най-високо равнище. Сръбският президент благодари също на Ердоган за турските инвеститори, които отварят свои фирми в неговата страна. \"Надявам се, че най-бързо ще завърши изграждането на \"Турски поток\", защото ние нямаме природен газ и до момента нямаме друг вариант за неговото получаване, ако доставките от Украйна бъдат прекъснати\", подчерта Вучич. \nНа свой ред Реджеп Ердоган заяви: \"Ще допринесем за всичко, което ще донесе траен мир и стабилност на Балканите.\" Турският държавен глава добави, че проектът за магистрала между Белград и Сараево е проект на мира и развитието.     \n \t\n", "date": "2018.05.09", "title": "От Анкара Вучич отиде в Москва"}
{"url": "http://www.duma.bg/node/166385", "text": "Над 3 хил. специалисти по здравни грижи излизат на протест за достойни заплати на 12 май, когато е Международният ден на сестринството, на пл. \"Независимост\" в София. Организатор е Българската асоциация на професионалистите по здравни грижи с подкрепата на Федерацията на синдикатите в здравеопазването към КНСБ и КНСБ. В протеста ще се включат медицински сестри, акушерки, фелдшери, медицински и рентгенови лаборанти, рехабилитатори. Подкрепа са заявили и съсловни и пациентски организации. На протеста ще присъства генералният секретар на Европейската федерация на сестринските асоциации Пол Да Рав, съобщават от КНСБ. \nОсновните проблеми пред съсловието са недостигът на кадри, липсата на работещи млади специалисти в здравната система, ниските възнаграждения и липсата на диференцирано заплащане, недостатъчните възможности за продължаващо обучение и кариерно развитие и др.  \nВ момента у нас работят около 25 хил. медицински сестри, а на системата са нужни още 30 хил., акушерките са около 4 хил., нужни са още толкова. Средната възраст на медицинските сестри е 53 г., а на акушерките - 51 г., коментират от КНСБ. Проверка на ДУМА показа, че по последни данни на НСИ към 31 декември 2016 г. у нас работят общо 46 930 медицински специалисти по здравни грижи. От тях 30 976 са медицински сестри от всички специалности, а акушерките са 3254, медицинските и рентгеновите лаборанти са 5962, фелдшерите са 2255. Най-малко са медицинските сестри в Северен централен район - 3119, а областта с най-малко сестри е Видинска - 269.  \nВ декларация до министър-председателя, министъра на здравеопазването и председателя на здравната комисия в 44-то Народно събрание специалистите по медицински грижи настояват за политическо съгласие за развитие на здравните грижи в страната и разработване на национална стратегия и план за действие до 2021 г., както и за промяна на модела на финансиране на здравната система и начална заплата в размер на 3 минимални заплати за страната. В документа специалистите настояват за задължително спазване на Колективния трудов договор, за да се постигне диференцирано заплащане на труда им съобразно придобитата квалификация. Ясна визия за кариерно развитие - задължително участие на държавата и работодателите в кариерното израстване и продължаващото обучение и приемане на стандарти с ясен регламент за необходимия брой медицински сестри, акушерки, фелдшери/лекарски асистенти, рехабилитатори, медицински и рентгенови лаборанти, спрямо броя на пациентите в болниците, в кабинетите, в лабораториите, децата в детските ясли, градини и училища, в домовете за медико-социални грижи и във всички структури, където полагаме висококвалифициран труд на ръба на оцеляването, пише в декларацията, която ще бъде прочетена в събота по време на протеста.   \n \t\n", "date": "2018.05.09", "title": "Специалисти по здравни грижи излизат на протест"}
{"url": "http://www.duma.bg/node/166358", "text": "Лидерът на италианската крайнодясна партия \"Лига\" Матео Салвини поиска от президента Серджо Матарела да му възложи мандат за формиране на правителство два месеца след парламентарните избори, информират Ройтерс и други агенции. \n\"Вярваме, че президентът ще ни даде шанс да съберем мнозинство в парламента\", каза Салвини пред журналисти след среща с президента. \nИталия трябва да повтори изборите на 8 юли, ако не бъде сключено споразумение за формиране на ново правителство, обявиха по-късно лидерите на движение \"Пет звезди\" и \"Лига\". \nСалвини и Луиджи ди Майо предложиха датата след среща в парламента, докато президентът Матарела ръководи последен кръг консултации за излизане от кризата. \nТова е първата среща между двамата политически лидери след изборите на 4 март, които не излъчиха партия с мнозинство. \n\"8 юли е първата възможна дата за гласуване и Ди Майо също е съгласен\", каза Салвини пред журналисти след срещата. \n\"От днес ние сме в нова предизборна кампания. Зная, че от вас искаме голяма жертва да отидете да гласувате, но аз не виждам възможна алтернатива. Направихме всичко възможно\", заяви от своя страна Ди Майо. \nПо-рано той обяви, че е готов да влезе в коалиция с \"Лига\", но отказва в нея да участва \"Форца Италия\" на бившия премиер Силвио Берлускони. Партията на дългогодишния политик е разглеждана от движение \"Пет звезди\" като символ на политическа корупция. Но Салвини за момента отказва да изостави Берлускони. \nДържавният глава на Италия се очаква да обяви следващия си ход по-късно днес или след среща с по-малки политически партии във вторник. Вчера Матарела обяви, че ще предложи политически неутрално правителство, което да ръководи страната до декември. Президентът призова политическите партии да проявят отговорност и да подкрепят това решение, в противен случай той ще бъде принуден да свика предсрочни избори през есента или още през юли. Двете най-големи политически сили призоваха за предсрочни избори на първата възможна по закон дата – 8 юли. \nЛидерът на популисткото движение в Италия \"5 звезди\" Луиджи Ди Майо отхвърли във вторник възможността за съставяне на технократско правителство. Въпреки това Ди Майо даде рецепта за излизане от политическата криза в Италия: \n\"Ако успеем да дадем приоритет на въпросите, които вълнуват италианската общественост, бихме могли да излезем от настоящата политическа безизходица. В противен случай не се страхуваме от нови избори\" - заяви лидерът на популисткото движение \"5 звезди\", което спечели най-много гласове на парламентарните избори в началото на март, но не успя да си осигури мнозинството в парламента. \nПовече от два месеца Италия не може да състави нов кабинет след парламентарните избори в началото на март. Президентът Серджио Матарела не изключва вероятността от предсрочен вот: \n\"За първи път в историята на Република Италия има вероятност да проведем нови избори, преди да се конституира парламентът\" - заяви Матарела. \nВ коментар журналистът от \"Дойче веле\" Бернд Ригерт казва, че Италия може да си позволи този политически цирк само защото италианската икономика е във фаза на лек подем. Финансовите пазари не се впечатляват особено от коалиционния покер в Рим. Лихвите за рефинансиране на големите държавни дългове са поносимо ниски. Най-добрият вариант за пазарите и стабилността на еврозоната, в която Италия е един от ключовите участници, би било едно временно правителство. То би било по-стабилно и по-надеждно от каквато и да било коалиция между леви и десни популисти. Италия обаче бързо може да се сбогува с относителното спокойствие, ако на власт дойдат евроскептичните популисти. Прилича на танц върху вулкан: засега край Везувий всичко е спокойно. Но всеки момент той може да изригне, пише Ригерт.   \n \t\n", "date": "2018.05.09", "title": "Италия отива към нов вот на 8 юли  "}
{"url": "http://www.duma.bg/node/166362", "text": "Опозиционният лидер Никол Пашинян бе избран за премиер на Армения, съобщиха медиите. \n59 срещу 42-ма депутати гласуваха в подкрепа на кандидатурата на Пашинян. \nКакто и на 1 май, Пашинян беше единственият кандидат, но тогава управляващите не го подкрепиха (56 срещу 45 гласа). Сега обаче той бе избран след отстъпката на управляващата Републиканска партия, която обяви, че ще го подкрепи. Пашинян се нуждаеше от най-малко 53 гласа в 105-местния парламент, за да бъде избран. По-рано през вчерашния ден той окачестви положението в страната му като \"революция на любовта\". \nПо-рано председателят на парламентарната фракция на Републиканската партия  Ваграм Багдасарян бе заявил, че 11 депутати от тази фракция ще подкрепят кандидатурата на Пашинян за премиер. Той също бе заявил, че партията минава в опозицията с избирането на Пашинян. \nЛидерът на опозицията води организираните през последните няколко седмици масови демонстрации в страната, които доведоха до оставката на бившия премиер Серж Саркисян. \nСпоред конституцията на страната новото правителство трябва да бъде формирано в рамките на 15 дни. След това премиерът трябва да представи програмата на правителството, която ще бъде обсъдена в парламента. \nВъв висшия законодателен орган има четири партии. Републиканската партия държи 58 места, Арменската революционна федерация има 7 места, \"Просперираща Армения\" държи 31 места и \"Елк\" (\"Изход\") - 9 места. Пашинян е лидер именно на политическата сила с най-малко депутати.  \nРуският президент Владимир Путин изпрати  поздравителна телеграма до Никол Пашинян по повод избирането му за премиер, съобщи пресслужбата на Кремъл. \"Разчитам, че вашата дейност начело на правителството ще съдейства за по-нататъшното укрепване на приятелските, съюзническите отношения между нашите страни\", казва се в телеграмата. Путин изрази надежда и за развитие на партньорството между двете държави в рамките на регионалните организации. \nМеждувременно Пашинян съобщи, че планира да се срещне с Путин още следващата седмица в рамките на заседанието в Сочи на Висшия Евро-Азиатски икономически съвет. \nПоздравителна телеграма до Никол Пашинян изпрати и и.д. премиерът Дмитрий Медведев. Той изрази убедеността си, че развитието на сътрудничеството отговаря на интересите на страните. По думите му развитието на търговско-икономическото,  научно-техническото и културно-хуманитарното сътрудничество, а също реализацията на големите съвместни проекти в различни области и укрепването на интеграцията в рамките на Евро-Азиатското икономическо сътрудничество (ЕАИС) отговаря на интересите на двете страни. \nНикол Пашнян оглави протестите в Армения, пламнали на 1 април, след като парламентът одобри кандидатурата на Серж Саркисян за премиер. Заради некадърното си над 10-годишно управление той загуби популярността сред арменците.       \n \t\n", "date": "2018.05.09", "title": " Пашинян стана премиер с гласовете на опонентите     "}
{"url": "http://www.duma.bg/node/166359", "text": "Българи арестувани в Перу за наркотрафик \nДвама българи и четирима перуанци са арестувани в перуанския град Писко за трафик на наркотици. Те са задържани с 320 кг кокаин, скрит в хладилен камион. Операцията по залавянето им бе проведена на един от плажовете в Писко. Арестуваните са били разпределени в две превозни средства - по двама в хладилен камион и в друго, по-малко превозно средство. Нашенците са идентифицирани като Георги Николов и Асен Чехларов. Според местни медии кокаинът бил на стойност 200 млн. долара. \n Двама загинали при влакова катастрофа в Бавария \nДвама души загинаха, а други 14 пострадаха при тежка влакова катастрофа в баварския град Айхах, съобщи в. \"Ди Велт\". Сблъскали се пътнически и товарен влак, движещите се по един и същи маршрут. Двата влака не са дерайлирали, ударът е бил челен.  \n Силите на Хафтар в офанзива срещу джихадистите в Източна Либия \nЛибийският военачалник маршал Халифа Хафтар обяви началото на военна операция за освобождаване на град Дерна, който се намира под контрола на джихадистки групировки след падането от власт на Муамар Кадафи през 2011 г. \"Удари часът за освобождаване на Дерна\", заяви маршал Хафтар. Градът се намира на повече от 1000 км източно от столицата Триполи. \n Талибани превзеха област в Афганистан \nТалибани превзеха част от област в северната афганистанска провинция Фаряб, съобщи телевизия \"Ариана\". Загинали или са били ранени 40 бойци на афганистанските власти. Екстремистите са установили контрол си върху 12 населени места. Те са заловили няколко бойни машини, складове с оръжие и боеприпаси на правителствените сили.  \n От 24 юни саудитките ще могат да карат коли \nЖените в Саудитска Арабия ще могат да управляват автомобили след 24 юни, заяви генералният директор в Министерството на транспорта Мохамед ал-Басами. През септември 2017 г. с кралски декрет беше обявен край на продължаващата от десетилетия забрана на саудитките да управляват коли. В това отношение Саудитска Арабия беше единствената страна в света. \n \n    \n \t\n", "date": "2018.05.09", "title": "Кратки новини"}
{"url": "http://www.duma.bg/node/166361", "text": "Международната общност трябва да подобри  споразумението за ядрената програма на Иран, каза в интервю за Ер Те Ел френският министър на отбраната Флоранс Парли. \nСпоразумението задължи Иран да спре създаването на ядрено оръжие, като в замяна поетапно се отменят наложените срещу него санкции. \nСпоред Парли споразумението трябва да се подобри, но не и да се анулира. Ако договорът бъде денонсиран, съществува \"съвършено очевиден риск от ескалация на напрежението\", допълни Флоранс Парли. Тя изрази мнението си малко преди американският президент Доналд Тръмп да обяви, че САЩ излизат от ядреното споразумение с Иран. Първоначално Тръмп трябваше да направи това на 12 май, но вчера стана ясно, че ще го стори на 8 май (вечерта българско време). \nВ полза на договора се изказа и бившият държавен секретар на САЩ Джон Кери. \"Това споразумение работи и излизането от него...ще доведе до това, че Иран ще получи възможност също да не спазва условията по него. Освен това ние няма да знаем какво прави Техеран, защото с излизането на САЩ от споразумението международните наблюдатели ще бъдат длъжни да напуснат страната\", каза Кери пред \"Куриера дела сера\".     \n \t\n", "date": "2018.05.09", "title": "Политици защитават ядрената сделка с Иран"}
{"url": "http://www.duma.bg/node/166360", "text": "Главният прокурор на щата Ню Йорк подаде оставка, часове след като четири негови бивши приятелки разказаха през медии, че той е упражнявал физическо насилие над тях. Ерик Шнайдерман заяви, че тези твърдения, макар и да не са свързани с пряката му работа, ще му попречат да върши задълженията си като главен прокурор и обяви оставката си. Тя влезе в сила от вторник вечерта. \nНовината е неочаквана, като се има предвид, че този прокурор e юридически съветник в движението #MeToo срещу сексуалния тормоз в работната среда. Движението възникна в резултат на разкритията за сексуалните злоупотреби на продуцента Харви Уейнстейн. Освен това Ерик Шнайдерман е от Демократическата партия и е активен критик на президента Доналд Тръмп.  \nГубернаторът на щата Ню Йорк Андрю Куомо настоя да си подаде оставката заради направените разкрития. Четирите жени отправят срещу него и обвинения в побой. В изявление на Куомо се казва, че \"никой не стои над закона, включително и висшите служители в правосъдната система на Ню Йорк\". Губернаторът е разпоредил незабавно да се започне разследване по случая.  \n     \n \t\n", "date": "2018.05.09", "title": "Прокурор от САЩ се прости с поста"}
{"url": "http://www.duma.bg/node/166353", "text": "Дмитрий Медведев запазва поста глава на правителството и след 7 май. Що се отнася до неговия екип, вече може да се предположи какви задачи ще му постави президентът. За конкретните задачи ще бъдат избрани конкретни изпълнители. Както се очаква, задачите ще бъдат поставени в един \"суперуказ\" - за рязко повишаване на доходите и като цяло равнището на живот на руснаците. \nАко оставим настрана слуховете и изтеклата информация, то, както отбелязват експертите, в полза на назначението, по-точно преназначението, на досегашния премиер има сериозни доводи. \nПредпоставките той да остане министър-председател са достатъчно високи.  \nПърво, той е професионалист  Тук трябва да отчетем и времето, в което бе президент, и времето начело на правителството. И, съответно, трябва това да е абсолютно предан човек и абсолютно подготвен човек. \nНа всеки друг човек, който дойде на тази длъжност, ще му е необходимо време, за да събере в едно всички части на икономическото управление на държавата. При Медведев всичко това е събрано и то отдавна\", отбеляза в коментар за в. \"Взгляд\" политологът Андрей Колядин. Политолозите още през март предсказваха в разговор с в. \"Взгляд\", че Дмитрий Медведев ще остане на поста си. По оценка на експертите, главното очакване от новия екип (или от обновения екип на Медведев) -  това е приемственост на курса  \nНо това категорично няма да е стагнация, а пробив, ако отчитаме новите призиви и изпълнението на задачите, които президентът постави в посланието си пред Федералното събрание.  Веднага след встъпването в длъжност и още преди формирането на правителството следва да се очаква, че обновеният Министерски съвет ще получи указания. Така беше на 7 май 2012 г., когато Владимир Путин, встъпвайки в длъжност, веднага даде 217 поръчения на правителството. Поръченията бяха формулирани в знаменитите майски укази. Напълно вероятно е сега да не бъдат подписани 11 указа, а един.  Във всеки случай в публикувания още на 16 март списък с поръчения за изпълнение от посланието към Федералното събрание е казано директно: администрацията на президента до 15 април \"ще обезпечи разработка на проектоуказ на президента на Руската федерация\". Именно указ, а не укази. Но, съдейки по това, какво трябва да съдържа този документ, става дума за \"суперуказ\". \n  \nВероятността да се появи \"суперуказ\" е висока - като се има предвид, че Путин говори за това и на пресконференцията веднага след изборите, и на конференциите след провеждането на тези избори, припомня с. директорът на Центъра за политологически изследвания на Финансовия университет Павел Салин пред \"Взгляд\". По негово мнение \"суперуказът\" трябва да определи нито повече, нито по-малко  дългосрочното национално развитие до 2024 г. В списъка поръчения на Путин като първа от тези цели е указано увеличение на населението, повишение на очакваната продължителност на живота до 78 години до 2024 г. и 80 години до 2030 г. Втората точка се отнася до \"Повишение на равнището на живот на гражданите, устойчив растеж на реалните доходи и ръст на равнищата на пенсиите над инфлацията, двойно намаляване на нивото на бедност в страната\". Така формулирани, първите две точки говорят за отдавнашна идея на Путин - за защита на народа. А от това следва макроикономическа задача: \"Влизане сред петте най-големи икономики в света, в това число обезпечение на темпове на растеж над световните\". По-нататък е упоменато \"Осигуряване комфортна среда, включително подобрение на жилищните условия на не по-малко от пет милиона семейства годишно\". Отделен пункт се отнася до създаването на условия за самореализация на гражданите, в това число формиране на механизми за търсене и поддръжка на таланти.  Не е трудно да се забележи, че всичко това са онези задачи, които Путин възложи в първата, \"невоенната\", част от мартенското си послание.  И така, пред нас са предимно въпроси от социално-икономически план, отбелязва Павел Салин.     \n \t\n", "date": "2018.05.09", "title": " Медведев ще действа според \"суперуказа\" на Путин   "}
{"url": "http://www.duma.bg/node/166386", "text": "Пътните полицаи в Монтана хванаха най-младия игумен в България да шофира пиян и без книжка на връх Гергьовден. 21-годишният йеромонах Спиридон, който е игумен на Чипровския манастир, е бил спрян за проверка на 6 май. \nОказало се, че свещеникът шофира под въздействието на алкохол. При проверка техническото средство показало, че игуменът шофира с 2,59 промила концентрация на алкохол в кръвта. Свещеникът нямал и книжка. Той отказал да даде кръвна проба. Според закона игуменът на Чипровския манастир може да получи наказание затвор от 1 до 3 години и глоба от 200 до 1000 лв. \n    \n \t\n", "date": "2018.05.09", "title": "Хванаха най-младия игумен у нас с близо 3 промила зад волана"}
{"url": "http://www.duma.bg/node/166371", "text": "ДЕН НА ПОБЕДАТА НАД ХИТЛЕРОФАШИЗМА. На 8 май 1945 г. в предградието Карслхорст на Берлин Германия подписва акт за пълна и безусловна капитулация. На 9 май в Берлин е подписана отделна капитулация на Германия пред СССР от фелдмаршал Вилхелм Кайтел, ген.-полк. Ханс-Юрген Щумпф и адмирал Ханс-Георг фон Фридебург. Съветският маршал Георгий Жуков подписва от името на Сталин, а британският маршал Тедър - от името на Дуайт Айзенхауер. В памет на жертвите от Втората световна война от 2005 г. съгласно резолюция 59/26 на Общото събрание на ООН, приета по инициатива на Русия и страните от ОНД, всяка година дните около 9 май са на памет и примирение. ДЕН НА ЕВРОПА. На 9 май 1950 г. е направена първата крачка към създаването на ЕС. На този ден в Париж френският външен министър Робер Шуман прочита декларация пред международната преса, в която призовава Франция, Германия и други европейски страни да обединят своето производство на въглища и стомана в \"първата конкретна основа на една Европейска федерация\". Поради тази причина на срещата на върха в Милано на лидерите на ЕС през 1985 г. е решено 9 май да се чества като Ден на Европа. В България е обявен с ПМС 54 от 29 март 2005 г. 1805 - УМИРА ФРИДРИХ ШИЛЕР, НЕМСКИ ПОЕТ И ИСТОРИК (Р. 1759 Г.). Поезията му е постоянно домогване до красотата, доброто и истината в името на братството между хората. Прочутата му \"Ода на радостта\" (1785) става върховен символ във финалната част на Деветата симфония на Лудвиг ван Бетховен - днес официален химн на ЕС. 1883 - РАЖДА СЕ ХОСЕ ОРТЕГА И ГАСЕТ, ИСПАНСКИ ФИЛОСОФ, СОЦИОЛОГ И ЕСЕИСТ (УМИРА 1955 Г.). Един от блестящите изследователи на същността и еволюцията на европейската идея. Известен доскоро у нас предимно с фундаменталния си труд \"Бунтът на масите\". Сборникът от статии и лекции \"Мисли за Европа\", писани през различни периоди от първата половина на ХХ в., оформя напълно завършено и невероятно актуално дори и днес виждане за развитието и възможностите пред Стария континент. 1915 - УМИРА ЯРОСЛАВ ВЕШИН, ЧЕШКИ ХУДОЖНИК, ТВОРИЛ В БЪЛГАРИЯ (Р. 1860 Г.). Учи в Прага и Мюнхен, живее в Словакия. Пристига в България през 1897 г. и остава тук до края на живота си. Голяма част от картините му се съхраняват в Националната художествена галерия. Сред по-известните му творби са \"Самарското знаме\", \"Атака\" (\"На нож\"), \"Отстъплението на турците при Люлебургас\" и др. 1924 - РАЖДА СЕ БУЛАТ ОКУДЖАВА, РУСКИ ПЕВЕЦ (УМИРА 1997 Г.). Един от първите бардове в СССР, той е сред основателите на жанра на авторската песен. Написал е около 200 песни, в които смесва рускоезични поетични и фолклорни традиции с френскоезичните шансони. Различността им е свеж полъх в съветската литература от 50-те и 60-те години на ХХ в.   \n \t\n", "date": "2018.05.09", "title": "Датата"}
{"url": "http://www.duma.bg/node/166373", "text": "У нас мнозина продължават да възприемат американската телевизия Си Ен Ен като мостра на свободната журналистика, на демокрацията и изобщо на цивилизационните ценности. През 90-те години тя не слизаше от телевизиите в международните редакции на медиите, беше се превърнала едва ли не в най-важния телевизионен източник на новини. Ако се окажеше, че не си взел новината на деня от Си Ен Ен, направо си неспасяем случай. Каквото избълваше Си Ен Ен, то не се оспорваше, а пък да те покажат по нея или да попаднеш на работа там, направо си беше върхът на сладоледа.  \nСега вече не е съвсем така, но тази медия няма как да не я асоциираш с американската и западната журналистика.  \nТе са двете страни на една и също монета А сега да видим как тя работи със свободата на словото в един конкретен случай. На 26 април в централата на Организацията за забрана на химическото оръжие (ОЗХО) Русия и Сирия свикаха пресконференция с участието на 17 жители на сирийската град Дума, които опровергаха версията на Запада за химическата атака в града на 7 април, когато били загинали най-малко 40 мирни жители по западни оценки. Ще припомня само, че целият Запад обвини Дамаск за тази \"атака\", а този случай бе използван като претекст за ракетните удари на САЩ, Великобритания и Франция срещу Сирия. Случаят даде повод да се заговори и за пряк конфликт с Русия и едва ли не за трета световна война, ако Москва беше отвърнала на удара срещу своя съюзник. В Дума бе изпратен и екип на ОЗХО, за да проучи имало ли е атака с забранените иначе химически оръжия.  \nИ така, какво се случи и какво бе казано на пресконференцията в холандската столица Хага. \"Те взеха моите деца и ги отведоха в отделението за бърза помощ и започнаха да ги поливат с вода. Отначало нищо не ни обясниха. А след това научихме, че това е било лъжа.  \nНе видяхме никакви симптоми на отравяне, цялото семейство е в добро състояние\", това каза бащата на момчето Хасан Диаб, което също бе застанало пред журналистите. Точно кадрите от видеото, при които Диаб бе обливан с вода от маркучи, \"бомбардираха\" зрителите по света с внушението за извършена химическа атака. \nСпоред лекаря от местната болница Халил ал Джейш на 7 април не е имало никакви симптоми за въздействие на химическо оръжие върху пациентите в градската болница. \"При нас постъпваха болни с признаци на задушаване, около 15 души. Те се бяха нагълтали с дим и прах, нямаше никакви други симптоми. Това стана от бомбардировките на сградите наоколо\", каза медикът. Симптомите били с лека и средна тежест. След това дошъл представител на \"Белите каски\" и започнал да вика за извършена химическа атака. \"Непознати хора създаваха хаос, поливаха хората с вода\", отбеляза лекарят. Той подчерта, че не е имало смъртни случаи, а след няколко часа всички хора със симптоми на задушаване, били пуснати да се прибират по домовете си. \"Дойдохме тук, за да информираме света какво наистина се случи в Дума, а не как е изглеждало на видеото\", каза в заключение медикът. \nАдминистраторът на болницата Ахмад Хашуа: \"Около седем вечерта аз бях пред входа на отделението за бърза помощ. Влезе човек с дете и започна да вика за химическо оръжие. След като той влезе и започна да вика, настана суматоха, хората се паникьосаха. Честно ви казвам, хората имаха проблеми с дишането, но такива хора идваха през целия ден\", поясни той. \nИ, така на 7 април в Дума не е имало химическа атака, а проблемите с дишането са били предизвикани от дима на бомбардировките и прахта на лежащите в руини сгради. Светата истина излезе от устата не на светци, а на простосмъртни очевидци. А обиколилото света видео на организацията \"Белите каски\" са оказа скалъпена лъжа. И поредната й издънка в Сирия. \nВсички знаем, че Си Ен Ен бе и e телевизията, която неведнъж първа се появяваше на \"терен\" (както е модно сега да се казва) - терористичен акт, убийство, природно бедствие, военен конфликт, оставка, избори. От Хага обаче медията не само че не предаде първа, ами нищо не предаде.  \nЗа тази телевизия нямаше такова събитие  Изписвам Doumа в търсачката на сайта й (така се изписва на английски името на града)  и нито дума за пресконференцията. Последната новина е от 3 май: \"Експертите искат да ексхумират предполагаеми жертви на химически атаки в Сирия\". В нея дори не се споменава пресконференцията, като ли за свидетелствата на сирийските й участници. Предишната пък новина е от 22 април, тоест отпреди събитието и в нея се съобщаваше за предупрежденията от страна на Иран, ако САЩ напуснат ядреното споразумение на Запада с тази страна.  \nПускам и търсачка на името на момчето DIAB и при нея излезе репортаж от април 2017 г. за инцидента с химическата атака в Хан Шейхун, който също изглеждаше като скалъпен от враговете на сирийския президент Башар Асад. Диаб пък се оказа съименик на момчето от пресконференцията, на когото медията се позовава за тогавашния си репортаж.  \nПускам и търсачки през news.google или newsnow - пак нищо.  \nВпрочем, това поведение на Си Ен Ен едва ли е изненада. За тази телевизия се казва, че е медията на външнополитическото ведомство на САЩ. Нещо като медийния апартамент на Държавния департамент.  \nСлед 10 ноември ние се радвахме, че настъпва свободата на словото след годините на тоталитарната цензура и Западът доста умело подгряваше тази наша радост с красиви фрази и послания. И сега в лицето на ЕС дори изкъсо ни следи дали аджеба оставаме верни на тази свобода. А ние, като първолаците на цивилизационния ход, изобщо не вдявахме какво се крие под мантрата \"свобода на словото\". И защо Западът така ни я набиваше в главите. Сега, толкова години след 10 ноември и по повод примера на Си Ен Ен, излиза ето какво - словото има свободата и да мълчи. А свободата на словото прибяга до хватки на недемократичната журналистика, на противниците от несвободния свят.  \nКато се замислиш, може би е основателен въпросът откъде накъде свободата ще означава словото само да говори? Мълчанието също е опция, словото е свободно да го избере.  \nИ това се случва не само със Си Ен Ен. Не случайно словото на водещите западни медии прибягва до свободата на мълчанието, когато се касае за успехите на Путин или защо руснаците го харесват. Западното слово свободно си залепва устата с тиксо, за да се скатае от обясненията как и защо се сатанизира руският лидер, страната му, вече и народът му. Демократичното слово прибягва до услугите на пасуването при необходимостта да се обясни защо сирийците си искат Башар Асад или защо \"умерената опозиция\" е чиста проба тероризъм и екстремизъм. То също много свободно си е глътнало езика, когато трябва да се посочат грешките на еврокрацията спрямо Виктор Орбан. \nСвободното слово обаче може не само да мълчи,  но и да изопачава и манипулира  Ето сега, толкова години след 10 ноември, става ясно, че то има тази свобода едва ли не \"по рождение\". Показателна в това отношение  е  реакцията на родните медии. Да, за разлика от Си Ен Ен те не подминаха пресконференцията в Хага и в този смисъл пипаха по-професионално. Но никоя от тях не цитираше истината, казана от бащата на Хасан Диаб,  от лекарят Халил ал Джейш или администратора Ахмад Хашуа. А именно техните свидетелства бяха ключови. Вместо това обаче медиите ни манипулативно подчертаваха негативните оценки на британски и френски дипломати за разкритията на пресконференция. \"ОЗХО не е театър\", заяви британският посланик в организацията Питър Уилсън. Френският посланик в ОЗХО Филип Лалио нарече показването на сирийците в Хага \"неприличен маскарад\". Това си беше чиста проба промиване на мозъците, макар и по-префинено, не така дърварски както при американската медия. Беше си и образец на политическа манипулация, каквато си позволява свободата на словото.  \nОт професионална пък гледна точка това звучи като да излъчиш новина за срутила се сграда, без да кажеш данни за жертви и пострадали, а вместо това да цитираш уплашените жители от съседните сгради или пък да акцентираш върху отцепването на района. Втори път едва ли ще ти дадат да излъчваш от мястото на събитието. \nВсички знаем, че преди 10 ноември журналистиката също манипулираше - имаше мълчание по едни аспекти от политиката и обществения живот, и говорено по други аспекти. Излиза, че сходни неща стават и със свободното слово. Дали пък тоталитарното и свободното слово не са замесени от едно и също тесто?  \n \n  \n    \n \t\n", "date": "2018.05.09", "title": "Свободната журналистика прибягва и до свободата на мълчанието"}
{"url": "http://www.duma.bg/node/166387", "text": "Шестима от задържаните при спецакция на ГДБОП инспектори от ДАИ в Благоевград остават в ареста окончателно, реши вчера Апелативният специализиран съд. Въпреки че според съда няма риск шестимата да се укрият и нямат предишни криминални прояви, бе прието, че извършеното престъпление е с голяма обществена опасност. Според защитата обаче няма достатъчно събрани доказателства за вината на обвиняемите. В заседателната зала един от обвиняемите получи пристъп и се наложи да бъде откаран в болница. Адвокат Кристиян Милчев коментира, че това се случва за трети път, откакто мъжът е в ареста, но въпреки това съдът не смята за необходимо да промени мярката му. \nНа 23 април бяха задържани около 30 служители на държавната агенция. Специализираната прокуратура повдигна обвинения само на 10 от тях. На първа инстанция четирима служителите на ДАИ бяха пуснати под парична гаранция 5000 лева. Сред освободените от ареста са съпругът на спецпрокурорка и инспекторът, който има семейни взаимоотношения със служител на Министерството на транспорта. Според обвинението подсъдимите са взимали около 300 евро, за да си \"затварят очите\" за нарушения на транспортни фирми. Служителите на ДАИ са прибирали по около 1200 евро на ден.     \n \t\n", "date": "2018.05.09", "title": " Съдът потвърди ареста за шестима инспектори от ДАИ"}
{"url": "http://www.duma.bg/node/166375", "text": "На 2 май 2014 г. в красивия град Одеса неонацистите убиха 48 души. Протестиращите, които искаха да защитят своята култура и правото да говорят на родния си език, бяха нападнати от многобройна тълпа. Мирните граждани нямаха шанс да оцелеят срещу обучените и въоръжени противници. В мрежата се намират свидетелства за жертвите: пребити, застреляни, удушени и живи изгорени. Никой от полицията, пожарната или администрацията не се опита да ги спаси. \nПреди това в Украйна олигарсите извършиха държавен преврат и се постараха с терор и убийства да закрепят властта си. Членове на неонацистки и националистически паравоенни организации се разправяха с всички несъгласни с новия режим. Тези събития, естествено, бяха прикрити с красиви лозунги за правосъдие, демокрация и европейски ценности. Журналистите и западните политици обичат агитките пред камерите, особено ако там миловидни девойки с блеснали очи размахват флагчета, затова и спестиха на своята публика мръсната истина за ситуацията в страната.  \nТъжно е да се наблюдава как едно общество се опитва да се отрече от миналото и кръвта си в името на виза \"за там\" и предопределен живот в нищета \"тук\". Напоследък историята и кръвта се котират твърде евтино. \nНа записите от Одеса се виждат погромаджиите: усмихнати момичета, подготвящи \"коктейли Молотов\"; мъже, стрелящи и ритащи ранените, записващи на камера отчет за свършената работа: \"Едно тяло. Две тела...\". Все млади, силни, със свастики по униформите и горди от мерзостта, която вършат. Усещането за безнаказаност убива душата.  \nМоже ли да се претегли вината? Кой например трябва да бъде наказан по-строго: юношата с бухалка, който е уверен, че политическите противници трябва да бъдат избивани, защото държавата го е научила така, или тлъстият чичка на трибуната, превърнал насилието и глупостта в стил на управление? А какво да се каже за ония, другите, чужденците, които обичат да се снимат на фона на агитките, плащат на превратаджиите и тренират и въоръжават техните наказателни команди?  \nТвърдят, че освен измисленото от хората правосъдие има и друго - висше, пред което рано или късно ще застанем. Дано да е така! Все някога трябва да има възмездие за причиненото зло, иначе защо живеем? И нека тези, които се осмелиха да изразят открито мнението си и загинаха самотни насред големия притихнал град, да почиват в мир! \n    \n \t\n", "date": "2018.05.09", "title": "Загубената съвест "}
{"url": "http://www.duma.bg/node/166372", "text": "Истини и легенди се разказват за Врачанския край. Четиринадесет селища, разпръснати на различни места, са изчезнали в различно време. Пъстра и интересна е географската карта и твърде любопитна е за хората, населяващи тази земя. Тя е като едно съкровище, като едно опиянение, като неизживян възторг. Стотици и хиляди пъти съм вървял по пътищата из нея, от тихите прибрежия на историческия Козлодуйски бряг до легендарния Врачански балкан с живописната Околчица - една непомръкваща легенда. И все ми се вижда различна - винаги малко загадъчна и драматична.  \nТази земна шир очертава огнения път на безсмъртието от Дунава до Балкана. Като стражи от двете страни са наредени в продължение на 116 км бухнали в зеленина дървета и край тях бели каменни знаци, сочещи уникалния път на безсмъртието на легендарната и героична Ботева чета. \nОт десетилетия е очертана Алеята на славата и безсмъртието! Нейни творци и създатели са писателите планинари Павел Делирадев и Димитър Осинин и историкът д-р Иван Велков, очертали през 1946 г. бойния път на Ботевия подвиг от Козлодуйския бряг до Врачанския балкан, а по онова време до каменното бърдо на Рашов дол край село Лютиброд. \n...Изминали са повече от 100 години, а тази свещена ивица земя пази неувяхващ спомена за певеца на свободата и за неговата юначна чета. Стъпили на роден бряг, двестате смели храбреци се заклели да се бият и да умрат за свободата на майка България. И тръгнали бодри и неустрашими към Балкана... Вървели в бърз ход през полята на плодородната Златия и полята на хлебородната Дунавска равнина и гръмогласно пеели: \"Не щеме ний богатство, не щеме ний пари...\" Носели в сърцата си неукротимия и горд български дух, а в паласките и раниците си по 200 патрона... Отпред се веело и диплело зеленото атлазено знаме със заветните думи \"Свобода или смърт\". \nКолчем минаваме по този огнен път, все си мислим за обаянието и силния дух на тези смели и легендарни мъже, дръзнали в мрака на черното и драматично робство да въстанат и се бият срещу поробителите-тирани за свободата и своите правдини. На голото каменно бърдо край селата Баница и Чирен - Милин камък, в жестока битка с турците погинали 32-ма от тях. В боя паднал смъртно ранен знаменосецът от Търговище Никола Симов-Куруто и бунтовният поп Сава Катрафилов. В тревожната вечер край пътя за възвишението Веслец бил смъртоносно прострелян лъчезарният син на Враца, съветникът в щаба на Ботевата чета Давид Тодоров. \nНа другия ден в Балкана се разразил нов жесток кръвопролитен бой с турските пълчища. Загинал Войводата... Малкото планинско било в поляните на Камарата, над романтичната падина на Йолковица, станало негово лобно място. \nНапразно десетилетия и цяло столетие ние търсим по горните върхари в тази част на Балкана къде точно е загинал гордият певец на свободата... \nТръгнете ли по тази омайна с красотите си и с легендите Ботева земя и с очи видите и със сърце усетите незаглъхващото ехо от онова славно време, ще усетите и разберете, че Ботев е едно вечно развято знаме, една безсмъртна легенда, един зов за борба, един непомръкващ и вечен устрем за нов живот. Като изкласили жита, избуяли и разцъфнали, са неговите непомръкващи идеи, епохалните му революционни и смели човеколюбиви предначертания. \nВ отминалия ХХ век козлодуйският бряг стана живата длан на мирния атом. Тук намери пристан първата у нас и на Балканите атомна електроцентрала. \"Прометеевското огнище\" в Дунавската равнина е гордост за Козлодуй. Някога Ботев възторжено писа, че Козлодуй е \"Новата станция на България\". Сега това селище се слави с ядрените светлини, които сияят над Отечеството ни. Благодарение на новопостроената атомна централа Козлодуй израсна като съвременен модерен град, едно китно градче край брега на Дунав. \nБотевската земя е очарованието на скъпото ни и блеснало в земна красота Отечество. Днес Врачанският край е осеян със следи на славата на тази Ботева земя. Идете да видите новите селища - Мизия, Хърлец, Гложене, Бутан, Борован, Хайредин, Баница, Остров. Навсякъде ще се възрадвате на красотата им. В центъра на процъфтяващото и живописно благоустроено село Хайредин се издига паметникът на безсмъртния певец на Дунавската равнина Васил Воденичарски. Той загина заедно с шестима свои другари в бой с озверелите фашисти край село Липница, наблизо до Ботевия път. Изгоря като факел, преповтаряйки заветните клетвени думи: \"Заклеваме се да обичаме своята земя, да служим на своя народ, да умрем за тяхното щастие...\" \nДруг поет-партизанин Иван Нивянин, останал жив в паметта на поколенията, известява в своя стих: \nЩе минат дни, в строеж огромен \nнарода ни ще е зает. \nНо той за мен ще пази спомен, \nза мен, героят млад поет. \nБотевата алея минава и прорязва цялата Дунавска равнина от единия до другия край на Врачанската област - една от двадесет и осемте области у нас. Сгряна от ласката на новото време, Враца днес е внушителна и разхубавена - един китен и процъфтяващ нов град. В отминалото столетие и в новото време израства като Балкана - древен и млад град. Град, озарен от величието и славата на Ботев. По тези места и в селищата на този край всичко ти напомня и говори за величието и безсмъртието на рано отишлия си от живота Войвода - гениален и безсмъртен борец и гениален и знаменит поет. \nХиляди хора, не само в навечерието на 2 юни, но и през останалото време, се изкачват в Балкана, за да видят Околчица и се докоснат до лобния мраморен камък, където са изписани думите: \n\"На великия Ботев. \nИзпълни се пророчеството твое - \nжив си ти!\" От учредяването на Българската екзархия през 1870 г. до днес - април 2018 г., Враца е имала шестима владици, управлявали една от най-драматичните и конфликтни епархии. От светите старци с най-дългогодишен стаж на владишкия престол, цели 44 години, е дядо Паисий. Роден е в Своге - един разхубавяващ се град с около петдесет малки селца и махали в балканското дефиле на Искърския пролом. Александър Райков с църковното име Паисий, се явил на белия свят на 6 август 1888 г. Хиротонисан е за владика във Враца на 10 август 1930 г. Човек с непреклонен характер, богата логична мисъл и широки познания както в църковния и религиозен живот, така и с голям респект в управлението на многообразния и пъстър живот. Има две висши образования, дипломиран е като юрист в Германия.  \nКато журналист съм се срещал не един път с този знаменит и високообразован духовник и обаятелен човек. Разказвал ми е за строежа на красивата митрополитска сграда - една от най-оригиналните и привличащи вниманието не само в областния ни град, но и в страната. През 1937 г. поставя началото на сътвореното от него ежемесечно списание \"Духовно възраждане\". Хората от този район го помнят като високоерудиран духовник и църковник. Четиридесет и четири години са минали от смъртта му, а той не е забравен. Мощите му лежат в потъналата в блясък и легенди църква \"Св. Николай\" в центъра на Враца. Едно истинско слънце, което озарява живота на млади и стари. \nСлед дядо Паисий, с 28-годишен стаж, управляващ епархията, обхващаща Врачанско и част от селищата на Плевенския регион, е роденият в Калофер през 1843 г. или 1847-а, митрополит Киприан. Както говорят, той учил богословски науки в Цариград и Рим. Когато през 1873 г. е изпратен за управляващ епархия, възникват немалко трудности, хората го посрещнали недружелюбно. Това го принудило да живее в крайдунавския град Оряхово и в Плевен. В спомените от онова време люде разказват, че е бил човек с тънък политически усет и хитра дипломатическа ловкост. \nВладиката Климент е със 17-годишно присъствие. За него казват, че е имал добри качества като архиерей. Обичал е да споменава, че \"Ново вино не се налива в стари мехове\". По време на стилното му управление признават, че Врачанската епархия е една от най-благоустроените в страната. \nНапусналият земния свят на 26 декември 2016 г. владика дядо Калиник, е вторият след дядо Максим с голям и продължителен стаж от 42 години, с най-многогодишно присъствие в Светия синод. Роден на 11 март 1931 г. в село Мъглиж, по-късно обявено за град, той работи всеотдайно в днешния сложен и объркан живот. Чувал съм какви ли не приказки и измислици за живота му. Много бяха тези \"за\" и \"не\" за противниците му, които не го познаваха отблизо. Споменаваха се думите: \"Той е обект, а субект са други.\" Остави спомена за устремен и делови човек, с богат църковен и религиозен живот и с видимо ползотворно гражданско присъствие. Човек с обаяние и култура, обичаше дейците на културата и ги подкрепяше. Сам талантлив словотворец, остави три оригинално написани книги. Такъв човек като дядо Калиник никога не може да бъде забравен. \nС най-малък стаж, около една година и няколко месеца, е първият духовник след учредяването на Екзархията - Аверий. \"Умен е, но няма усета да се разбере с нас, вярващите в Бога, и обикновените трудови хора\" - категорично по онова време се изказвали за него. \nШестият, най-новият владика, е Браницкият епископ Григорий. Роден е в Ботевград, където е учил в математическа гимназия. Завършил Духовната семинария. Избран е за владика от Светия синод с 13 гласа при гласуването, след смъртта на дядо Калиник. Във Враца и селищата в този край го посрещнаха радушно.     \n \t\n", "date": "2018.05.09", "title": "Изпълни се пророчеството твое...   "}
{"url": "http://www.duma.bg/node/166388", "text": "Фирмата превозвач \"Булмаркет\" има възможност да обезщети исковете, заведени срещу нея от жители на Хитрино, но в разумни параметри. Това заяви вчера нейният управител Станко Станков. \nПо време на вчерашния разпит в рамките на делото за катастрофата той отново заяви, че поддържа заключението на частната експертиза, проведена по искане на фирмата. Според нея причината за катастрофата в Хитрино е лошият железен път. \"Експертизата е направена от лица с огромен опит в подобни катастрофи. Тяхното категорично заключение е, че не скоростта е причина за катастрофата, а  незаключена или счупена стрелка\", каза Станков. Той посочи, че цялата композиция, включително двата локомотива и 2 вагона, минава без проблеми на стрелка 1 и на стрелка 5, а стрелка 1 се разкъсва на шестия вагон. \nС разпити и на други свидетели продължи вчера делото за влаковата катастрофа от 10 декември 2016 г. Обвиняеми са двамата машинисти, управлявали дерайлиралия край Хитрино влак. Димитър Михнев и Радослав Петков ще отговарят за смъртта на 7 човека и 14 пострадали. Първото заседание бе разпоредително и на него като частни обвинители бяха конституирани всички пострадали и близки на загиналите. Те са 29 наследници на 7-те загинали и 14 души, които са ранени при инцидента.     \n \t\n", "date": "2018.05.09", "title": " \"Булмаркет\" може да обезщети жители на Хитрино за катастрофата"}
{"url": "http://www.duma.bg/node/166377", "text": "След фалита на тоталитарната си посестрима безучастната държава, според някои \"демократична\", засрича неолиберални постулати. Не залягаше, а хитруваше и мързелуваше. Затова и раздялата й със собствеността, за да я управлява друг, уж по-добре от нея, не мина без изневяра: продаде на държавна компания 1/3 от електропреносната си мрежа ниско напрежение. Спорът дали това е стратегическа грешка, както я определи Виктор Папазов в \"Преди всички\" на 14.03.2018 г., трупа години за пенсия като вицепремиерката в правителството на НДСВ, подготвила прословутата сделка. За нея си спомнят само челниците в капиталистическото съревнование, отхвърлили предложението за откупуване на контролния пакет акции в препродаваното електроразпределително дружество. \nОмаломощаване на \"лошия стопанин\" и предразполагане на \"добрата стопанка\" - изпълнението на втората неолиберална аксиома от всички, хванали държавното кормило след 1989 г., също се размина с очакваното. Намалиха данъчната и осигурителната тежест, отмениха разрешителни и контролни режими, облекчиха, насърчиха, обезсмъртиха, само и само частната инициатива да разгърне безкрайните си възможности и да настъпи всеобщо благоденствие. Но не би, за да не кажа \"не се случи\" на модния днес англо-български диалект. Или, по-точно, \"в сух валог се случи\", помага ми \"Песен\"-та на Никола Вапцаров. \nПод благосклонния \"мониторинг\" на двете, обединили се в една - Агенция за приватизация и следприватизационен контрол, назначените за бизнесмени фалираха подарените им малки и големи активи. За разлика от корупционната инвестиционната активност, особено чуждестранната, не се повиши. \"Не се случиха\" желаните реформи, не се откриха, нито осветлиха безброй работни места, а приливната вълна от експлоатация, нарушени права и неизплатени заплати, осигуряващи минимални пенсии, помете подкопаните диги на безучастната държава. \nБезпочвеното според министър-председателя й Б.Б. недоволство на здравните инспектори, музикантите в БНР, синоптиците в БАН и последните средносрочни предвиждания на финансовото министерство потвърдиха горчивата истина, че с туризъм, ресторантьорство, фризьорство и гримьорство се преразпределят само мизерни бюджетни приходи. Щели да ги изравнят с разходите през 2021 г. при заветна минимална 650 лв., при 750 евро средносегашна в Европа. \nЗаразени от примера, \"удовлетворени след протест\" всички задоволявани на парче бюджетни гилдии настояха за премиерска благосклонност. Полицаи, пазачи и надзиратели дръпнаха пред финансово и кадрово необезпечените армия, образование и здравеопазване. Заради лошата бизнес среда, ниския икономически растеж и неравномерното регионално развитие не пускат безучастната и в \"преддверието\" на еврозоната, както икономистът Румен Гълъбинов нарича механизма IERM2. \nОт непохватността на безучастно управляващите е огорчен и бившият й социален министър Иван Нейков, директор на Балканския институт по труда и социалната политика, в спор за стабилността на пенсионната й система със Стоян Панчев от Експертен клуб за икономика и политика \"Екип\" в \"Още от деня\" на 12.03.2018 г. \"Неразумното намаляване на осигуровките в продължение на близо 10 г. доведе до недостига в НОИ\", горещи се той и пред Марта Младенова на 10.04.2018 г. в \"Преди всички\", но с цената на ниските пенсии моделът ще издържи. Ще му помогнат по-доброто управление на \"студените пари\", подкрепяни от 3-те млрд. в \"Сребърния фонд\", които нямало да стигнат доникъде. \nИ двамата не ми отговориха защо безучастната държава закъсва с данъчната и осигурителната събираемост. Не ми отговориха защо всяка година в бюджета на НЗОК постъпват само половината от държавно дължимите здравноосигурителни вноски - една от причините за недофинансираните клинични пътеки. Всяка година само процент от всички разходи за пенсии, общо 10% от БВП, се покриват от събраното в НОИ. Заради хроничния отрицателен прираст все по-малко работещи издържат все повече пенсионери и здравно неосигурени. И ножът опира до кокала: болници задлъжняват с милиони към местни, НЗОК - към чужди доставчици на медицински изделия, консумативи и услуги, а към 2050 г. според Стоян Панчев парите за пенсии ще свършат, въпреки че според Нейков разходно-покривната система е направена така, че да издържа пенсионери за 30 години напред. Затова Българското либертарианско общество предлага и тя да се раздържави, а младите да не разчитат на разните й стълбове, ами отрано да отделят за старини Имало риск от фалит на частните, но заради демографския срив сигурността на държавния пенсионен фонд била само в стопяването му. Само че, знам го от опит, натрупаното в частния ще стигне най-много за 5-6, а сегашната средна продължителност на мъжкия пенсионерски живот е 17 години. \nНе разбрах и защо максималният осигурителен доход не е инструмент за попълване на дупката в НОИ. Вдигането му няма да затрудни 55-те хиляди със заплата над 3000 лв. Знам и защо падането на \"тавана\" върху пенсиите закъснява с цели 13 години - периодът от първото до последното обещание (01.01.2005 - 01.07.2019 г.). Трябва да пооредеят 33-те хиляди получавали през миналата година максимално изплащаната, а не определената им пенсия. \nПодкрепян от президента Радев и от Държавния департамент на САЩ, отчитам безучастие и в справянето с престъпността и корупцията. Пушилката от показни акции като \"Коледно прочистване\" на видния шумотевец Цв.Цв., споменат като отрицателен пример и в решение на Европейския съд за правата на човека, шумните арести на автоинспектори, митничари и дребни контрабандисти ни пращат на завидното последно място и по този показател. Нормално ли е охраната на Митко Черния от Варна да блокира паркинга и крайпътния ресторант, докато там дъвче тарторът им, а от МВР да си правят оглушки и трябва да записваш обаждането си на тел. 112, за да го докажеш? - пита и Иво Мирчев, изнесъл случая в \"12+3\" на 24.04.2018 г. \nНе се стряскайте, но ако зависеше от мен мутрите щяха да бъдат отстреляни като вреден дивеч, както в Италия през 30-те години на ХХ век. Правозащитни и безкрайно прозрачни общества ще ми окачат табелата \"фашизоид и фоб\", но небезучастните граждани, схванали алегорията, ще настояват този краен, но положителен пример и дълго пренебрегваният обществен интерес да се защити в актуална законова форма. Всички те искат ред, а не оправдания за невъзможността да им го осигурят. Не искат да плащат на вдигащи рамене приказливци като Валентин Радев, не са учтиви и с фигуранти, освободени от тежестта на Страсбургските обезщетения. \nЗатова и отговорът им не закъснява. Пред перспективата да издържат негодни институции и да са вечни заложници на недъгаво здравеопазване и пенсионно осигуряване все повече млади предпочитат да работят за стабилни социалноосигурителни системи в чужбина. Свободното движение на хора - самоотритналата се полувелика Британия днес се опитва да го ограничи, засмука материално заинтересованата работна сила през девет земи в десета, където гражданите се раждат еднакви в правата си и равни пред закона, не са първи по смъртност от болести и пътни произшествия, обществените им поръчки не са нагласени, имат си електронно и работещо правителство и не слушат развалената плоча на управляващите: първо за нас, ако стигне - и за вас Там не изтребват възрастните и хората с увреждания и не получават разстройство от гнилите плодове на съдебната и законодателната дейност. \nПоследният сезон на happening-а \"Безучастната държава\" е \"Как пълнят партийни каси с пари за европроекти!\" и как онези, които не отчисляват проценти, като кмета на община Септември Марин Рачев, получават обвинения и няма да бъдат оправдани като Христо Бисеров и сина му. \nЛюбопитен съм и какво ще излезе от \"публичния линч\" на Десислава Иванчева, кмет на столичния район \"Младост\". \"Той няма нищо общо с правото и правосъдието\", смята и адвокат Николай Хаджигенов пред Силвия Великова на 18.04.2018 г. Медии, камери, цирк, оправдаване след 10 г., както \"хванатия с подкуп\" съдия Петър Сантиров, и поредното осъждане в Страсбург, това предвижда той. \nКолкото и да им е криво на управляващите, носталгията по \"соца\" се шири заради тоталитарните му постижения в социалната сфера и в защитата на сигурността и обществения ред. И заради постоянните шуробаджанашки каши, забърквани от местните \"първи партийни секретари\" - областните координатори. Та питам апологетите й какво й харесват на неолибералната, пардон, на безучастната държава, и защо я наричат социална, че и правова?     \n \t\n", "date": "2018.05.09", "title": "Безучастната държава - \"Дързост и красота\" "}
{"url": "http://www.duma.bg/node/166383", "text": "Българският Червен кръст призовава правоимащите лица да посетят пунктовете на организацията, за да получат срещу подпис и документ за самоличност полагащите им се хранителни продукти по програмата на ЕС. \nРаздаването в 70 пункта от 23 области на страната ще продължи до 11 май. На включените в списъците на АСП се полагат по 16,320 кг от 7 вида храни: 7 кг леща, 1,120 кг рибни консерви, 3,2 кг грах, 2 кг лютеница, 800 г доматено пюре, 1,2 кг бисквити и 1 кг мед. \nПраво на тази помощ имат лица и семейства, подпомагани с целеви помощи за отопление през отоплителния сезон 2015/2016 г., майки и осиновителки, които са получавали месечни помощи за отглеждане на дете до навършване на 1 г. към октомври 2016 г., лица и семейства, получили еднократна целева помощ за ученици, записани в I клас за учебната 2016/2017 г., както и получавалите еднократни или месечни помощи за превенция и реинтеграция, отглеждане на детето при близки и роднини и в приемни семейства по реда и условията на Правилника за прилагане на Закона за закрила на детето към октомври 2016 г. Право на хранителни пакети от БЧК имат и лица и семейства, инцидентно пострадали при бедствия и аварии при форсмажорни обстоятелства, подпомогнати с еднократна помощ. \nХората с установени 90% трайни увреждания с чужда помощ, получили интеграционни добавки по реда на Закона за интеграция на хората с увреждания, които имат личен доход до 314 лв. към февруари 2017 г., както и получавалите месечни помощи за отглеждане на дете с трайно увреждане също имат право на пакетите с храни от БЧК.   \n \t\n", "date": "2018.05.09", "title": "БЧК удължава раздаването на хранителни продукти до 11 май"}
{"url": "http://www.duma.bg/node/166381", "text": "С националното външно оценяване (НВО) по български език и литература на 10 май започва поредицата от изпити, които ежегодно се провеждат за всички ученици от четвърти клас. Тази година четвъртокласниците са 63 883. \nВ първия ден учениците ще бъдат оценявани върху диктовка и текст за четене с разбиране, към който има 11 задачи. На 14 май ще се състои изпитът по математика, на 16 май е изпитът по \"Човекът и обществото\", а на 17 май - по \"Човекът и природата\". И по трите предмета тестът включва 16 задачи от затворен тип с три възможни отговора, от които само един е верен, и още 3 задачи от отворен тип, на които учениците трябва да отговорят сами.  \nНа всеки изпит четвъртокласниците ще имат на разположение един учебен час за работа върху задачите. Продължителността на всеки изпит за децата със специални образователни потребности е два учебни часа.  \nС резултатите от националното външно оценяване по математика може да се кандидатства за обучение в прогимназиален етап в профилираните гимназии с профил \"Математически\" и \"Природни науки\", като тежестта им при балообразуването се определя от конкретното училище.    \n \t\n", "date": "2018.05.09", "title": "Започва външното оценяване след ІV клас"}
{"url": "http://www.duma.bg/node/166384", "text": "Пулмофтизиатричното (гръдно) отделение и микробиологичната лаборатория ще бъдат преместени в основната сграда на кюстендилската болница. В момента те се намират в сграда над основната. Така ще бъдат спестени средства за режийни разходи, коментира изпълнителният директор на МБАЛ \"Д-р Никола Василиев\" в Кюстендил д-р Александър Величков. Той пояснява, че дейността си прекратиха кожното и УНГ отделение, както и това по физиотерапия. Болницата ще разполага с кабинет по УНГ болести и консултативно-денонощна помощ със специалисти УНГ, както и с двама рехабилитатори. При необходимост ще се канят за консултации и специалисти по кожни болести. Тези промени се правят с цел намаляване на разходите на лечебното заведение. \nВсички звена, които покриват спешността, функционират. Болницата е обезпечена и кадрово, но благодарение на работещи пенсионери лекари и медицински сестри. \n\"Има тежък кадрови дефицит и на сестри, и на лекари в цялата държава, но на държавно ниво нищо не се прави поне от 10 години. \"Трябват решения на МЗ и на МОН. Млади лекари, които да идват в кюстендилската болница, няма\", каза д-р Величков. \nСредната заплата в кюстендилската болница е 900 лв. Заетите щатове са 406 от началото на април, когато бяха извършени съкращения.   \n \t\n", "date": "2018.05.09", "title": "Болницата в Кюстендил съкращава и мести отделения, за да намали разходите"}
{"url": "http://www.duma.bg/node/166389", "text": "Кметът на столичния район \"Младост\" Десислава Иванчева е излязла в отпуск още 10 дни, съобщи столичният кмет Йорданка Фандъкова.  \nРазследваната за подкуп Иванчева досега ползваше отпуска си за миналата година. Новите 10 дни, които тя е заявила, са от отпуска й за тази година. В момента районът се управлява от заместник-кмета Румен Русев, след като Владимир Клисуров, определен от Столичния общински съвет за временно заместващ Иванчева, от вчера също е в 4-дневен отпуск. Той подаде молба за напускане на поста, но тя може да бъде приета само от Иванчева. Йорданка Фандъкова обяви, че няма информация кметицата да е приемала тази молба. Още не се знае в чии ръце ще попадне столичният район \"Младост\" след края на отпуската на Клисуров, който миналата седмица обяви категоричния си отказ да продължи да управлява.     \n \t\n", "date": "2018.05.09", "title": "Десислава Иванчева си е взела още 10 дни отпуск"}
{"url": "http://www.duma.bg/node/166382", "text": "Медиците от ловешката болница продължават протеста си за запазване на изпадналото в тежко финансово състояние лечебно заведение.  \nДУМА припомня, че в четвъртък по време на блиц контрола в парламентарната Комисия по здравеопазване министър Кирил Ананиев заяви, че на 8 май ще бъдат подновени преговорите с ръководството на частната \"Кардиолайф\" за вдигане на запора. Частната болница е един от големите кредитори на държавната болница в града. \nИзпълнителният директор на болницата д-р Анка Георгиева отново призова държавата за предприемане на спешни мерки за спасяване на лечебното заведение. \"Продължаваме с протестите, докато не ни чуят, докато хората не заработят нормално. Ние няма да затворим, няма да им доставим това удоволствие, но ще продължаваме с протестите, за да им напомняме, че тук има болница, която се нуждае от тяхната помощ\", заяви тя. \nБез финансиране от министерството болниците не могат да работят. Да се печели от здраве, да се очаква да се работи на печалба, просто е фантазия, заявяват служители на болницата.  \nРаботещите в бившата окръжна болница в Ловеч искат да знаят какво ще е бъдещето на здравното заведение. Те работят втора година, без да получават редовно заплатите си, някои отделения вече бяха закрити, защото медиците напускат.   \n \t\n", "date": "2018.05.09", "title": "Ловешките медици продължават протеста си"}
{"url": "http://www.duma.bg/node/166376", "text": "Нека напомним, макар да звучи невероятно: една от основните причини Хитлерова Германия да нападне Съветския съюз е България. И по-точно неуспешният опит на СССР чрез пакта \"Соболев\" да придобие бази на българска земя, както Румъния е приютила бази на Хитлер, като гарантира на България запазване на обществено-политическия строй, т.е. на монархията. Германия няма никакво намерение да допусне до България съветски войски, очевидно в геостратегическите й планове страната ни заема изключително важно място. Че е така, се вижда от немного известното днес Послание на Адолф Хитлер на 22 юни 1941 г., в деня, в който напада СССР. България, за радост на едни и жалост за други, е сред аргументите му. Откъси от тази реч ви предлагаме със съкращения. \nНо ви предлагаме и още две речи - на В. Молотов от същия злокобен 22 юни и на Й. В. Сталин от 9 май 1945 г. - днес те са запокитени в прашния ъгъл на историята и всячески се опитват да ги затрупат с пепелта на забравата. Пълнят в главите на децата ни, че едва ли не САЩ и Англия са спечелили Втората световна война; дитирамбите за десанта в Нормандия надминаха тези за \"малката земя\" на Брежнев. Но да напомним - срещу съюзниците от Втория фронт Хитлер хвърля 30-ина немски дивизии, а на Източния фронт - над 180. \nНека в този День победы си спомним за изумителния подвиг на СССР и да сведем глави пред десетки милиони жертви, които тази страна даде! И на САЩ, и на Англия да благодарим! И на другите народи, включително на българския, които не се покориха пред кафявата чума, чиито метастази днес, уви, отново пълзят в общественото съзнание. \nПредлагаме на читателите да надзърнат и в електронния сайт на ДУМА и да чуят една безсмъртна песен, в страхотното изпълнение на Лев Лешченко: \nГермански народе, националсоциалисти! \nСлед тежки кризи, осъден от месеци на мълчание, най-после настъпи моментът, в който аз мога да говоря напълно откровено. \n...От 1933 г. насам тъкмо Германският Райх се стараеше с безкрайно търпение да спечели като търговски партньори югоизточноевропейските държави. Затова ние имахме и най-голям интерес за тяхното вътрешно държавно консолидиране и за реда в тях. Нахлуването в Румъния от страна на Русия и зависимостта, в която бе Гърция спрямо Англия, заплашваха да превърнат тия области също в кратко време в общ боен театър. \n...Поканих г. Молотов да дойде в Берлин. Съветският министър на външните работи поиска да бъдат уяснени и Германия да даде съгласието си по следните четири въпроса: \n...Дали германската гаранция, дадена на Румъния, би била действителна в случай на нападение на Румъния от страна на Съветска Русия. Дали Германия е готова да се съгласи Съветска Русия от своя страна да даде гаранция на България и да изпрати по тоя случай съветски войски в България. Като въпросните съветски войски нямат намерение, г. Молотов заяви точно, да искат например да изгонят българския цар. На това аз отговорих, че България е една суверенна държава и че не знам България да е искала гаранцията на Съветска Русия, както Румъния бе поискала от Германия. Добавих, че освен това съм принуден да вляза в съгласие със своя съюзник по тоя въпрос.   \nГ. Молотов ми заяви, че Съветска Русия имала абсолютно нужда от свободно преминаване през Дарданелите и че искала, в интереса на своята защита, окупирането на няколко важни брегове на Дарданелите и на Босфора. Той ме запита дали Германия е съгласна на това. Аз отговорих, че Германия е готова да даде във всеки момент съгласието си за едно изменение на спогодбата от Монтрьо в полза на държавите по крайбрежието на Черно море, но че Германия отказва да се съгласи Русия да си присвои бази по Проливите.  \nПо тия въпроси аз възприех онова становище, което единствено можех да възприема като отговорен водач на Райха, но също като съзнателен представител на своята култура и на европейската цивилизация.  \nГермански народе! \n...В този момент се извършва концентрацията на войски, която по своите размери и обсег е най-голямата в света, каквато досега е била позната. Сътрудничейки си с финландските другари, борците, победители от Нарвик, се държат по крайбрежието на Ледовития океан. Германски дивизии под командата на завоевателя на Норвегия, заедно с героите на финландските борци за свобода под командата на техния маршал, закрилят финландските земи. От Източна Прусия до Карпатите се простират формациите на германския източен фронт. По бреговете на Прут, по долното течение на Дунава, чак до Черно море, се намират германските и румънските войници на ген. Анонеску, водач на румънската държава. Задачата на този фронт не се състои само в предпазването на изолираните държави, но и в осигуряването безопасността на Европа, следователно и осигуряване на всички държави в този континент. \nАз съм се решил днес да поставя земята и бъдещето на Райха на нашия народ, в ръцете на нашите войници. Нека Бог ни помогне в тази толкова важна борба.   \nАдолф Хитлер Граждани и гражданки на Съветския съюз! \nСъветското правителство и неговият ръководител другарят Сталин ми възложиха да направя следното изявление: \nДнес, в 4 часа сутринта, без предявяване на каквито и да било претенции към Съветския съюз, без обявяване на война, германските войски нападнаха нашата страна, атакуваха нашите граници на много места и подложиха на бомбардировка от самолетите си нашите градове - Житомир, Киев, Севастопол, Каунас и някои други, при което са убити и ранени повече от двеста души. Атаката на вражеските самолети и артилерийският обстрел бяха извършени също и от румънска и финландска територия. \nТова нечувано нападение на нашата страна се явява несравнимо с нищо вероломство в историята на цивилизованите народи. Нападението над нашата страна е извършено без оглед на това, че между СССР и Германия е сключен договор за ненападение и съветското правителство добросъвестно изпълняваше всички условия по този договор. Цялата отговорност за това разбойническо нападение над Съветския съюз изцяло и напълно пада върху германските фашистки управници. \nЕдва след извършеното нападение германският посланик в Москва Шуленберг в 5 часа и 30 мин. сутринта от името на своето правителство заяви пред мен в качеството ми на народен комисар на външните работи, че германското правителство е решило да започне война против СССР във връзка със съсредоточаването на части на Червената армия на източната германска граница. \nВ отговор от името на Съветското правителство заявих, че до последната минута германското правителство не е предявявало никакви претенции към съветското правителство, че Германия извърши нападение над СССР без оглед на миролюбивата политика на Съветския съюз и по този начин се явява нападащата страна. \nПо поръчение на правителството на Съветския съюз съм длъжен също така да заявя, че в нито един участък нашата войска и нашата авиация не са допуснали нарушение на границата и поради това направеното днес сутринта изявление на румънското радио, че уж съветската армия е обстрелвала румънски летища, се явява пълна лъжа и провокация. Същата такава лъжа и провокация представлява и днешната декларация на Хитлер, който със задна дата се опитва да скалъпи обвинителен материал срещу Съветския съюз за неспазване на съветско-германския пакт. \nСега, когато нападението над Съветския съюз е вече извършено, съветското правителство даде заповед на нашите войски - да отбият разбойническото нападение и да изгонят германската войска от територията на нашата страна. Тази война ни е натрапена не от германските работници, селяни и интелигенция, чиито страдания ние разбираме добре, а от кликата на кръвожадните фашистки управници на Германия, поробили французи, чехи, поляци, сърби, Норвегия, Белгия, Дания, Холандия, Гърция и други народи. \nПравителството на Съветския съюз изразява непоколебимата си увереност, че нашата доблестна армия и флот и смелите соколи на съветската авиация с чест ще изпълнят дълга си пред родината, пред съветския народ, и ще нанесат съкрушителен удар на агресора. \nНе за първи път на нашия народ му се налага да има работа с нападащ възгордял се враг. На похода на Наполеон в Русия нашият народ отговори с отечествена война и Наполеон претърпя поражение, стигна до своя крах. Същото ще се случи и с възгорделия се Хитлер, обявил нов поход срещу нашата страна. Червената армия и целият наш народ отново ще поведат победоносна отечествена война за родината, за честта, за свободата. \nПравителството на Съветския съюз изразява твърдата си увереност в това, че цялото население на нашата страна, всички работници, селяни и интелигенцията, мъжете и жените ще се отнесат съвестно към своите задължения, към своя труд. Целият наш народ сега трябва да бъде сплотен и единен както никога.  \nПравителството призовава вас, граждани и гражданки на Съветския съюз, още по-тясно да сплотите своите редове около нашата славна болшевишка партия, около нашето съветско правителство, около нашия велик вожд другаря Сталин. \nНаше дело правое, враг будет разбит, победа будет за нами! 1. Ние, подписалите по-долу, като действаме от името на Германското Върховно командване, се съгласяваме на капитулация без уговорки на всички наши въоръжени сили на суша, по море и въздух, а също на всички сили, намиращи се в настоящия момент под немско командване - пред Върховното главнокомандване на Червената армия и едновременно пред Върховното командване на Съюзническите експедиционни сили.  \n2. Германското Върховно командване незабавно ще издаде заповед до всички немски командири на сухопътните, морските и въздушните сили и на всички сили, намиращи се под германско командване, да прекратят военните действия в 23.01 часа по централноевропейско време на 8 май 1945 година; да останат на своите места, където се намират по това време, и да се разоръжат напълно, като предадат цялото си оръжие и военно имущество на местните съюзни командири или офицери, определени като представители на Съюзното Върховно командване; да не разрушават и да не причиняват никакви повреди на параходите, съдовете и самолетите, на техните двигатели, корпуси и оборудване, а също - на машините, въоръженията, апаратите и въобще на всички военнотехнически средства за водене на война... 5. В случай, че Немското Върховно командване или които и да са въоръжени сили, намиращи се под негово командване, не действат в съответствие с този акт за капитулация, Върховното командване на Червената армия, а също - Върховното командване на Съюзните експедиционни сили, ще предприемат такива наказателни мерки или други действия, каквито намерят за необходими.  \n6. Този акт е съставен на руски, английски и немски език. Само руският и английският текст са автентични.  \nПодписано на 8 май 1945 година в гр. Берлин От името на Германското Върховно командване: Кайтел, Фриденбург, Щумпф \nВ присъствието на: с пълномощие от Върховното Главнокомандване на Червената армия маршал на Съветския съюз, главен маршал на авиацията Г. ЖУКОВ; с пълномощие от Върховното Командване на експедиционните сили на съюзниците ТЕДЕР При подписването присъстват също в качеството си на свидетели:  \nкомандващ на стратегическите въздушни сили на САЩ генерал Спаатс \nглавнокомандващ на Френската армия генерал Делатр де Тасини Другари! Съотечественици и съотечественички! Настъпи Великият ден на Победата над Германия. Фашистка Германия, поставена на колене от Червената армия и от войските на нашите съюзници, се призна за победена и обяви без уговорки капитулация. \nНа 7 май в гр. Реймс бе подписан предварителен протокол за капитулацията. На 8 май... представителите на немското Главнокомандване подписаха в Берлин окончателния акт за капитулацията, чието изпълнение започна от 24 ч. на 8 май.   \nКато познаваме вълчите нрави на немските вождове, които смятат договора и съглашението за празна хартийка, ние нямаме основание да вярваме на думата им. Днес от сутринта обаче немските войски в изпълнение на акта на капитулацията започнаха масово да свалят оръжията си и да се предават в плен на нашите войски. Това вече не е празна хартийка. Това е действителна капитулация на въоръжените сили на Германия. Вярно, една група немски войски в района на Чехословакия все още се отклоняват от капитулацията. Но аз се надявам, че Червената армия ще успее да ги свести.  \nСега можем с пълно основание да заявим, че настъпи историческият ден на окончателния разгром на Германия, Денят на Великата победа на нашия народ над германския империализъм.  \nОгромните жертви, дадени от нас в името на свободата и независимостта на нашата Родина, неизчислимите лишения и страдания, преживени от нашия народ в хода на войната, напрегнатият труд в тила и на фронта, отдаден в олтара на отечеството - не отидоха даром и се увенчаха с пълна победа над врага. Вековната борба на славянските народи за тяхното съществуване и за тяхната независимост завърши с победа над немските окупатори и над немската тирания.  \nОтсега нататък над Европа ще се развява великото знаме на свободата на народите и на мира между народите.  \nПреди три години Хитлер заяви всенародно, че в неговата задача влиза разчленяването на Съветския съюз и откъсването от него на Кавказ, Украйна, Белорусия, Прибалтика и на другите области. Той направо заяви: \"Ние ще унищожим Русия, за да не може тя никога повече да се изправи\". Това беше преди три години. Но малоумните идеи на Хитлер не бе съдено да се сбъднат - ходът на войната ги разби на прах. На дело се получи нещо противоположно на онова,  което бълнуваха хитлеровците. Германия е напълно разбита. Германските войски капитулират. Съветският съюз тържествува с победата, макар че той няма намерение нито да разчленява, нито да унищожава Германия.  \nДругари! Великата Отечествена война завърши с нашата пълна победа. Периодът на войната в Европа завърши. Започна периодът на мирното развитие.  \nЧестита победа, мои скъпи съотечественици и съотечественички! Слава на нашата героична Червена армия, която отстоя независимостта на нашата Родина и извоюва победата над врага! \nСлава на нашия велик народ, народа победител! \nВечна слава на героите, паднали в боевете с врага и отдали своя живот за свободата и щастието на нашия народ! \"Вие създадохте от СССР един от главните елементи на борбата срещу държавите-угнетителки, именно благодарение на това бе удържана победата. Великата Русия и Вие лично заслужихте признателността на цяла Европа, която може да живее и да процъфтява, само бидейки свободна.\" \n                         Генерал де Гол \"Вие показахте способността на свободолюбивия и във висша степен храбър народ да съкруши злите сили на варварството, колкото и мощни да са те\".  \n                                                        Президент на САЩ, Х. Труман \"Изпращам Ви сърдечни приветствия по случай блестящата победа, която вие постигнахте, като изгонихте окупаторите от Вашата страна и разгромихте нацистката тирания. \n                                                                                                           У. Чърчил                 \n     \n \t\n", "date": "2018.05.09", "title": " Хитлер напада СССР и заради България"}
{"url": "http://www.duma.bg/node/166405", "text": "С амбиция да се сложи край на реекспорта на лекарства и да бъдат най-сетне внедрени електронната здравна карта и електронното досие на пл. \"Св. Неделя\" 5 се нанесе екипът на поредния здравен министър проф. Николай Петров. За електронната карта и досието ген. Петров заяви, че са необходими около 2 години. А относно паралелния износ на лекарства бе представен проект за промяна в Закона за лекарствата, която приличаше на промяна, предложена 3-4 години по-рано от БСП и ДПС. Междувременно новият здравен министър бе застигнат от множество стари проблеми в системата.  \nЩе представим нов модел за заплащане в здравеопазването, но това ще стане след широк диалог с всички заинтересовани, обеща проф. Петров в средата на август при представянето на приоритетите в здравеопазването в програмата на кабинета. Заплащането в системата с нищо не се е променило от 2009 г. насам, а през последната 1 година - още по-малко. Министърът рекламира гръмко предстоящото акцентиране на профилактиката, но както всички знаем, профилактиката на здравето на българина е химера, още повече когато на власт са кабинетите \"Борисов\". Българинът, ако сам не се погрижи за собствената си профилактика, държавата, здравните власти няма да го направят.  \nДълговете на болниците главоломно растяха, а ловешката и старозагорската вече агонизираха. В МЗ се обсъжда стратегия за управление на лечебните заведения, която да бъде факт до края на годината (2017 г. - бел. авт.), обяви министърът в средата на лятото. Такава няма и до момента.  \nНасилието над медици продължи След среща при главния прокурор на здравния и вътрешния министър Сотир Цацаров обяви, че до ноември ще бъдат въведени първите мерки. Е, ноември мина преди 6 месеца, но ни обещаните паник бутони ги има, нито насилието над медици намаля. А и нападателите си ходят на свобода. Така че - и тук никакво движение напред. Проф. Петров дори обяви, че правителството започва работа по проект за демонополизация на касата.  \nИзмежду гръмките идеи на правителството някак си мимоходом мина оставката на шефа на касата д-р Глинка Комитов. През март 2015 г. той бе единствен кандидат за поста и бе предложен от ГЕРБ. Но скоро преустанови публичните си изяви, а идеите му за промени в касата и в Закона за здравното осигуряване бяха забравени. От над 2-годишното проследяване на стенограмите от заседания на Надзорния съвет на НЗОК стана ясно, че често е бил против прокарваните от представителите на държавата идеи. Така в средата на лятото Комитов се оттегли от поста (без да стане ясно дали върху него е оказван натиск от властимащите), независимо че министър Петров не спести суперлативи за него след оставката му. Самият Петров, по специалност анестезиолог и бивш шеф на ВМА, побърза да предложи кандидатурата на колега от Военна болница за поста управител на НЗОК - проф. Камен Плочев. Така Петров се заобиколи на министерския пост от свои бивши подчинени - анестезиолога от ВМА д-р Мирослав Ненков зам.-министър, бивша шефка на аптеката на ВМА - Лилия Нейчева, също зам.-министър. Но на мнозина това дори не направи впечатление.  \nНад 2 години след получаването на 163-те млн. лв. по проекта за модернизация на спешната помощ дейностите по него едва-едва се влачеха. Петров бе третият здравен министър, работещ по проекта. Леко забавяне има, но ще се изглади, увери в края на юни министърът. \"Модернизацията на спешната помощ е приоритет на управляващата коалиция\", декларира и председателката на парламентарната комисия Даниела Дариткова (от ГЕРБ). Съвсем очаквано, движение по проекта нямаше до деня, в който Петров подаде оставка, след като бе обявено, че като шеф на ВМА възложил две обществени поръчки за 1,6 млн. лв. на фирми, представлявани от Явор Цонев - мъжа, от когото дъщеря му Руслана Петрова има дете. По-късно обаче прокуратурата го оневини.  \nМеждувременно поредният здравен министър зае креслото на пл. \"Св. Неделя\" 5 - финансистът, често наричан несменяемият бюджетар от Тодор Живков насам, и дългогодишен председател на Надзорния съвет на НЗОК Кирил Ананиев. В средата на ноември стана ясно, че  проектът за модернизация на спешната помощ е в риск  \nа 163-те млн. лв., чакани и рекламирани още от кабинета \"Борисов-1\", може да бъдат загубени, а Ананиев имаше само месец да преработи проекта. Във втората половина на март тази година от МРРБ съобщиха, че се удължава срокът за кандидатстване по процедурата за модернизация на спешната помощ. Всичко около този проект напомня друг проект на МЗ с европари, чието начало даде в края на мандата си здравният министър Евгений Желев, но на четиримата му приемници от кабинета \"Борисов-1\" не стигна времето да го изпълнят - \"Спри и се прегледай\", който касаеше скрининг на ракови заболявания. Той бе претупан от правителството на Орешарски, за да не бъдат съвсем загубени парите от еврофондовете. За скрининга днес никой не си спомня.  \nВ шестте месеца от министерстването на Ананиев като цяло нямаше никакви промени в здравната система - ни за добро, ни за лошо. Освен пушилка пред медиите.  \nОт проекта на екипа на Петров за ограничаване на паралелния износ на лекарства нищо не произлезе. За сметка на това в началото на декември управляващите шумно се похвалиха, че са разбили престъпна група за износ на животоспасяващи лекарства, а при акцията на прокуратурата, ГДБОП и ДАНС бяха иззети медикаменти за милиони левове. Две седмици по-рано по време на изслушването на главния прокурор в комисията по контрабандата в НС Цацаров заяви, че прокуратурата нямала думата за реекспорта на лекарства. На принципа \"всяко чудо за 3 дни\" спецакцията бе забравена, за да отвори място на друга топновина: икономическа полиция проверява болниците за схемата \"болница в болница\". \"С първия ми ден, в който станах министър, си поставих за цел да превърна проверките, и то съвместно с другите институции, в системен подход. Бих желал това да е признак на прозрачност в нашата работа\", заяви пред медиите Ананиев. \n\"Ремонтираният\" от ГЕРБ проект на Закона за лекарствата, целящ ограничаване на реекспорта, пак работи на принципа \"преливане от пусто в празно\". Но може и да няма нужда от влачената 2 години \"промяна\", защото България трябва сериозно да се подготви задължително да въведе до 9 февруари 2019 г.  системата за верификация на лекарствата по лекарско предписание в страните от ЕС и Европейското икономическо пространство. Тоест всяка опаковка ще носи уникален идентификационен код - двумерен матричен баркод, и ще бъде защитена срещу фалшифициране. Тази система според експертите може да се ползва и за проследяване на случаите на нерегламентиран паралелен износ. А това ще обезсмисли усилията на екипа на Ананиев и на ГЕРБ от поставяне на капани в Закона за лекарствата и измисляне спецакции за залавяне на лошите, които изнасят зад граница лекарствата, предназначени за българските граждани.    \nДа не забравим и за поредното  безсмислено скъперничество на управляващите \n  \nВ края на януари избухна нов скандал, в чиято основа бе търсенето на отговор на въпроса колко всъщност дължи НЗОК на чужди каси. Управителят на касата проф. Плочев обяви, че НЗОК дължи 271 млн. лв. на европейските здравни фондове, и поиска актуализация на бюджета, като прати писмо до парламента без предварително съгласуване с Надзорния съвет на НЗОК и с министъра. Ананиев му поиска оставката. Плочев заяви, че му е оказван натиск от  високопоставен човек да подаде оставка, а на прослушване в парламента председателката на комисията Дариткова го скастри, че не спазил процедурата по уведомяване на депутатите. Всичко това влоши здравословното състояние на Плочев и той постъпи в болница. Малко по-късно стана ясно, че представените от Плочев числа са верните. Но никой не му се извини, разбира се.   \nИ март не остана без скандали в здравеопазването - Софийската градска прокуратура образува 7 досъдебни производства за безстопанственост в страната. През април бе оповестено, че прокурори от Върховна касационна прокуратура (ВКП) образуваха 13 досъдебни производства за безстопанственост в болници в страната. \nИ докато министърът и държавата като джандари дебнат кой източва касата, вместо да обърнат пирамидата и да наблегнат на профилактиката, за да няма свръххоспитализации, болниците продължаваха да затъват и през тази 1 година от управлението на Борисов.  \nПриета е  поредната Национална здравна карта която налага поредните лимити, ограничения, рамки и пр., но пак не там, където е необходимо.  \nМеждувременно протестите на заетите в системата така и не стихват. А българите боледуват. Боледуват не за да източват касата, а защото държавата само на думи провежда профилактика. Кому е изгодно българските граждани да са болни? Защо толкова години управляващите отказват да чуят гласа на разума и да дадат пари за профилактика и превенция на заболяванията, вместо да се чудят как да наливат пари в болниците (схемата е \"Скъпи на брашното, евтини на триците\", защото парите за профилактика със сигурност биха били по-малко от парите за болнично лечение и медикаменти на \"изпуснати случаи\")? Докога ще си измислят екзотични псевдоправила за ограничаване на разходите за здраве и всеки неуспял министър или шеф на каса хвърля вината за неосъществимите си идеи върху лекарите и пациентите? \nЗасега е в затишие единствено проблемът, наречен здравнонеосигурени. Но въпрос на време е и те да бъдат обвинени за финансовата недалновидност на управляващите.    \n \t\n", "date": "2018.05.09", "title": " Пременил се Илия, след година - пак в тия "}
{"url": "http://www.duma.bg/node/166400", "text": "\"Обединени патриоти\" се изпокараха заради поисканите от лидерите на ВМРО и НФСБ Красимир Каракачанов и Валери Симеонов срещи с Корнелия Нинова. Волен Сидеров ги нарече \"въпросните лица\", обяви, че срещите им са \"нелегитимни\", и  на парламентарната група. \nКаракачанов запозна Нинова вчера с поредна стратегия за модернизация на армията и с проектозакона си за вероизповеданията. Лидерът на НФСБ пък ще иска утре подкрепа от БСП за частично вдигане на забраната за пушене и премахването на рекламите на хазартните игри.  е ясна - правителството е провал и трябва да си ходи, категорична бе Нинова. Каракачанов пък обяви, че темата не била повдигана.     \n \t\n", "date": "2018.05.09", "title": "Патриотите се изпокараха заради срещите с Нинова  "}
{"url": "http://www.duma.bg/node/166391", "text": "Президентската институция набира дарения за организацията на абитуриентския бал на младежите, израснали в институции, съобщиха от администрацията на президента. Даренията са преди традиционния абитуриентски бал за младежи в неравностойно положение, чийто домакин е президентът Румен Радев. Балът ще бъде на 30 май и е под мотото \"Подкрепи една мечта\". В рамките на инициативата младежите, израснали без родителски грижи, получават информация и напътствия за своята професионална реализация или обучение. \nПрез настоящата учебна 2017-2018 г. са включени 124 младежи. За 54 от тях специалистите от бюрата по труда търсят подходяща форма на заетост. Други 26 са избрали да продължават своето образование във висше училище. 44 от тези 124 младежи ще бъдат настанени в друг вид социална услуга заради висока степен на увреждане и трайно намалена работоспособност. Тази година младежите ще бъдат включени в обучителни курсове по фризьорство, шивачество и автомонтьорство. \nПо време на срещите си с психолозите младежите споделят, че мечтаят за работа, дом и семейство. \nОрганизациите, фирмите и гражданите, които имат желание да подпомогнат благотворителната инициатива \"Подкрепи една мечта\", могат да го направят със средства по банковата сметка на администрацията на президента: \n    \n \t\n", "date": "2018.05.09", "title": "Президентството събира дарения за бала на младежи без родители"}
{"url": "http://www.duma.bg/node/166393", "text": "В патриотичната коалиция отново настъпи раздор. Този път поводът са поисканите от лидерите на ВМРО и НФСБ Красимир Каракачанов и Валери Симеонов срещи с лидера на БСП Корнелия Нинова. Първата се състоя вчера, а тази със Симеонов е планирана за четвъртък. \nКаракачанов запозна лидера на левицата и екипа й с новата си стратегия за модернизация на армията и с проектозакона за вероизповеданията. Лидерът на НФСБ пък ще иска подкрепа по предложенията си за частичното вдигане на забраната за пушене в заведенията и премахването на рекламите на хазартните игри. \nЧасове по-рано лидерът на \"Атака\" Волен Сидеров разпространи гневно съобщение до медиите, че \"преговорите\" на двамата му коалиционни партньори с Нинова са \"нелегитимни\". Като председател на ПГ на ОП и създател на коалицията не съм упълномощавал въпросните лица да преговарят с която и да е партия извън управляващата коалиция, обяви Сидеров. Той напомня на колегите си, че Нинова е \"политически опонент на управляващата коалиция\" и че \"всякакви такива действия вредят на установените споразумения за управление между \"Атака\", ВМРО, НФСБ и ГЕРБ. \"Те са извън решенията на коалиционния съвет на ОП, затова трябва да се смятат за нелегитимни\", отсече Сидеров и отмени вчерашното заседание на парламентарната група на ОП. \nНа 1 май Каракачанов покани Нинова да разговарят \"на бира\" след протестния митинг на БСП, който поиска оставката на кабинета заради корупцията, мизерията и бедността. Тогава Нинова призова за изсветляване на управлението. Вчера двамата разговаряха час и половина \"на кафе и вода\" и дадоха отделни изявления пред медиите. Първо Каракачанов каза, че е поискал срещата в качеството си на вицепремиер, а не на партиен лидер, по важни въпроси като новата стратегия за отбраната и закона за вероизповеданията. Запитан от медиите, той отрече да е споменавано за \"оставка\". Минути по-късно Нинова го опроверга и категорично заяви, че отново е поискала оставката на кабинета. \"Потвърдих пред Красимир Каракачанов позицията на БСП, че правителството, в което участват Патриотите, е вредно за България и трябва да си ходи\", каза тя. \nКаракачанов призна, че е бил засегнат от инициативата на Цветан Цветанов да внесе друг законопроект за вероизповеданията миналия петък \"зад гърба на Патриотите\", подписан от Корнелия Нинова и Мустафа Карадайъ. Без да спомене името на Цветанов, Каракачанов намекна, че обвинява именно председателя на ПГ на ГЕРБ за това, че е прескочил ОП. \"Някой малко е избързал да внася подобен законопроект, след като още октомври съм го разпратил на всички в ОП и съм запознал колегите от ГЕРБ с него. Защо миналия петък се стигна до това бързане да се внесе, при положение че в разговорите, които сме водили, се каза, че трябва да уточним еди-какво си, и накрая в един момент се оказва, че дори без да ни покани някой, при положение, че всички знаят, че аз работя по този въпрос, се внася някакъв законопроект\", възмути се Каракачанов. Той обясни, че говори по адрес на \"подписалите се\", но от тях само Цветанов е коалиционен партньор. По думите му законопроектът бил по предпочитание на ДПС. \n\"Аз с премиера Борисов нямам абсолютно никакви проблеми и той няма с мен, надявам се, но явно скърцат колелата на каручката в парламента, това затвърждава моето убеждение в тази посока\", обобщи Каракачанов. \n   \n \t\n", "date": "2018.05.09", "title": "Патриотите се изпокараха заради срещите с Нинова  "}
{"url": "http://www.duma.bg/node/166395", "text": "НЗОК ще избира с кои болници да сключва договор,  предвижда проектът за Наредба за критериите и реда за избор на лечебни заведения за болнична помощ, който се очаква днес да приеме кабинетът. Предвижда се  директорите на РЗОК да сключват договори с болници или техни обединения въз основа на определени критерии в области, в които броят на болничните легла надвишава конкретните потребности, определени с Националната здравна карта. За извършване на избора на лечебни заведения се предвижда създаването на комисия със заповед на директора на съответната РЗОК. \nЗа оценяване на болници в райони със затруднен достъп до медицинска помощ е предвиден специален ред и критерии, свързани с отдалеченост и труднодостъпност на района, демографски и социални индикатори. \nВ проекта са предвидени точки за оценяване на дейността на болниците, сложността на извършените операции, дали приемат спешни пациенти в почивни дни и след 20 ч., колко отделения работят на 24-часов режим, удовлетворени ли са пациентите. Ако има болнични обединения и те са в различни населени места (например както са болниците в Шумен и Нови пазар, в Сандански и в Петрич), ще се оценяват поотделно, но ако болничните обединения са в един град, оценката ще е комплексна. Оценяването ще се извършва от комисия, назначена от директора на РЗОК.       \n \t\n", "date": "2018.05.09", "title": "НЗОК ще избира с кои болници да работи"}
{"url": "http://www.duma.bg/node/166396", "text": "Ежегодният конкурс за наградата на президента на републиката на името на световноизвестния изобретател от български произход Джон Атанасов започна вчера. Наградата \"Джон Атанасов\" се връчва на изявили се в световен мащаб млади български учени и изследователи в областта на компютърните науки от 2003 г. \nСред лауреатите на президентската награда са ръководители на изследователски центрове на водещи научноизследователски институти и мултинационални компании в различни направления на компютърните науки. \nВ президентската инициатива през 2018 г. ще се връчват отличия в няколко категории. Освен голямата награда, ще бъде дадена грамота \"Джон Атанасов\" за ученици и техните преподаватели за успехите им, постигнати в международните олимпиади по информатика и по информационни технологии през годината. Грамоти ще има и за проект с голям обществен принос и за дебютен пробив в областта на компютърните технологии. \nНосителите на отличията се определят от жури, съставено от водещи в областта на компютърните науки учени и професионалисти. \nКрайният срок за кандидатстване е 31 август 2018 г. Правилата за всяка от категориите и необходимите документи за участие в конкурса са публикувани на сайта на президентската институция.      \n \t\n", "date": "2018.05.09", "title": "Започва конкурсът за наградата \"Джон Атанасов\""}
{"url": "http://www.duma.bg/node/166394", "text": "\"Голяма коалиция между БСП и ГЕРБ е невъзможна, нито малка с ВМРО. Ние не сме на пазар тук. Те ме поканиха на среща, дойдохме да ги изслушаме. Сега ви информираме какво са поискали. С г-н Симеонов ще се срещнем в четвъртък.\" Това заяви председателят на БСП Корнелия Нинова след срещата с Красимир Каракачанов. По думите й такива разговори са полезни, защото касаят важни за България теми. За подобна среща с ГЕРБ обаче нямаме нито покана, нито желание, отсече тя в отговор на журналистически въпрос.  \n\"Ние смятаме, че това правителство е вредно за България, то е провал и трябва да си ходи. С това започнах разговора\", отсече тя, след като минути по-рано вицепремиерът каза, че темата не е била повдигана. Нинова обаче бе категорична, че има достатъчно свидетели, че го е заявила ясно на срещата. \"Ние смятаме, че това правителство е провал. Потвърждаваме искането си за оставка и той каза, че е нормално опозицията да мисли така\", обясни тя. \"Потвърдих две досегашни принципни позиции на ПГ \"БСП за България\" пред г-н Каракачанов: първата е, че има четири въпроса, по които сме готови да разговаряме, защото касаят България и изискват продължителна политика, а не мандатно мислене на едно или друго правителство. За нас това са националната сигурност, демографската катастрофа, здравеопазването и образованието\", каза лидерът на БСП. Тя обясни, че Каракачанов предлага нов план за модернизация на армията, който изисква преразглеждане на сегашните решения на Народното събрание - нови срокове за изпълнение на модернизацията и различен начин на финансиране. \"Той търси подкрепа това решение да бъде прегласувано, само че тук очевидно имат противоречие с министъра на финансите\", констатира Нинова.   \n \t\n", "date": "2018.05.09", "title": "Такива разговори са полезни, но не и с ГЕРБ"}
{"url": "http://www.duma.bg/node/166399", "text": "Временната комисия за установяване на всички факти и обстоятелства във връзка с приватизацията и планираната продажба на дружествата на \"ЧЕЗ Груп\" в България отложи приемането на окончателния доклад. От документа се чакат констатации, препоръки и решение за скандалната сделка между чешката държавна компания и българското дружество \"Инерком\" на Гинка Върбакова за закупуване на най-голямото електроразпределително дружество в страната. На заседание утре комисията трябва да приеме доклада. В рамките на днешния ден работна група от представители на всички политически сили в парламента трябва да подготви необходимите корекции, решиха членовете на комисията вчера. \nПредложението за отлагане направи депутатът от ГЕРБ Валентин Николов с мотива, че в констатациите в доклада имало политически уклони, и предложи да се търси консенсус. По искане на Таско Ерменков от БСП временна работна група ще извърши корекциите. Предложението на председателя на комисията Желю Бойчев от БСП за провеждане на дебат, независимо от отлагането, бе отхвърлено. \nВ рамките на заседанието Таско Ерменков, а по-късно пред журналисти и Желю Бойчев, обърна внимание върху факта, че участниците в сделката постоянно са отказвали да предоставят информация на парламентарната комисия, позовавайки се на \"професионална\" или \"търговска тайна\". Бойчев се съгласи, че докладът трябва да бъде приет с консенсус и затова докладът ще бъде окончателно гласуван утре, когато изтича срокът на работата на комисията. Пред ДУМА Ерменков коментира, че няма как да се постигне максимално сближаване на позиции заради различния политически подход към енергетиката. Той обясни, че дори докладът да бъде отхвърлен, приетите препоръки към него ще имат за цел в бъдеще да не се стига до сключване на такива тайни сделки с дружества от значение за националната сигурност. Ерменков е категоричен, че от комисията е имало смисъл дори и заради предложените от нея законови промени, даващи повече правомощия на КЕВР. \nПрипомняме, че парламентарната анкетна комисия за ЧЕЗ беше сформирана по искане на ПГ на БСП заради пълната неяснота около скандалната сделка, сключена в Прага с неизвестната доскоро пазарджишка фирма на Гинка Върбакова, за която се подозира, че е подставено лице. През неколкото заседания на временната комисия бяха изслушани представителите на бъдещия собственик на ЕРП-то, шефовете на всички заинтересовани държавни институции, както и на банките, с които Върбакова е преговаряла за предоставяне на кредити за закупуване на дружеството.   \n \t\n", "date": "2018.05.09", "title": " Комисията за ЧЕЗ обявява доклада си утре "}
{"url": "http://www.duma.bg/node/166398", "text": "Хиляди варненци изпълниха Зала 1 на Фестивалния и конгресен център в града, за да се срещнат с проф. Стефан Данаилов. Любимият актьор на няколко поколения представи автобиографичната си книга \"Романът на моя живот\". Редактор на книгата е журналистът Георги Тошев. Аз разказвах, той записваше, сподели Маестрото от сцената.  \n\"Аз наистина много ви обичам. Обичам моята публика и винаги съм давал всичко от себе си за публиката\". С тези думи проф. Стефан Данаилов взриви публиката във Варна. Той благодари на Борислав Гуцанов и Иван Иванов, по чиято покана бе срещата му с варненци. \n\"На много сцени съм излизал, посрещал съм министри, министър-председатели, президенти, но да представиш Стефан Данаилов е нещо, което се случва един път. Пожелавам на всеки да има такъв момент в живота си. Маестро, благодаря ти за всичко, което правиш\", каза председателят на Градския съвет на БСП-Варна Борислав Гуцанов. \nЗаедно с младите хора от настоящия клас на професора в НАТФИЗ, на сцената излязоха артистите Силвия Лулчева, Ненчо Илчев, Дарин Ангелов, Деян Ангелов и Божидар Мицев, също негови ученици, които представиха по оригинален начин откъси от \"Романът на моя живот\". По време на спектакъла, чийто режисьор е племенницата на Стефан Данаилов Росица Обрешкова, на екрана бяха показани снимки от стотиците роли на Маестрото в киното и театъра. Във фоайето на Фестивалния и конгресен център, с чиято подкрепа се проведе събитието, беше подредена изложба с кадри от най-известните филми с участието на проф. Данаилов. Варненските библиотеки ще получат десетки книги \"Романът на моя живот\" като дарение. \n    \n \t\n", "date": "2018.05.09", "title": "Хиляди варненци аплодираха Стефан Данаилов"}
{"url": "http://www.duma.bg/node/166397", "text": "Асоциацията на европейските журналисти в България публикува позиция, в която се обръща задочно към премиера Бойко Борисов по повод коментара му за 111-ото място на страната ни в годишната класация на \"Репортери без граници\" за свободата на словото. АЕЖ посочва, че намира за циничен опита на премиера да прехвърли отговорността за проблемите със свободата на словото единствено върху журналистите. \"Това е ваш проблем - на журналистите. Решавайте си го тоя въпрос”, заяви Борисов в интервю за Нова телевизия, помолен да коментира класацията на \"Репортери без граници\". \nПодобен коментар от лидера на изпълнителната власт, когато страната потъва все повече в тази класация, изключително напомня на великия комбинатор Остап Бендер: \"Делото за помощ на давещите се е дело на самите давещи се\", посочват от асоциацията и се обръщат към Борисов: \"Господин премиер, журналистите са едни от основните потърпевши от лошата медийна среда, изследването на АЕЖ-България за статута на журналистическата професия показва, че на повечето колеги им се налага да работят и живеят в доста тежки условия. Недопустимо е те да се оказват единствените отговорни за ситуацията, още повече, че в доклада на \"Репортери без граници\" не пише нищо такова. Сред причините са посочени корупцията и срастването между политици, олигарси и медии. Журналистите, които участваха в проучването на АЕЖ-България за 2017 г., откроиха като тенденция завръщането на политическия натиск върху тях. \nДругият голям потърпевш от лошата медийна среда обаче сме всички ние, българското общество. Защото проблемите на медиите не са нещо изолирано, те са свързани с други проблеми на държавата като липсата на съдебна реформа, липсата на ефективна борба с корупцията, липсата на върховенство на закона. И всички тези фактори, взети заедно, водят до най-ниския жизнен стандарт в ЕС и цялостното усещане у населението, че не живее добре\", пишат от АЕЖ.     \n \t\n", "date": "2018.05.09", "title": "Цинично е отговорността за проблемите със свободата на словото да се прехвърля на журналистите"}
{"url": "http://www.duma.bg/node/166392", "text": "Мащабната акция \"Безсмъртният полк\" ще се проведе в 52 града на България в Деня на победата, 9 май. Това заяви председателят на фондацията \"Безсмъртният полк\" Павел Иванов. Миналата година в инициативата участваха 15 000 души от 40 града. Очаква се само в София в шествието да се включат над 3000 души. Построяването на полка в столицата ще започне от 9 ч. на 9 май пред Паметника на Незнайния воин. Там ще бъдат положени венци и цветя. Колоната ще тръгне в 9.20 ч. към Паметника на Съветската армия, където също ще бъдат положени цветя около 10 ч. Организаторите напомнят на участниците, че е желателно да носят снимка или плакат на своя герой ветеран, партизанин, ятак, интербригадист, фронтовак. \nПредседателят на БСП Корнелия Нинова, лидерът на софийската организация Калоян Паргов заедно с членове на ръководството на Градския партиен съвет, народни представители и общински съветници от БСП също ще вземат участие в честванията по случай Деня на победата пред Паметника на Незнайния войн и в шествието на \"Безсмъртния полк\". В 11 ч. Калоян Паргов ще присъства на поклонението пред паметта на българските воини, загинали в заключителната фаза на Втората световна война пред паметната плоча, която се намира на централния вход на парка \"Заимов\" срещу улица \"Васил Априлов\". \nПо улиците в Казанлък също ще премине шествието \"Безсмъртен полк\". То ще тръгне в 17.30 ч. от пл. \"Севтополис\" и ще приключи в парк \"Розариум\" пред Мемориалния паметник на загиналите във войните. Организатор на събитието е НД \"Русофили\" в Казанлък.  \nВ няколко тържествени церемонии по случай 9 май - Деня на победата, ще се включат руският посланик Анатолий Макаров, аташето по въпросите на отбраната на Русия и служители на посолството. Една от тях ще е от 10 ч. пред Паметника на Съветската армия, а другата церемония ще е от 10.45 ч. пред Паметника костница на съветските воини в кв. \"Лозенец\". От 13 ч. Макаров ще вземе участие в празничното мероприятие при паметника \"Альоша\" в Пловдив. \nОбщина Благоевград ще отбележи 73 години от края на Втората световна война на 9 май. Ритуалът по полагане на цветя в памет на загиналите във войната ще се проведе от 11 ч. пред паметната плоча на загиналите за обединението и независимостта на България.   \n \t\n", "date": "2018.05.09", "title": "Шествия на \"Безсмъртния полк\" в 52 града на България"}
{"url": "http://www.duma.bg/node/166347", "text": "След боледуване си отиде талантливият поет, член на Съюза на българските писатели, Кирил Борисов. Скърбим за твореца, човека и колегата, чийто житейски път свързваме с дългогодишната му работа като редактор в редица периодични издания и 18 години в българското списание за изкуство и култура на чужди езици \"Обзор\", се казва в некролог от СБП. Роден на 25.01.1938 г. в с. Мламолово, Софийска област, той завършва Факултета по славянски филологии в СУ \"Св. Климент Охридски\". Автор е на книгите \"Лъчи и думи\", \"Невидими кръговрати\", \"Основен камък\", \"Огледални светове\", \"Между два пламъка\", \"Делта на живота\", \"Меч и цвете\", \"Огън в тревата\", \"Сто октави\", \"Безкраен живот\", \"Златен лист\", \"Любов и святост\", \"Любов и съдба\", \"Живи думи\" и др. Негови творби са превеждани на френски, руски, английски, италиански, немски, полски и др. \n    \n \t\n", "date": "2018.05.09", "title": "Напусна ни поетът Кирил Борисов"}
{"url": "http://www.duma.bg/node/166349", "text": "Пети младежки конкурс за плакат на Международния филмов фестивал \"Любовта е лудост\" обявява Фестивалният и конгресен център във Варна. Имат право да участват студенти и ученици до 35 години. Задължителни условия за плакатите/рисунките е да са авторски, да са по темата на събитието, да съдържат надписа Международен филмов фестивал \"Любовта е лудост\" или International Film Festival \"LOVE IS FOLLY\", да са с размери от 50 на 70 см. Плакати/рисунки, които не отговарят на четирите условия, няма да бъдат допуснати до участие. Срокът за подаване на творбите е до 15 юли 2018 г. на място във ФКЦ (офис 106 или офис 107) или на адрес: Фестивален и конгресен център, бул. \"Сливница\" 2, Варна 9000 - за конкурса.  \nВсички плакати ще бъдат изложени във фоайетата на ФКЦ по време на фестивала, който ще се проведе от 24 август до 2 септември тази година. Преди откриването на \"Любовта е лудост\" - от 24 юли до 24 август, те ще бъдат поместени в профила на фестивала във фейсбук МФФ \"Любовта е лудост\", където всеки ще има възможност да гласува за избрания от него плакат. Голямата награда в конкурса е в размер на 300 лева и ще бъде определена чрез гласуването във фейсбук. По 100 лева ще получат двама от участниците, които станат фаворити на гостите на фестивала и на акредитираните журналисти. \nНаградите ще бъдат връчени на победителите на официалното закриване на \"Любовта е лудост\" на 31 август.   \n \t\n", "date": "2018.05.09", "title": "Конкурс за плакат на \"Любовта е лудост 2018\""}
{"url": "http://www.duma.bg/node/166350", "text": "Оперната певица Мария Цветкова е победителят в анкетата \"Музикант на годината 2017\" на предаването за класическа музика \"Алегро виваче\" на програма \"Хоризонт\" на Българското национално радио. Резултатите от 27-ото издание на националното допитване бяха обявени на галаконцерт, проведен в Деня на радиото, 7 май, в препълненото Първо студио на БНР. \nЗа първи път в историята на анкетата наградата в категория \"Дебют\" спечели диригент - младата Инна Диловска, която получи специалната награда на Българската банка за развитие. За \"Ансамбъл на годината\" слушателите избраха дуото Надежда Цанова - пиано, и Петър Македонски - тромпет. \"Музикален проект на годината\" стана албумът с музика на Димитър Ненов, записан от пианиста Иво Върбанов с Кралския шотландски национален оркестър под диригентството на Емил Табаков и издаден във Великобритания. Цигуларката Зефира Вълова спечели приза за активна творческа дейност. Композиторът Георги Арнаудов събра гласовете на любителите на класическата музика в категория \"Юбилей\". Слушателите отличиха посмъртно композитора и тонрежисьор в БНР Мирослав Данев за цялостното му творчество. \nЗа втори път в историята на анкетата беше връчена специалната награда \"Олга Камбурова\" в подкрепа на млад талант. Получи я 16-годишният пианист Николай Димитров от Русе. \nДомакин на събитието беше Симфоничният оркестър на БНР с главен диригент Марк Кадин, в галаконцерта участваха носителите на наградите - Теодосий Спасов - два пъти носител на приза \"Музикант на годината\", и Явор Желев - първи флейтист на Радиооркестъра.     \n \t\n", "date": "2018.05.09", "title": "Мария Цветкова стана \"Музикант на годината 2017\""}
{"url": "http://www.duma.bg/node/166348", "text": "Преоткриване на автентичната красота на българската природа и архитектурно-културно наследство в миналото и настоящето в европейски контекст от перспективата на българския архитект д-р Тодор Топлийски (р. 1930 г.) предлага изложбата, която се открива на 10 май от 18.30 ч. в зала 2 на Централния дом на архитектите в България, ул. \"Кракра\" 11. Експозицията ще може да се разгледа до 19 май. \n    \n \t\n", "date": "2018.05.09", "title": "Изложба на Тодор Топлийски в САБ"}
{"url": "http://www.duma.bg/node/166351", "text": "След впечатляващото си първо гостуване у нас виенчанинът Саша Гьотцел отново застава на пулта пред Софийската филхармония, за да представи Симфония 4 на Брукнер и Концерт за пиано и оркестър 1 на Бетовен със солистка известната пианистка Милена Моллова. Концертът е на 10 май от 19 ч. в зала \"България\". \nУченик на Зубин Мета, Рикардо Мути и Сейджи Озава, Саша Гьотцел набира все по-голяма популярност на световните сцени. Неговите участия на Би Би Си Промс и на Залцбургския фестивал са приети с възторг от публиката. Работи със звезди като Анна Нетребко, Пласидо Доминго, Хосе Карерас, Рене Флеминг. Той е главен диригент на оркестъра в Куопио (Финландия) и артистичен директор на Симфоничния оркестър \"Borusan\" в Истанбул, като същевременно е чест гост-диригент на фестивала \"Pasific Music\", основан от Ленард Бърнстейн. \nМилена Моллова e сред малцината български музиканти, изградили се като изпълнители в школата на такива колоси на музикалната интерпретация като проф. Емил Гилелс, проф. Димитър Ненов, проф. Панка Пелишек. Нейният път е осеян с успехи, награди, гастроли и превземане на върхове, с отличия и лауреатски звания в авторитетни международни конкурси като Първия клавирен конкурс \"Чайковски\" в Москва, \"Маргарита Лонг-Жак Тибо\" в Париж, Международния конкурс на ARD в Мюнхен, Международния клавирен конкурс \"Бетовен\" във Виена, с гостувания на концертни подиуми по целия свят. Моллова е била солистка на най-значими български и европейски симфонични оркестри и е свирила под палката на диригенти като Добрин Петков, Кирил Кондрашин, Казуйоши Акияма, Рудолф Баумгартнер, Жорж Ципин. Емблематичен акцент в репертоара на Моллова е изпълнението на цикъла от 32 сонати на Бетовен, представен в 9 концерта - значима творческа задача, реализирана от толкова малко пианисти. \nКонцерт за пиано и оркестър 1 е третият опит на Лудвиг ван Бетовен за представяне на клавирен концерт. Предишните творби са непубликуван концерт от 1784 г. и известният Втори концерт. Произведенията са писани почти по едно и също време, но поради редица редакции на композитора са издадени в различен ред. Първият е посветен на принцеса Анна Луиза Барбара Одескалки, родена графиня фон Кеглевиц. Бетовен сам изпълнява клавирната партия на премиерата на 18 декември 1795 г. във Виена. \n    \n \t\n", "date": "2018.05.09", "title": "Саша Гьотцел дирижира Софийската филхармония  "}
{"url": "http://www.duma.bg/node/166390", "text": "Над 41 000 ученици са напуснали страната през последните 6 години. Данните са на работодателите, които събраха отговорните институции на кръгла маса на тема бизнес и висше образование. По време на срещата Асоциацията на индустриалния капитал в България (АИКБ) поиска изцяло нов модел на финансиране на висшето образование в държавните висши училища. От организацията настояват за незабавни мерки за сътрудничество и координация между бизнеса и системата на висше образование. \nНовият модел на финансиране на висшето образование трябва да доведе до по-голяма заетост в страната на завършилите държавна поръчка, смятат от АИКБ. Затова от асоциацията настояват да бъде изменена и подобрена системата за кредитиране на студентите. Освен това младежите от дефицитни специалности може да бъдат стимулирани с допълнителни стипендии за издръжка.  \nПредседателят на АИКБ Васил Велев акцентира върху острата нужда от кадри за икономиката. \"Административните прегради са плевели, които непрекъснато трябва да бъдат почиствани. Реформа в образованието е наложителна\", категоричен бе Велев. \nОт бизнеса отчитат, че местата за първокурсници във вузовете са повече от абитуриентите и е налице девалвация на висшето образование. Освен това 50% от висшистите се реализират на работни места, за които не се изисква висше образование. Велев бе категоричен, че план приемът трябва да се съкрати поне с 1/3 и то в близките години. Според него хуманитарните специалности са твърде много, а в същото време сме се превърнали в инкубатор на човешки ресурси за чужди икономики. Инженерните специалности имат нужда да бъдат реабилитирани заради недостиг на инженери, изтъкна председателят на АИКБ. Над 50 000 души годишно губи икономиката като работна сила заради демографската криза. Затова бизнесът настоява за спешни мерки за справяне с проблема. \nМинистърът на образованието Красимир Вълчев все пак отчете добро сътрудничество с бизнеса. Според него компаниите могат да подпомагат студентите на по-ранен етап срещу работно място и бъдеща реализация. \nПредседателят на образователната комисия в парламента Милена Дамянова пък заяви, че именно бизнесът може да убеди децата, че стругар не е човек с каска и мръсни дрехи. По думите й се подготвят промени, които да направят ефективно въвеждането на дуалната система. Освен това трябва да се решат споровете за трудовия договор на децата в дуалната система и дали да ползват отпуск.     \n \t\n", "date": "2018.05.09", "title": " Над 40 000 ученици напуснали България за 6 години "}
