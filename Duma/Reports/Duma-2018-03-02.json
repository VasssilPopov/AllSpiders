{"url": "http://www.duma.bg/node/162071", "text": "След изплащане на 15,9 млн. евро \"Холдинг БДЖ\" е погасил изцяло задълженията си към германската банка KfW IPEX Bank, съобщиха вчера от дружеството. Заемът е бил предоставен на железниците ни през 2005 г. за финансиране доставката на 25 броя електрически мотриси по сключен договор със Siemens Германия на стойност 123,4 млн. евро. Изплащането на задълженията към финансовата институция е в резултат от изпълнението на извършените реформи за оздравяване и развитие на дружеството през последните години. \nВ края на 2009 г. БДЖ се намираше в тежко финансово състояние със задължения в размер на 849 млн. лева. Чрез извършените реформи в дружеството са подобрени финансовата стабилност и структурата на компанията. Благодарение на предприетите мерки очакваните общи задължения на дружеството към настоящия момент възлизат на 361 млн. лева, като изцяло изплатени са два отделни заема към \"Еврофима\", първият облигационен заем и други два заема към KfW. \n    \n", "date": "2018.03.02", "title": "БДЖ погаси 15,6 млн. лв. по кредит към германска банка"}
{"url": "http://www.duma.bg/node/162067", "text": "През януари банковата система е със 117 млн. лв. печалба, с 23 млн. лв. повече спрямо януари 2017 г., съобщава Българската народна банка (БНБ). Брутният кредитен портфейл на банковата система (без кредитите и авансите за секторите \"централни банки\" и \"кредитни институции\") през януари се увеличава със 199 млн. лв., или 0,4%. Нарастват кредитите за домакинствата с 200 млн. лв. (1%) и тези за нефинансовите предприятия с 46 млн. лв. (0,1%), докато за секторите \"държавно управление\" и \"други финансови предприятия\" има спад, отчитат от Централната банка. Депозитите в банковата система спрямо края на декември 2017 г. намаляват с 581 млн. лв. (0,7%) поради спада при всички институционални сектори с изключение на ресурса на \"държавно управление\", при който има увеличение със 155 млн. лв. (7,8%).   \n", "date": "2018.03.02", "title": " 117 млн. лв. е печалбата на банките за януари "}
{"url": "http://www.duma.bg/node/162072", "text": "Пътниците във влака от София за Варна са  престояли без никакво отопление, вода и ток близо 4 часа в изключително ниските температури в нощта срещу четвъртък. За това се оплакаха пред ДУМА пътници от авариралия влак. Той е тръгнал към Варна в 22,30 часа в сряда и е трябвало да пристигне в 6,15 часа сутринта в четвъртък. Заради авария на локомотива, която е блокирала движението на композицията, пътниците са стигнали във Варна вчера около 11 часа. Повечето са разбрали за спирането на влака, което е станало в района на Горна Оряховица, след като са се събудили от ужасния студ около 3-4 часа сутринта, разказаха потърпевшите. Това обаче не е единственият случай от предходната нощ.  \nПътниците в друг влак - от София за Бургас, са били блокирани край Айтос около 5 часа сутринта в четвъртък, съобщи пред бТВ Ивайло Симеонов, който е един от пасажерите. В момента, в който е спрял влакът, е спряло и отоплението. Има около седем вагона, в които има доста пътници, сред които и деца, каза Симеонов. Кондукторите също нямали информация, предполагат, че причината е замръзнала стрелка. От Бургас бил изпратен дизелов локомотив, който да извози пътниците до крайната гара. \nСлед като първо медиите съобщиха за проблема със спрелите влакове БДЖ информира, че пътниците от двата нощни влака ще бъдат компенсирани с безплатни билети. По данни на потърпевшите от влака за Варна повече от пътниците даже не са се възползвали от компенсацията, защото са бързали да се приберат след неколкочасовото престояване в студа. От железопътния превозвач съобщиха, че влаковете са престояли поради възникнали технически неизправности в локомотивите, породени от екстремно ниските сутрешни температури. До изчакването на подмяната на локомотивите и по време на дълготрайния престой на влака от София за Варна в гара Славяново служителите от превозния персонал са осигурили одеяла на пътниците, а след пристигането в гара Шумен са осигурени храна и топли напитки. \nОт превозвача призоваваха потребителите да проявяват търпение и да се информират своевременно за актуалната обстановка на движение на влаковете. Поради зимните условия и прекомерно ниските температури е възможно възникването на принудителни престои и натрупване на закъснения при движението на влаковете, заявиха от БДЖ. \nНиските температури наложиха аварийно спиране и на товарна композиция с въглища, потеглила от гара Вакарел, съобщиха вчера от НКЖИ.   \n", "date": "2018.03.02", "title": "Пътници мръзнаха в два аварирали влака на БДЖ  "}
{"url": "http://www.duma.bg/node/162076", "text": "Едва 18 от общо 67-те общини, които получават средства от Оперативна програма \"Региони в растеж\" в момента няма риск да загубят европари. Ако останалите 49 общини не успеят да постигнат междинните си цели по изпълнение на проектите, то техният резерв ще бъде разпределен между тези, които са ги постигнали. Това обяви министърът на регионалното развитие и благоустройството Николай Нанков по време на общо събрание на Сдружението на общините. Общо резервът за 67-те общини, който ще се разпределя от 2019 г., е около 100 млн. лв. За 20 общини задачата изглежда невъзможна, защото са с нулево изпълнение към момента. Регионалният министър не ги посочи поименно. Сред общините в риск са редица големи градове като София, Пловдив и Варна. Столицата разполага с най-големия бюджет от над 238 млн. лв., като до края на годината трябва да е разплатила 47,6 млн. лв. Срокът за отчитане на междинните индикатори по ОПРР от страна на общините да бъде краят на септември 2018 г.  \nПри преразпределянето на парите през следващата година между общините \"отличници\" \"спестените\" средства от другите местни власти ще се използват за еднотипни дейности. Например, ако една община закъснее с изпълнението на процедурата за образователна инфраструктура, предвиденият ресурс ще бъдат насочен към други общини за същия тип проекти, обясни Нанков. Досега само шест общини са изпълнили заложените междинни цели за разплатените средства по европрограмата. Други 13 имат възможност да ги постигнат. Сред отличниците са Бургас, Хасково, Казанлък, Кюстендил, Димитровград, Свищов, Габрово и Панагюрище, посочи министър Нанков. \n1,18 млрд. лв. от средствата на ОПРР са насочени към общините. Общият бюджет на ОПРР е над 2,8 млрд. лв. Нанков очаква до средата на годината да бъдат договорени всички средства по програмата.  \nОт своя страна, представителите на общините искат държавата да отпусне още средства по Националната програма за обновяване на многофамилните жилищни сгради. Тяхното предложение е да бъдат осигурени средства за всички молби, подадени в Българската банка за развитие (ББР) до края на 2016 г. Това означава да се намерят пари за нови 2000 сгради, показва регистърът на заявените искания за финансиране в ББР. Ако се съди от досегашния опит, за тяхното обновяване ще са нужни около 2 млрд. лв. Програмата за саниране беше временно замразена, докато се изпълнят 2022 договора за общо около 2 млрд. лв. Регионалният министър Николай Нанков каза, че инициативата има бъдеще и трябва да продължи, но с по-строг контрол, включително и от страна на ДНСК. Той не се ангажира дали държавата ще отпусне нови средства и кога.  \n100 милиона евро е бюджетът перото за обновяване на инфраструктурата в селата през 2018 г., съобщи министърът на земеделието Румен Порожанов. 50 000 000 евро са предвидени за строителство и рехабилитация на улици и тротоари; 10 000 000 евро - за изграждане и обновяване на площи за широко обществено ползване; толкова са предвидени и за ремонт, и оборудване на общински сгради с цел подобряване на тяхната енергийна ефективност. 7 500 000 евро са за ремонт и оборудване на училища и професионални гимназии; 5 000 000 евро за ремонт и оборудване на детски градини. 7 500 000 евро е сумата за изграждане на закрита спортна инфраструктура, включително оборудването и/или обзавеждането й в основно или средно училище. 10 000 000 евро са изграждане, реконструкция, ремонт, оборудване и обзавеждане на спортна инфраструктура. Министърът увери кметовете, че индикациите, които се получават по време на българското председателство на Съвета на ЕС е, че Общата селскостопанска политика ще запази своето адекватно финансиране.  \n    \n", "date": "2018.03.02", "title": "София, Пловдив и Варна може да загубят европари  "}
{"url": "http://www.duma.bg/node/162070", "text": "100 милиона евро е бюджетът за обновяване на инфраструктурата в селата през 2018 г., съобщи министърът на земеделието Румен Порожанов на заседание на Общото събрание на Националното сдружение на общините в България (НСОРБ). 50 000 000 евро са предвидени за строителство и рехабилитация на улици и тротоари; 10 000 000 евро - за изграждане и обновяване на площи за широко обществено ползване; толкова са предвидени и за ремонт, и оборудване на общински сгради с цел подобряване на тяхната енергийна ефективност. 7 500 000 евро са за ремонт и оборудване на училища и професионални гимназии; 5 000 000 евро за ремонт и оборудване на детски градини. 7 500 000 евро е сумата за изграждане на закрита спортна инфраструктура, включително оборудването и/или обзавеждането й в основно или средно училище. 10 000 000 евро са изграждане, реконструкция, ремонт, оборудване и/или обзавеждане на спортна инфраструктура.  Министърът увери кметовете, че индикациите, които се получават по време на българското председателство на съвета на ЕС е, че Общата селскостопанска политика ще запази своето адекватно финансиране.    \n", "date": "2018.03.02", "title": " 100 млн. евро за инфраструктура по програмата за селските райони"}
{"url": "http://www.duma.bg/node/162073", "text": "Maгaзинитe в Пoлшa щe зaтвopят вpaти зa дeн зa пъpви път нa 11 мapт т.г. Пpичинaтa зa тoвa e нoвoвъвeдeнaтa зaбpaнa. A цeлтa й e \"дa пoдoбpи живoтa нa cлyжитeлитe в cyпepмapкeтитe и тъpгoвcкитe цeнтpoвe\", пpeдaвa \"Блумбърг\". Зaкoнът бe oдoбpeн в кpaя нa нoeмвpи м.г., a инициaтивaтa бe нa yпpaвлявaщaтa пapтия \"Зaкoн и cпpaвeдливocт\". Toй e в cилa oт вчера, нo пъpвaтa нeдeля, в кoятo мaгaзинитe нямa дa paбoтят, щe бъдe 11 мapт. Пъpвoнaчaлнo нoвaтa peгyлaция щe пoзвoлявa нa кoмпaниитe дa oтвapят мaгaзинитe вcякa пъpвa и пocлeднa нeдeля нa мeceцa, нo пocтeпeннo щe ce paзшиpи дo вcички нeдeли. \nПъpвият пo-cepиoзeн тecт зa мяpкaтa щe бъдe пpeз aпpил, кoгaтo, зapaди Beликдeн, щe ce oкaжe, чe мaгaзинитe нямa дa paбoтят чeтиpи пopeдни нeдeли. Koмпaниитe вeчe oбмиcляли и как дa зaoбикoлят зaбpaнaтa, кaтo някoи oт тяx cмятaт дa oтвapят мaгaзинитe caмo кaтo шoypyми, кaтo клиeнтитe щe мoгaт дa paзглeждaт и дa кyпyвaт пo-къcнo или oнлaйн.      \n", "date": "2018.03.02", "title": " Bcички мaгaзини в Пoлшa зaтвapят зa дeн нa 11 мapт"}
{"url": "http://www.duma.bg/node/162069", "text": "До 15 март предприятията и самоосигуряващите се лица, които са изплатили през 2017 г. доходи на физически лица, посочени в чл.73, ал.1 от Закона за данъците върху доходите на физическите лица (ЗДДФЛ), са длъжни да представят в НАП справка по образец за тези доходи, съобщиха от НАП. В справката по чл.73, ал.1 от ЗДДФЛ се обявяват изплатените през годината доходи на физически лица от: друга стопанска дейност (извънтрудови правоотношения, упражняване на свободна професия, за авторски и лицензионни възнаграждения и др., посочени в чл.29 от ЗДДФЛ; наем или друго възмездно предоставяне за ползване на права или имущество; други доходи като стипендии за обучения, доходи от управление и контрол и др., посочени в чл.73, ал.1 от ЗДДФЛ. От НАП обръщат внимание, че в тази справка предприятията подават информация към приходната агенция и за всички изплатени парични награди, както и предметните на стойност над 30 лв., тъй като тези доходи се облагат с данък върху доходите. Тези доходи подлежат на деклариране от получателите им с годишна данъчна декларация за облагане на доходите на физическите лица в срок до 30 април на годината, следващата годината на придобиването им. Информацията от справките, които предприятията подават, позволява на приходната администрация да извърши съпоставка на декларираните данни от платците и получателите на доходи. Така, ако някой е получил пари по граждански договор, но не ги е декларирал пред данъчните, рискува да му бъде назначена проверка или ревизия. Санкциите за непредставяне на данни за изплатени суми на физически лица, както и за посочване на неверни или непълни данни в справката са в размер до 250 лева. Глобата се налага за всяко физическо лице, за което не е подадена информация или подадената информация не е коректна.     \n", "date": "2018.03.02", "title": "Фирмите подават данни за платени доходи на физически лица до 15 март"}
{"url": "http://www.duma.bg/node/162068", "text": "Салдото по консолидираната фискална програма (КФП) на касова основа към края на февруари да бъде положително в размер на 771,7 млн. лв., или 0,7% от прогнозния БВП, съобщиха от Министерството на финансите. Приходите и помощите по КФП за февруари се очаква да бъдат в размер на 6,200 млрд. лв. (16,2% от годишния разчет). Разходите, вкл. вноската на България в бюджета на ЕС, се предвижда да бъдат в размер на 5,430 млрд. лв., което е 13,8% от годишния разчет. От министерството разпространиха и данни към края на януари 2018 г., които сочат бюджетен излишък от 1,162 млн. лв., или 1,1% от БВП. Постъпилите приходи и помощи към януари са в размер на 3,706 млрд. лв. На годишна база данъчните и неданъчните приходи нарастват с 15,8%, докато постъпленията от помощи са по-ниски. Общата сума на данъчните постъпления, вкл. приходите от осигурителни вноски, възлиза на 3,346 млрд. лв., което спрямо януари 2017 г. е ръст от 16,1%. Приходите от преки данъци са в размер на 405,4 млн. лв. и спрямо същия период на предходната година нарастват с 43,6%. Неданъчните приходи са в размер на 347,8 млн. лв. Разходите по КФП, включително вноската на България в бюджета на ЕС, за януари възлизат на 2,543 млрд. лв. За сравнение, разходите за януари 2017 г. са били в размер на 2,454 млрд. лева. От министерството обясняват нарастването на разходите основно с по-високия размер на социалните плащания, свързан с базов ефект при разходите за пенсии от увеличението им от юли 2017 г. и увеличението на две стъпки през 2017 г. на размера на минималната пенсия (от юли и октомври), както и с по-високите разходи за персонал. Частта от вноската на България в бюджета на ЕС, изплатена към края на януари от централния бюджет, възлиза на 84,0 млн. лв. \n Междувременно Институтът за пазарна икономика разпространи свой анализ, според който правителствата на ГЕРБ през последните две години възстановяват практиката на ударни харчове в края на годината, което е негативен сигнал за фискалната политика. Експертите от института смятат, че практиката на ударни разходи преди Нова година е свързана както със съмнения за неефективност, популизъм или лобизъм, така и със затрудняване работата на частния сектор, който работи с държавни ведомства.      \n", "date": "2018.03.02", "title": "Бюджетният излишък се сви"}
{"url": "http://www.duma.bg/node/162038", "text": "Летяща чиния кацна пред столичната зала \"Универсиада\" - тези кадри от 3D шоуто на германците от \"Kraftwerk\" в София буквално взривиха няколкохилядната публика, получила шанса да присъства на впечатляващия мултимедиен спектакъл. Почитателите на пионерите на електронния саунд у нас се сдобиха с първия си подарък още преди концерта, когато получиха брандираните с името на групата триизмерни очила, за да могат изцяло да се потопят в свръхмодерния технологичен свят на звуците, създадени от пресните носители на \"Грами\" за албума \"3-D The Catalogue\". \nОгромни цифри и думи, зависващи над главите на хората, стилизирани компютърни анимации, редуващи се с архивни кадри, панорама от космически кораб, който изведнъж нахлува в залата, са само част от ефектните визии, предизвикващи възторжени възгласи у феновете. Но когато в песента \"Robots\" с хуманоиди на сцената виртуална човекоподобна машина протяга ръката си през всичките 50 метра от екрана до последните редове, триумфът е гарантиран. \nБлагодарение на \"NuCoast\", ветераните на електронната музика всъщност доказаха и в българската столица, че въпреки близо половинвековната си биография са грандиозна и много добре работеща машина в музея на съвременната техно-поп история. \nСнимка АВТОРКАТА   \n", "date": "2018.03.02", "title": "Летяща чиния кацна в София за 3D шоу"}
{"url": "http://www.duma.bg/node/162040", "text": "Както сам обеща, най-успешният руски арендби изпълнител Тимати ще се завърне отново у нас с уникален летен лайв в Слънчев бряг на една от най-желаните парти дестинации - Cасао Beach. Датата на предстоящото шоу, с което рапърът ще зарадва родните фенове, е 28 юли (събота) от 21 ч. Билетите за събитието са вече в продажба в мрежата на Eventim на цена 50 лв., а първите 200 пропуска са на промоция от 40 лв. На място, в деня на концерта, ще струват 70 лв., уточниха от екипа на организатора на проявата Moko Solution. \nЗа втората си среща с българската публика Тимати обеща да подготви много нови изненади. Освен най-големите си хитове \"Где ты, где я\", \"Поколение\", \"Лондон\", \"Ключи от рая\", \"Дорога в аэропорт\", \"Баклажан\" и др., покорили музикалните класации не само в Русия, но и в цял свят, изпълнителят ще представи и песни от новия си албум, премиерата на който предстои съвсем скоро. \nТимати feat. Григорий Лепс - Лондон (official video):   Повече информация:    \n", "date": "2018.03.02", "title": "Тимати се завръща в България през юли"}
{"url": "http://www.duma.bg/node/162039", "text": "Режисьорът Мартин Макдона разказва в специално интервю за филма си \"Три билборда извън града\". Срещата с Новия лудак на Холивуд, както наричат твореца, е тази събота, 3 март, в предаването \"Като на кино\" по bTV Cinema от 12,30 ч. \nАктьорът Велизар Бинев разговаря в студиото за партньорствата с големите звезди на Холивуд и прохождащите таланти. \"Като на кино\" отива на снимачната площадка на екшън сериала \"Ответен удар\". За подготовката на новия сезон в Хърватия разказва Евгения Попова, репортер на \"Преди обед\". Един ден преди раздаването на наградите \"Оскар\", които bTV Cinema ще излъчи пряко, кинокритикът Деян Статулов представя премиерите на голям екран. Предаването среща зрителите си и с Кирил Мирков, който получи номинация за престижните американски награди за визуални ефекти.     \n", "date": "2018.03.02", "title": "Новият лудак на Холивуд гостува в \"Като на кино\""}
{"url": "http://www.duma.bg/node/162042", "text": "Известни личности се обединиха в битка срещу мръсния въздух. В провокативна фотосесия най-добрата ни сноубордистка Александра Жекова, журналистът Драгомир Симеонов, актьорите Ники Станоев и Силвия Петкова, певицата Дивна, водещата Ирина Тенчева и екс футболистът и победител в \"Сървайвър\" Ваня Джаферович подканват да се вземат мерки срещу наболелия проблем. \nАкцията е в подкрепа на фейсбук страницата \"Подари въздух\", събираща и търсеща реализация за добрите идеи и примери, които биха помогнали да живеем в по-чиста среда. Страницата е създадена от агенцията за маркетинг и комуникации Knowbox и цели не само да провокира дискусия, но и да дава решения. На нея се публикуват и стават обществено достояние новаторски проекти, които може да допринесат за по-чист въздух. Всеки, който реши да помогне за реализацията им, има шанса да го направи с доброволчески труд или с финансиране. \nПопулярни лица застанаха пред обектива на фотографа Пейо Пеев и на кадрите разкъсват мрачните картини на отровената и занемарена среда. От мръсната и потискаща действителност се показват филизи на здрави и зелени растения. \nЗвездите носят раница-противогаз, в чийто резервоар има алое вера, известно със способността си да пречиства въздуха и бързо да отделя голямо количество кислород. Създадената от дизайнерите на Kloshar Bags нестандартна чанта - символ на инициативата, присъства във всички фотоси. Тя е силна провокация към онези, които досега не са си давали сметка какъв въздух дишат и до каква степен те самите са отговорни за това. \"Надяваме се тази раница-противогаз да не се превърне в наш всекидневен аксесоар по необходимост\", казва Деница Петрова, част от екипа на агенцията и вдъхновител на кампанията.  \nПопулярните лица също дават своите лични решения за по-чист въздух. \"Моят начин е поне аз да не го замърсявам. И ако се съберат много лични решения, става едно голямо общо\", убеден е Драго Симеонов. Алекс Жекова се старае да извършва битовите си задачи пеша. А през лятото в града се движи със скутер, велосипед или лонгборд. Ваня Джаферович също се присъединява към стремежа да се използват по-малко автомобили и да се стимулира от държавата купуването на нови возила. \"Да се пуши по-малко. Да се говори повече за тези проблеми\", допълва той. \nСофия е сред най-замърсените с фини прахови частици европейски градове, напомнят от Knowbox. През студените месеци тези нива се покачват вследствие на отоплението с твърдо гориво, както и на незаконното изгаряне на отпадъци. \n    \n", "date": "2018.03.02", "title": "Звезди се борят с мръсния въздух "}
{"url": "http://www.duma.bg/node/162041", "text": "Така наречените бръчици \"пачи крак\" се заличават за около 3 до 6 месеца със съвременни технологии, твърдят специалисти. Деликатният околоочен контур може да бъде стегнат, повдигнат, мимическите бръчки да се заличат, тъмните кръгове да се тушират, а изгубеният обем да се възвърне чрез различни естетични процедури. \nНай-популярната сред тях е ботулиновият токсин. Инжектирането му в малки количества в зоната около очите предизвиква нейната релаксация и изглаждане. Сред другите инвазивни процедури са мезоконците, които третират успешно малките, издаващи възрастта бръчици. Методът е неоперативен, като при него с игла се поставя специална тънка монофиламентна нишка. При изваждането на иглата конецът остава подкожно и в рамките на 3-4 месеца се резорбира напълно, а изглаждащият ефект продължава около година. \n\"Филърите пък са подходящи за запълване на хлътналите участъци под очите, където започва и т.нар. долина на сълзите. Използваните продукти са не така плътни и се поставят в малки количества, за да не се получи \"препълване\", разяснява доктор Анелия Здравкова от Jewel skin clinic. Експертката допълва, че ефектът при тях е видим моментално и се запазва от 6 месеца до година.     \n", "date": "2018.03.02", "title": " Заличават \"пачи крак\" с модерни технологии"}
{"url": "http://www.duma.bg/node/162075", "text": "Най-бедният регион в ЕС остава Северозападният район у нас с БВП на глава от населението в размер на 29% от средното ниво за съюза сочат данните на Евростат. След него се нареждат Майот във Франция (33%), Северен централен и Южен централен район в България (по 34%), както и Североизточният в Румъния (36%). Сред всичките 21 региона с БВП на населението под 50% от средното ниво за ЕС пет се намират в България. Също толкова има в Полша, четири в Унгария, по три в Румъния и Гърция и един във Франция. През 2016 г. регионалният БВП на глава от населението, измерен по сила на покупателната способност, е варирал от 29% от средното ниво за ЕС в Северозападния район в България до 611% от средното ниво за ЕС в регион Западен Лондон във Великобритания. Водещите региони по БВП на глава от населението през 2016 г. след Лондон Запад са Великото херцогство Люксембург (257% от средното за ЕС), Южна и Източна Ирландия (217%), белгийският Брюксел и Хамбург в Германия (по 200%). През 2016 г. в ЕС е имало 19 региона с БВП на глава от населението 50% или повече от средното ниво за съюза. Пет от тях са в Германия, три във Великобритания, два в Австрия и по един в Белгия, Чехия, Дания, Ирландия, Франция, Нидерландия, Словакия и Швеция, както и Великото херцогство Люксембург.  \n \n    \n", "date": "2018.03.02", "title": "Северозападът остава най-бедният регион в Европа"}
{"url": "http://www.duma.bg/node/162074", "text": "Седем кандидати са подали оферти за изграждане на Единната система за туристическа информация (ЕСТИ) с прогнозна стойност 1 млн. лева без ДДС. Това е станало ясно при отваряне на предложенията им, съобщиха от Министерството на туризма, без да посочват имената на участниците. Те ще станат ясни при отварянето на ценовите им предложения, уточниха от ведомството. Единната система за туристическа информация, която се чака още от предишния мандат на Николина Ангелкова като министър на транспорта,  би трябвало да свърже регистрите на хотелите с НАП, МВР и общините. \nПредстои да бъде направен преглед на документите за допустимост, а след това да се разглеждат техническите оферти. Ще бъдат отворени ценовите предложения само на кандидатите, които отговаряли на изискванията. Избраният изпълнител ще има срок от 6 месеца да изгради и въведе в експлоатация единната система. Системата трябва да свърже в реално време регистрите на хотелите с Министерството на туризма, Министерството на вътрешните работи, Националната агенция за приходите и общините. Очаква се и да оптимизира събираемостта на постъпленията от туристическата дейност.      \n", "date": "2018.03.02", "title": "Седем кандидати за изграждане на системата за туристическа информация"}
{"url": "http://www.duma.bg/node/162045", "text": "Българската живопис от първата половина на ХХ век е стойностна и важна като личностна реализация и като художествена проблематика. Време, в което се пресичат взаимноизключващи се тенденции - от академичната носталгичност до най-модерните направления на европейския авангард. Запазвайки националната си чувствителност, българската живопис ражда сериозни и силни произведения, които и като стилистика, и като постижения са съизмерими с най-доброто от европейското изкуство.  \nГоляма част от българските артисти не само са учили и специализирали в европейските академии, но и активно са участвали в художествения живот там. В доста от личните сбирки има изключителни произведения от този период, голяма част малко познати, а някои за първи път ще бъдат показани, благодарение на личните усилия и пристрастия на колекционери, които успяха да ги върнат в България. Реално изложбата покрива почти всички тенденции и направления, в които се развива българската живопис, заедно със знакови произведения от всички големи имена.  \nПубликата може да види 135 произведения от 24 колекции на 50 автори. Изложбата се придружава с пълен каталог на всички творби. Куратор и съставител на каталога е Галина Декова, ръководител на проекта е Светлин Русев. Организиран е в рамките на \"Културна програма за българското председателство на Съвета на Европейския съюз - 2018\", на Националния фонд \"Култура\" и Съюза на колекционерите в България.    \n", "date": "2018.03.02", "title": "135 произведения от 24 колекции на 50 автори на \"Шипка\" 6"}
{"url": "http://www.duma.bg/node/162047", "text": "Eкспозицията показва повече от 500 избрани образци на най-голямата и представителна частна сбирка на накити и други златарски произведения. Колекцията на Антонио Василев, събирана повече от 20 години, проследява развитието на златарското изкуство по българските земи в периода XVI-XX в. Тя ще бъде открита на 5 март от 16 ч. в Националния исторически музей и ще може да се разглежда до 1 юни т.г.   \nВсички експонати говорят за високите ювелирни майсторски умения на българските златари при обработката на благородни метали и инкрустации. В изключително богата експозиция от пафти може да се видят уникални християнски изображения върху седеф, майсторски изпълнена филигранна техника и клетъчен емайл, както и гравирана кована украса. Сред експонираните накити за глава са много редките надушни накити с формата на нокът, носени като амулет, предпазващ от лош поглед и урочасване. \nВ сбирката от обеци с много висока стойност са арпалиите. Името им идва от турската дума \"арпа\" - ечемик, заради зърната, наредени около филигранно изработения кръг в средата. Чрез богата колекция от тепелъци може да се видят  апотропейните (предпазващите) символи, които защитават жената от негативна енергия и болести. \nСред пръстените е показан и уникален пръстен - нокът, рядък, декоративно изработен вариант на средновековните пръстени, предпазващи лявата ръка от излитащата стрела на лъка. Голям е и броят на показаните амулети - магични предмети, предпазващи хората от зловредни сили. Сред тях са нагръдните кутийки с изображения на светци и рядко срещаният и характерен за района на Котленско накит куна. \nИзложбата с образци на златарското изкуство от колекцията на Антонио Василев се превръща във важна част от наследството на българското златарско изкуство, развивало се по българските земи през XVI-XX в. Прецизното изграждане на колекцията дава представа за основните акценти в изкуството през първите векове на Османското владичество и Възраждането. Уникалните образци показват елементи на женската красота, както и традиционни вярвания и религиозни представи, характерни за този период.   \n", "date": "2018.03.02", "title": " Златарството по българските земи XVI-XX в. "}
{"url": "http://www.duma.bg/node/162043", "text": "Пет творчески работилници за деца ще бъдат отворени в рамките на Салона на музеите в НДК на 3 март от 10 до 17 ч. Ателиетата ще са с вход свободен и ще запознават най-малките с история на изкуството по българските земи. Децата ще имат възможност да украсяват тракийски ритони, да разберат повече за традиционното средновековно българско облекло, като изработят свой колаж, да направят мозайка по подобие на тази в Голямата базилика в Пловдив, на която майсторски са изобразени над 70 вида птици. За ценителите на етнографията ще има ателие за изработка на кукли от дървени лъжици с народни носии, а на калиграфията - ателие за глаголица. Работилниците са подбрани да кореспондират с изложбата в рамките на Салона на музеите и да могат да представят по увлекателен за децата начин културно-историческото ни наследство. Достъпът в сградата е през вход А4.   \n", "date": "2018.03.02", "title": "Детска програма в Салона на музеите"}
{"url": "http://www.duma.bg/node/162046", "text": "Млади фолклорни таланти ще огласят на 4 март емблематичното Първо студио на Българското национално радио, където от 14 до 16 ч. ще се състои галаконцертът на ХVIII конкурс \"Млади фолклорни таланти\" на предаването \"Рано в неделя\" на програма \"Хоризонт\". Над 120 деца от цялата страна на възраст от 3 до 18 години ще пеят и свирят с виртуози от Оркестъра за народна музика на БНР. Специални гости ще бъдат гайдарският състав от Калофер, вокално-инструменталната детска група от Военния клуб на Благоевград и таланти от НУФИ \"Филип Кутев\" в  Котел. \nКонкурсът \"Млади фолклорни таланти\" се организира за осемнайсети път от екипа на предаването \"Рано в неделя\". Той е основан от Олга Сагаева и Даниела Якова, а от 2011 г. водещи са Ива и Ева Валентинови, които освен \"гласове\" на фолклорните предавания \"Музикална шарения\" и \"Двуглас\" на програма \"Хоризонт\", са лауреати на първото издание. Всяка неделна сутрин от 7.30 до 8 ч. слушателите чуват три предложения, сред които избират един победител. Победителите през 2017 г. ще участват в галаконцерта в неделя, който ще бъде излъчван и на живо по програма \"Хоризонт\" и по интернет радио \"Бинар. Входът е свободен. \n    \n", "date": "2018.03.02", "title": "Млади фолклорни таланти огласят Първо студио на БНР "}
{"url": "http://www.duma.bg/node/162044", "text": "Зрителите на Народния театър \"Иван Вазов\" вече могат да купуват електронни билети за спектаклите и чрез най-новата платформа за продажба на билети у нас EPAY-GO \"Билети и събития\". Това съобщиха на среща с медиите директорът на първата ни сцена Мариус Донкин и Георги Маринов, изпълнителен директор на Ипей АД, чиято разработка е платформата. НТ \"Иван Вазов\" е първият театър, даващ възможност на зрителите си да ползват системата, с която вече успешно работят Софийската опера и балет и Софийската филхармония. \"Освен на касите на театъра и онлайн на сайта, зрителите от София, страната и чужбина могат да купуват билети за представления в театъра и турнетата му и на всичките 2500 каси на Изипей, онлайн, през мобилните си телефони и дори през банкомат. Те ще получават билета си в електронен вид веднага, без допълнителни такси и условия. Възможно е плащане и с чуждестранни карти\", каза Георги Маринов, който демонстрира как работи системата. \"Изключително щастлив съм от това партньорство, още повече, че всичко бе технически подготвено само за две седмици. Винаги съм казвал, че Народният театър трябва да бъде пример във всяко отношение\", допълни Мариус Донкин.   \n", "date": "2018.03.02", "title": "Купуваме билети за Народния театър и през EPAY-GO"}
{"url": "http://www.duma.bg/node/162059", "text": "Студената вълна в Европа причини смъртта на най-малко 46 души, съобщиха медиите. \nСред жертвите са много бездомници. Починали са 18 души в Полша, шестима в Чехия, петима в Литва, четирима във Франция и Словакия, по двама в Италия, Румъния, Сърбия и Словения и един в Холандия. В Естония студът е взел общо седем жертви този месец. \nОбилният снеговалеж и поледицата блокираха редица магистрали в Южна Франция, съобщиха местни медии. Най-тежка е ситуацията в широк район около град Монпелие. Там от вчера вечерта досега са се натрупали между 30 и 50 см сняг, което рядко се случва в Южна Франция. Стотици хора били принудени да прекарат нощта в автомобилите си, очакващи разчистването на пътя.  \nМиналата нощ бяха поставени отрицателни температурни рекорди. В Швейцария бяха измерени минус 36 градуса в планина, много места температурите паднаха до минус 10-20 градуса. Временно бе затворено летището в Женева.  \nВ Ирландия много хора се запасяват с храна заради наближаващата буря Ема. Очаква се тя да причини най-обилните снеговалежи в страната от 1982 г.      \n", "date": "2018.03.02", "title": "46 души загинали от студовете в Европа"}
{"url": "http://www.duma.bg/node/162037", "text": "\nЗа Американската филмова академия често количеството е и знак за качество - най-вече на актьорската игра. И ако се вярва на статистката на оскаровите рекордьори, едни от най-добрите в тази категория са Катрин Хепбърн с 4 статуетки и Даниел Дей-Луис с 3 получени награди. Всъщност звездата на \"Филаделфийска история\" и \"Край златното езеро\" цели 12 пъти е номинирана за \"Оскар\" и е обявена за най-великата актриса в историята. \nДве поредни години журито на най-авторитетния киноприз не успява да намери по-добър от фаворита на Стивън Спилбърг - Том Ханкс. Съпругът на Рита Уилсън, на която приписват балкански произход, е един от тримата актьори, удостоени с тази чест: Спенсър Трейси (1937, 1938) получава наградата за най-добра мъжка роля, Джейсън Робардс (1976, 1977) - за най-добра поддържаща роля, а Том Ханкс (1993, 1994) за превъплъщенията си във \"Филаделфия\" и \"Форест Гъмп\". \nСред най-младите рекордьори, грабнали \"Оскар\", е Анна Пакуин, която едва 11-годишна се снима в \"Пианото\". Изпреварва я само Тейтъм О`Нийл, чиято звездна поддържаща роля в \"Хартиена луна\" (1973) й осигурява една от най-желаните статуетки, малко след като навършва 10. \nМакар и признат за много добър актьор, Кевин Костнър е отличен от академията първо за режисура. Наградата е за \"Танцуващият с вълци\"(1990), където актьорът играе и главната роля. Постижението му е за отбелязване най-вече заради факта, че всъщност неговият дебют в режисурата веднага му носи приз, за който мнозина кинаджии само си мечтаят. Също така 3-часовият драматичен уестърн е признат и за най-добър филм. \nКрайно време е някои холивудски знаменитости да получат почетни персонални места в \"Долби тиътър\", тъй като почти непрекъснато са сред предложените за \"Оскар\". Безусловни лидери в това отношение са Мерил Стрийп - с 21 номинации (включително и за церемонията през 2018 г.), както и Джак Никълсън - с 12 шанса да грабне наградата, като и двамата са получили по 3 статуетки (засега). \nСъществува и цял списък с актьори - представители на различни страни, които са първите, удостоени с престижното отличие. Един от ярките примери в тази сфера е Кристоф Валц. Австриецът, участвал в два от филмите на Тарантино - \"Гадни копилета\" (2010) и \"Джанго без окови\" (2013), прибира наградите за най-добра поддържаща роля. \nНе е тайна, че расовото (не)равенство е сред болните теми в САЩ като цяло и американската киноиндустрия в частност. Затова се смята за истински пробив и събитие от голямо значение връчването на \"Оскар\" за главна женска роля на тъмнокожата Холи Бери, отличена за \"Балът на чудовищата\" (2001). \nНай-възрастният притежател на статуетката за режисура също е прочут актьор. Когато взема наградата - трета в кариерата му, Клинт Истууд е на 74 години. Спортната драма \"Момиче за милиони\" (2004) е обявена и за най-добър филм. И, между другото, ако номинираният в 6 категории военен екшън \"Американски снайперист\" (2015) бе удостоен с приз, Истууд щеше да счупи собствения си рекорд. \nИзвестната британка Ема Томпсън явно притежава доста творчески таланти. И напълно логично е, че са я забелязани и от Академията на филмовите изкуства и науки. Актрисата получава \"Оскар\" за най-добра женска роля в \"Имението \"Хауърдс Енд\" (1993), а \"Разум и чувства\" (1996) й осигурява победата в категорията за най-добър адаптиран сценарий. \nДоста интересен рекорд принадлежи на една от най-чаровните усмивки на днешния Холивуд - Кейт Бланшет. В биографичната драма на Мартин Скорсезе \"Авиаторът\" са представени най-ярките епизоди от живота на Хауърд Хюз - американски пилот, кинопродуцент, бизнесмен, плейбой, а също и един от най-богатите хора на света. И понеже загадъчният ексцентрик е имал романтична връзка с Катрин Хепбърн (4-кратна носителка на \"Оскар\", спомената в началото на текста), превъплътилата се в образа й Кейт Бланшет получава наградата за роля на друга актриса, удостоена с престижната статуетка. \nПредстоящата церемонията по награждаването с най-известните филмови отличия има шанса да предостави материал не само за коментари на пикантни подробности за тоалетите на звездите и дали присъдените призове са заслужени. А също така е напълно възможно да надмине някои от споменатите постижения. \n Докато все още не е ясно кой ще триумфира на церемонията на 4 март, имаме шанса да разберем някои тайни на една от най-престижните и най-желаните статуетки: \n* Дизайнът на наградата е създаден от арт директора на легендарното киностудио MGM (Metro-Goldwyn-Mayer) - Остин Седрик Гибънс. Пластиката представлява стилизирана фигура на рицар в цял ръст, подпрян на меч и стъпил върху кутия от филмова лента с пет отверстия, символизиращи броя на оригиналните гилдии на академията - актьори, режисьори, продуценти, сценаристи и техници. \n* Височината на статуетката, покрита с 24-каратово злато, е 34 см, а диаметърът на основата, направена от черен мрамор, е 12,5 см. \"Оскар\"-ът тежи почти 4 кг. Прави се от сплав на британий - специален метал, съдържащ олово (93%), антимон (5%) и мед (2%). \n* Изработката на една статуетка струва около 600 долара. \n* Не е съвсем ясно как наградата получава названието си. Най-популярната история гласи, че библиотекарката на академията - Маргарет Херик, виждайки статуетката на една маса, възкликва: \"Досущ прилича на моя чичо Оскар!\". \n* За първи път името е употребено от Уолт Дисни през 1934 г. в негова реч. Въпреки че в пресата то набира популярност в края на 1930-а, академията приема официално неговата употреба едва през 1939 г. \n* От първата церемония - през 1929 г., до миналата година общо са връчени 3097 статуетки (включително 5 \"златни човечета\", направени специално за церемонията по присъждането на почетните \"Оскар\"-и - Governors Awards, състояла се на 11 ноември 2017). \nКевин Костнър \nМерил Стрийп \nТом Ханкс \n11-годишната Анна Пакуин \n10-годишната Тейтъм О`Нийл   \n", "date": "2018.03.02", "title": "Рекордьори при оскарите, или постижения от историята на филмовите отличия  "}
{"url": "http://www.duma.bg/node/162060", "text": "Американската компания \"Уолмарт\", която е собственик на най-голямата американска верига универсални магазини, въвежда забрана за продажбата на всякакви оръжия и боеприпаси на лица под 21 години. Това се посочва в съобщение на официалния сайт на \"Уолмарт\". \nОт \"Уолмарт\" и обещават, че новите правила ще влязат в сила \"възможно най-скоро\". \nОстаналите нововъведения предвиждат веригата да премахне от уебсайта си и изображенията на всички обекти, наподобяващи стрелкови оръжия - дори и да става дума за играчки или пневматични оръжия. Компанията обаче обещава да продължи продажбата на стоки за спортисти и ловци.  \nОт 2015 година \"Уолмарт\" спря продажбата на някои видове пушки, включително и полуавтоматичните карабини AR-15 - най-разпространеното оръжие за цивилна употреба в САЩ и най-често използваната пушка за масови убийства в страната.  \nНова мярка на веригата бе взета след масовото убийство миналия месец в училище на щата Флорида, при което загинаха 17 души.  \n    \n", "date": "2018.03.02", "title": "\"Уолмарт\" ограничава  продажбата оръжия "}
{"url": "http://www.duma.bg/node/162063", "text": "Арестувани италианци за убийството на словашкия журналист Словашката полиция е арестувала няколко италиански бизнесмени, които бяха споменати от убития разследващ журналист Ян Куцияк, че имат връзки с мафията. Новината беше съобщена от шефа на полицията Тибор Гаспар. Куциак разследваше връзките между италински мафиоти и високопоставени политици в страната си. Освен това е арестуван и заподозрян в убийството на Куцияк, при задържането му бе открито и оръжие, което е изпратено за експертиза.  Доживотна присъда за джихадист Германският съд осъди палестински джихадист на доживотен затвор заради нападението му с нож в супермаркет в Хамбург. При инцидента загина един човек, а друти шестима бяха ранени. При обявяването на присъдата съдията отбеляза \"особената жестокост\" на престъплението, което намали шансовете на 27-годишния Ахмад Алхал да получи амнистия. Синът на Младич - кандидат президент  \nСинът на сръбския военнопрестъпник генерал Ратко Младич най-вероятно ще се кандидатира за президент на Република Сръбска (РС) в Босна и Херцеговина, съобщи \"Блиц\". Решението е взето от сегашния президент на РС Милорад Додик. Дарко Младич е един от вероятните кандидати, уточни \"Блиц\". Баща му бе осъден за геноцида в Сребреница от юготрибунала в Хага. Покушение на британската кралица в Нова Зеландия \nПрез 1981 г. тийнейджър с психически отклонения се опитал да убие кралица Елизабет II по време на посещението й в Нова Зеландия, а полицията покрила случая, гласят разсекретени документи. Кристофър Люис стрелял веднъж към колата на кралицата, докато тя обикаляла град Дънидин на Южния остров. Малко по-късно 17-годишният Люис бил задържан за въоръжен грабеж, тогава и направил изненадващо самопризнание за опита си за покушение срещу кралицата. Впоследствие той натрупал сериозно досие за престъпления, самоубил се през 1997 г., когато бил в затвора.  \n   \n", "date": "2018.03.02", "title": "Кратки новини"}
{"url": "http://www.duma.bg/node/162061", "text": "Председателят на Европейския съвет Доналд Туск е \"абсолютно сигурен\", че ЕС ще приеме проектодоговора за \"Брекзит\", който разгневи Лондон заради позицията на Брюксел по отношение на Северна Ирландия. \n\"Аз съм абсолютно сигурен, че всички съществени елементи на проекта ще бъдат приети от всички\", каза Туск пред бизнес лидери в Брюксел. \nВ сряда британската премиерка Тереза Мей ядосано отхвърли проектодоговора, заявявайки, че никога няма да позволи на блока да подкопае \"конституционната цялост\" на своята страна. Проектодоговорът предвижда Северна Ирландия да остане в митническия съюз и единния пазар. Според британски политици това е анексиране на част от Великобритания. \nПо този повод Туск каза, че ако Мей не хареса предложението, тя трябва да излезе с алтернатива. \"Досега никой не е измислил нещо по-мъдро от този (план). След няколко часа ще попитам в Лондон дали имат по-добра идея, която би била толкова ефективна за предотвратяване на твърдата граница между Ирландия и Северна Ирландия\".     \n", "date": "2018.03.02", "title": " Туск отвърна на Мей за Северна Ирландия"}
{"url": "http://www.duma.bg/node/162064", "text": "Разузнавателните служби на САЩ отправиха искане към Конгреса да им бъдат отпуснати 59,9 млрд. долара за фискалната 2019 година, която започва от 1 октомври тази година. Това съобщиха в сряда от кабинета на директора на Националното разузнаване на САЩ Даниел Коутс. \nСумата включва и финансирането на задграничните операции. Служителите от апарата отказват да предоставят \"каквато и да било допълнителна информация, отнасяща се до бюджета, тъй като това може да \"навреди на националната сигурност\". Отказът се основава на закона, приет през 2007 година, според който директорът на националното разузнаване е длъжен да представи \"единствено общата сума\" на изисканите финансови средства. \nОтделно от това разузнавателната служба на военното министерство е поискала други 21,2 млрд. за за 2019 година. Така администрацията на Доналд Тръмп иска да бъдат отпуснати общо 81,1 млрд. долара за нуждите на всички американски разузнавателни агенции през следващата финансова година. За сравнение разходите на всички шпионски служби за 2017 г. бяха 73 млрд. долара.      \n", "date": "2018.03.02", "title": "Разузнаването на САЩ иска 81 млрд. долара"}
{"url": "http://www.duma.bg/node/162065", "text": "Тази нощ бе премахнат паметникът на Александър Велики на летището в Скопие, предаде БГНЕС. Паметникът се намираше в централния салон на летището. Демонтирането му стана дни, след като столилното летище бе преименувано от \"Александър Велики\" в \"Международно летище Скопие\". \nНеотдавна магистрала от Скопие към Гърция също бе преименувана от \"Александър Велики\" на \"Приятелство\". Смяната на тези имена са част от исканията на Атина за разрешаване на спора със Скопие за името на Македония. \nМеждувременно гръцките медии нападнаха председателя на Еврокомисията Жан-Клод Юнкер, който в интервю за \"Дойче веле\" използва името Република Македония. В интервюто Юнкер определи термина БЮРМ /Бивша югославка република Македония, бел.ред./ като бюрократичен израз. \"Огън върху Гърция - Юнкер говори за Македония\", \"Юнкер нарича БЮРМ Македония\", \"За Юнкер македонците напредват, а БЮРМ е чиста бюрокрация\", \"Провокация от страна на Юнкер\" - това само част от заглавията в медиите. Те почти не информират за съдържанието от интервюто.      \n", "date": "2018.03.02", "title": "Скопие махна паметник оспорван от Гърция"}
{"url": "http://www.duma.bg/node/162062", "text": "Русия ще отговори на всяко ядрено нападение срещу нея и съюзниците й, независимо откъде и каква е бомбата, но няма да бъде агресивна във външната си политика, ще се стреми да бъде партньор на САЩ и ЕС, дори когато имат разногласия. Новите ни оръжия обезсмислят както разполагането на американски системи ПРО около границите й, така струпването на военни кораби в Черно море. Това заяви президентът на Русия Владимир Путин в ежегодното си обръщение пред Федералното събрание. \nРусия е създала модерна, мобилна и високотехнологична армия, подчерта той. Сирийската операция показа възможностите на въоръжените сили на страната, допълни руският държавен глава. Оборудването на въоръжените сили с нови и съвременни оръжия е нараснало 3,7 пъти за последните години, изтъкна той. Владимир Путин увери, че всички усилия на Русия за засилване на отбранителните възможности се провеждат в рамките на международните споразумения, пояснявайки, че Москва не нарушава нито едно споразумение. Той напомни за едностранното решение на САЩ от 2002 г. да напуснат Договора за ограничаване на системите за противоракетна отбрана и заяви, че разработеното въоръжение на Русия е в отговор именно на тези и други действия на американската страна. \"Новата ядрена доктрина на САЩ позволява извършване на ядрен удар в отговор на конвенционална атака, дори ако става дума за киберзаплаха. Ако ни атакувате с ядрени оръжия, няма да се поколебаем да отговорим реципрочно\", предупреди той. Путин също така изтъкна, че всички руски предложения за разговори по отношение на ПРО са били отклонени. Към момента никой на света не разполага с такова оръжие, както Русия, и затова никакви системи ПРО няма да ни попречат, заяви руският президент. Далекобойността на новите ни оръжия е неограничена, а траекторията - непредсказуема, допълни той. Путин припомни и думите си от 2004 г., когато заяви, че на Русия е необходимо оръжие, каквото никой на света не притежава. \"Но тогава никой не ни слушаше. Чуйте ни сега\", призова руският президент. По думите му Русия и САЩ трябва да разрешат проблемите и съвместно да градят бъдещето. Нека спрем клатенето на лодката, наречена Земя, призова Путин. \nТази година обръщението на руския държавен глава се състоя не както обикновено в Георгиевската зала на Кремъл, а в главната изложбена зала \"Манеж\", тъй като тя предоставя възможност за прожекция на мултимедийни материали. За събитието акредитация получиха рекорден брой журналисти - 705.  \nС помощта на видеоекраните Путин представи новите оръжия на руската армия като новия ракетен комплекс \"Сармат\". По думите му ракетите са с почти неограничен обсег на действие и системите за ПРО се обезсмислят при борба с такива ракети. Масата на ракетата е над 200 тона. Путин представи на аудиторията видео с изпитание на ракетата. Показаното видео разкрива, че междуконтиненталната ракета може да удари територията на САЩ не само от северна посока, но и от южна, което я прави по-добра за сдържане амбициите на САЩ. \nПутин съобщи и за създаването на нова крилата ракета с малогабаритна свръхмощна ядрена установка, неуязвима за ПРО и ПВО. Показано бе и ново свръхзвуково оръжие, което може да оперира в плътните слоеве на атмосферата. По думите на Путин то ще бъде неуязвимо, тъй като \"се движи като метеорит\".  \nРаботи се и над лазерни оръжия, съобщи Путин. \"Постигнати са съществени резултати и това вече не е само теория или проекти, нито дори началото на производството\". Според него всички системи вече се произвеждат серийно и са на разположение на държавата. Друго техническо достижение на Русия, отбелязано от Путин, е безпилотен подводен апарат, който е в състояние да се движи на свръхголеми дълбочини без ограничение във времетраенето на подводния си престой. \nРуският президент обърна внимание също и на вътрешнополитически теми, като каза, че има за цел да намали \"неприемливата\" степен на бедност в страната си наполовина през следващите шест години, очевидно имайки предвид следващия си мандат като президент. Изборите в Русия са на 18 март, а Путин е на практика сигурен победител в тях. Той изтъкна и че 20 милиона руснаци понастоящем живеят под прага на бедността, в сравнение с 42 милиона през 2000 г. \"Благополучието на Русия и благосъстоянието на нашите граждани трябва да бъдат основата на всичко, в тази област трябва да направим пробив\", каза Путин. Като основен приоритет на новото правителство бе посочен ръст на икономиката, който да надвишава световния. Той призова за технологичен тласък за подобряване на жизнения стандарт и икономиката на Русия. \"Закъснението в технологиите е основната заплаха и основен враг\", каза Путин. В тази връзка той обеща, че всички държавни учреждения ще бъдат свързани по дигитален път, а навсякъде в страната ще бъде достъпен високоскоростен интернет. \"Русия е готова за технологичен пробив\", заяви Путин. \nВ следващите 6 години ще бъдат отделени значителни средства за подобряване на инфраструктурата, съобщи още руският държавен глава. Ще се обърне внимание на пътищата и летищата, така че да се улесни пътуването на руските граждани. Ще бъдат възстановени също закритите регионални болници. Путин упрекна местните власти, че, преследвайки административни реформи, са забравили за хората и обяви, че профилактиката на различните заболявания ще бъде основна грижа на държавата. Процентът средства, които ще бъдат отделяни от държавния бюджет за здравеопазване, ще бъде около 4, но целта е да се увеличи до 5. Путин отчете и значително нарастване на научния потенциал на страната и се похвали, че в скоро време в Русия ще бъдат създадени два ускорителя на частици. В същото време младите руснаци са спечелили 38 медала от международни олимпиади, отчете той.  \n    \n", "date": "2018.03.02", "title": " Нови руски оръжия обезсмислят ПРО на САЩ  "}
{"url": "http://www.duma.bg/node/162078", "text": "Подписка срещу идеи за смяна на името на столичното 36-то училище \"Максим Горки\" тръгна в интернет преди няколко дни. В нея се казва, че колективът на училището и ръководството са подложени на продължителен натиск за смяна на името на училището от \"Максим Горки\" на \"Генерал Иван Колев\". \nОт училището многократно са изразявали позицията си пред различни институции, че не желаят да се сменя името, с което е известно то не само в район \"Красно село\", но и в София. \nВ последната година сдружение с нестопанска цел \"Изграждане в град Добрич на паметник на генерал Иван Колев и загиналите за освобождението на Добруджа през 1916 г\" и кметът на града настояват името на училището в София да се промени. Преди около 10 месеца е стартирала и подписка за това. В нея за този период са се включили около 1700 души. Под новата петиция засега подписите са около 1000. \nВ над стогодишната си история училището е носило различни номера и имена - \"Св. Св. Кирил и Методий\", 26-то Софийско основно училище \"Генерал Иван Колев\", 26 Народно основно училище \"Генерал Иван Колев\", 51-во Народно основно училище \"Максим Горки\".      \n", "date": "2018.03.02", "title": "Тръгна подписка срещу смяна на името на 36 СУ \"Максим Горки\" в София"}
{"url": "http://www.duma.bg/node/162083", "text": "НЗОК разработва 3-годишен план за погасяване на задълженията й към чужди осигурителни фондове. Това увери здравният министър Кирил Ананиев в отговор но въпрос на Даниела Дариткова от ГЕРБ по време на блицконтрола в здравната комисия. Както многократно ДУМА писа, за разплащане на тези дългове за т.г. в бюджета са предвидени 73 млн. лв. Припомняме, че общите задължения на НЗОК към чужди каси са 271 млн. лв., а просрочените над 18 месеца (за този период се плащат без лихви) са над 133 млн. лв. Погасителният план ще е готов до средата на май т.г., каза Ананиев. Той обясни разминаването в данните, обявени в рамките на няколко дни, с лоша работа в системата за управление и финансов контрол на НОК и това било свързано със слабост на оперативното ръководство на фонда. \nРазпродаването на имоти на държавните болници няма да става безразборно, каза Ананиев в отговор на въпрос на депутата от БСП доц. Георги Йорданов. Той попита министъра какво е виждането му за раздържавяването на университетски и областни болници, които са в забранителния за приватизация списък. Министърът каза, че се продават части от сгради, които не се ползват за пряката дейност на болниците, някои от тях се събарят, други са свърталища на наркомани. Ананиев увери, че няма да бъде допускано в продадените имоти да бъде развивана конкурентна дейност, както това е предвидено по закон. \nДо края на март ще бъдат изработени нови правила за финансиране и контрол в НЗОК. Пред депутатите от здравната комисия той дори се извини, че „заради оперативни грешки на администрацията на касата е създаден такъв скандал”.     \n", "date": "2018.03.02", "title": "Дълговете към чужди каси щели да бъдат изплатени до 3 години"}
{"url": "http://www.duma.bg/node/162081", "text": "Общопрактикуващите лекари в София излязоха на протест пред сградата на МЗ. Причината за протеста са влошените условия на работа през последните месеци. Основните искания на лекарите са за намаляване на административните дейности и задължения, заплащане на социалните им дейности, отпадане на отчетите с описите на касовите бележки. Те настояват всички хора, освободени от потребителка такса, да я заплащат в пълния размер, а сумите да им бъдат връщани после от държавата. \nСофийските джипита искат таксата при всяко посещение да е 1% от минимална заплата и да отпадане изискването за 24-часово разположение. \nМеждувременно от Националното сдружение на общопрактикуващите лекари изпратиха до медиите декларация, в която подкрепят действията на колегите си. \nОт сдружението в Пловдив пратиха декларация със същите искания до здравния министър Кирил Ананиев. Декларация, че подкрепят софийските си колеги, пратиха бургаските семейни лекари до МЗ, НЗОК, здравната комисия. Подкрепата си изразиха и джипитата от Варна, София-област, Пловдив, Велико Търново.   \n", "date": "2018.03.02", "title": "Семейните лекари в София протестираха"}
{"url": "http://www.duma.bg/node/162080", "text": "Педиатрично отделение на многопрофилната болница \"Д-р Братан Шукеров\" в Смолян ще бъде затворено временно поради невъзможност да осъществява дейност. Причината е, че заради липса на лекари не е възможно невъзможно да се покрие месечния график. ДУМА припомня, че подобна бе ситуацията и преди коледните и новогодишни празници, когато в графика се бе вписала и председателката на здравната комисия д-р Даниела Дариткова, която е депутат от Смолянска област.    \nОт болницата посочват, че наскоро се пенсионирали началника на отделението и още един лекар, другите специалисти са в отпуск по майчинство, във временна нетрудоспособност и в полагаем годишен отпуск. \nВъзникналата ситуация е обсъждана от Съвета на директорите, коментира изпълнителният директор на болницата д-р Марин Даракчиев. \nЗа спешните случаи приемното спешно отделение продължава да работи и пациентите ще бъдат обслужвани съгласно стандарта. Тези, на които се налага стационарно лечение, ще бъдат насочвани към най-близкото лечебно заведение на територията на областта с отделение по педиатрия - болницата в Мадан.   \n", "date": "2018.03.02", "title": " Детското на смолянската болница пак пред затваряне"}
{"url": "http://www.duma.bg/node/162084", "text": "Три договора за финансиране на т.нар. центрове за върхови постижения с пари от оперативната програма за наука и образование подписа ръководителят на Управляващия орган на програмата Кирил Гератлиев. Трите проекта ще бъдат финансирани с общо 128 751 962.34 лв. \nДо декември 2023 г. трябва да бъдат създадени три центъра за върхови постижения. Единият е  \"Национален център по мехатроника и чисти технологии\" с водещ партньор Института по обща и неорганична химия-БАН. Бюджетът му е 69 184 529.81 лв. Вторият проект е за център \"Университети за наука, информатика и технологии в е-обществото\" (УНИТе) с водещ партньор Софийския университет. Ще бъде финансиран с 29 781 882.42 лв. Третият е Център за върхови постижения \"Наследство БГ\", който е на консорциум \"Наследство БГ\" с водеща организация отново Софийския университет. Тук скандално е включена и Банята в Овча купел в София, за чиято реставрация и ремонт СО не намери пари, та сега скриват тези дейности зад намерение за \"върхово научно\" изследване на лечебните води у нас! Бюджетът на центъра е 29 785 549.49 лв. \nДосега от УО на програмата не съобщават какво се случва с процедурите за изграждане на т.нар. центрове за компетентност, които също са в частта за наука и отдавна трябваше да са приключили с договори. \n    \n", "date": "2018.03.02", "title": "Три върхови научни центъра ще се правят със 129 млн. лв. европари"}
{"url": "http://www.duma.bg/node/162085", "text": "Историческият факултет на Софийския университет \"Св. Климент Охридски\" организира международна научна конференция \"Балканите и Европа в Източната криза (1875-1881 г.)\" от 2 до 4 март. Събитието е част от програмата за честванията във връзка с 140-годишнината от Руско-турската освободителна война (1877-1878) и възстановяването на българската държавност. \nОфициалното откриване на научния форум е днес от 11 часа в аулата. В тридневната конференция ще вземат участие учени и изследователи от СУ, БАН, ВТУ \"Св. Св. Кирил и Методий\", НВУ \"Васил Левски\", НБУ, Руския държавен хуманитарен университет, Белградския университет, Института за славистични изследвания РАН, Санкт Петербургския исторически институт и други чужди вузове. Докладите ще засегнат балканските общества в навечерието на Източната криза, европейското обществено мнение и Източната криза,  Високата порта, реформите и Източният въпрос и др.     \n", "date": "2018.03.02", "title": "СУ прави научна конференция за Балканите"}
{"url": "http://www.duma.bg/node/162086", "text": "Общинският съвет на БСП във Враца поиска незабавна смяна на ръководството на БКС и промяна в подхода на подбор на ръководни кадри в общинските структури. \"Общинското предприятие, на което е възложено снегопочистването, реагира неадекватно и с огромно закъснение. Закъснелите и некачествено изпълнени дейности доведоха до образуването на повсеместни заледявания, транспортен хаос и пряка опасност за живота и здравето на жителите на града\" се казва в декларация на ръководството на партията, изпратена до медиите. \nСпоред социалистите още по-явна е абсолютната неспособност, на кмета на общината, да контролира работата на подчинената му структура и да изисква постигането на качество, съизмеримо с милионите разходвани ежегодно за дейността на дружеството. Те декларират абсолютното си несъгласие с начина на контрол и управление на общинското предприятие БКС. \nОт БСП във Враца предлагат да се сформира нарочна комисия, която да извършва постоянен контрол на законосъобразността и ефективността на разходване на средствата на общинското предприятие.   \n", "date": "2018.03.02", "title": "БСП във Враца поиска смяна на ръководството на БКС"}
{"url": "http://www.duma.bg/node/162048", "text": "1824 - РАЖДА СЕ БЕДРЖИХ СМЕТАНА, ЧЕШКИ КОМПОЗИТОР (УМИРА 1884 Г.). Диригент, педагог и общественик, смятан за патриарх на чешката музикална култура. Автор на няколко опери, сред тях \"Далибор\", \"Двете вдовици\", \"Целувката\", които и до днес се поставят на световните оперни сцени. Най-известна е операта му \"Продадена невеста\", смятана за един от върховете в оперното творчество изобщо. 1919 - В МОСКВА Е ОТКРИТ ПЪРВИЯТ КОНГРЕС НА КОМУНИСТИЧЕСКИЯ ИНТЕРНАЦИОНАЛ. Третият интернационал (известен под съкращението Коминтерн), учреден по инициатива на Ленин и партията на болшевиките, съществува от 1919 до 1943 г. Победата на Октомврийската революция в Русия през 1917 г. дава тласък за създаване на комунистически партии по целия свят. На форума в Москва през 1919-а присъстват представители на 35 формации, в т.ч. и на БРСДП (т.с.). 1939 - УМИРА ХАУЪРД КАРТЪР, БРИТАНСКИ АРХЕОЛОГ (Р. 1874 Г.). Известен с откриването на гробницата на Тутанкамон в Долината на царете, Луксор, Египет, на 4 ноември 1922 г. На 16 февруари 1923 г. отваря погребалната камера и пръв вижда саркофага на Тутанкамон. Смъртта на археолога на 65-годишна възраст се изтъква най-често от скептиците като доказателство, опровергаващо идеята за \"проклятието на фараоните\" - чума, причинила смъртта на хората, осквернили гробницата на Тутанкамон. 1981 - УМИРА КРУМ ЛЕКАРСКИ, ВОЕНЕН И ПОЛИТИЧЕСКИ ДЕЕЦ (Р. 1898 Г.). Завършва Военното училище в София и Военната академия. Заради антимонархическите си настроения е уволнен от армията. Участник в събитията около Девети септември 1944 г. Един от пионерите на конния спорт в България и изтъкнат състезател. Участник в четири олимпиади. 1983 - В АНГЛИЯ Е ДЕМОНСТРИРАН ПЪРВИЯТ КОМПАКТДИСК. Разработката е съвместно дело на фирмите \"Сони\", \"Филипс\" и \"Полиграм\". Компактдискът е създаден още през 1979 г. от \"Филипс\" и \"Сони\". През 1982 г. започва масовото производство в завод край Хановер, Германия. Пет години по-късно мениджърите на продукта са убедени, че компактдисковете ще направят революция в света на персоналните компютри. 1988 - НАЧАЛО НА ИНИЦИАТИВАТА ЗА ЕКОЛОГИЧНА ЗАЩИТА НА РУСЕ. По предложение на Петко Симеонов на тази дата участниците в профсъюзно събрание в Центъра по философия и социология приемат възванието \"Да спасим Русе!\" Шест дни по-късно след прожекцията на филма на Юри Жиров \"Дишай\" в Дома на киното в София е създаден Обществен комитет за екологична защита на Русе. В него влизат Георги Мишев, Светлин Русев, Нешка Робева, Желю Желев, Ивайло Трифонов, Стефан Продев, Христо Смоленов, Стефан Гайтанджиев, Велислава Дърева, Петър Слабаков и др.   \n", "date": "2018.03.02", "title": "Датата"}
{"url": "http://www.duma.bg/node/162051", "text": "Подвигът под връх Шипка по време на Руско- турската освободителна война слага началото на нов път в развитието на българската държава. Народното опълчение и руските воини възпират османските орди. Как точно е описано от народния поет Иван Вазов. Защитени са Шипченският проход, Орлово гнездо... И тръгва капитулацията на турските гарнизони в страната. Освободени са градове и села, за да честваме днес тези исторически събития с национални прояви, възстановки, походи, песни и стихове... За да  оставим цвете на върха, пред костниците и паметниците. За да си припомним, че \"кат Русия няма втора...\" За да се поклоним пред историческата истина, пред мъжеството и славата. \nХиляди руски воини оставят кръвта и костите си по нашите земи. А България, каквото и да изречем след това, поема именно от Шипка своя нов път - европейския. И дълг на нашия съвременник е да помни и да продължи този нов път достойно и неотклонно. \nДано в тези дни фалшивите новини да бъдат по-малко и да заобиколят светинята Шипка. Защото Шипка е паролата. Шипка е новият път. Шипка е името, от което започва денят. \nШипка все пак е началото. А изкачим ли стъпалата до паметника, може спокойно да сбъднем и мечтите си.     \n", "date": "2018.03.02", "title": "От Шипка започва пътят ни към Европа"}
{"url": "http://www.duma.bg/node/162050", "text": "Пазарът Баларо в Палермо на остров Сицилия предлага всичко, което човек би могъл да очаква в един южноиталиански крайбрежен град: прясна риба, плодове и зеленчуци. Тук обаче не всичко е италианско: около щандовете има африкански фризьорски салони и арабски ресторанти, както и забрадени жени, които продават ориенталски подправки. \nКатолическият пастор Енцо Волпе познава почти всички хора на пазара - както местните, така и мигрантите. Преди 30 години неговата църква \"Св. Киара\" първа в Италия отвори вратите си за чужденците и техните деца. По онова време в Сицилия пристигаха предимно сезонни работници от Бангладеш. Днес на острова идват най-вече млади мъже от африканските държави, разположени южно от Сахара. \n\"Тонът в предизборната кампания за парламентарните избори на 4 март е твърде суров\", казва пастор Волпе. \"Притеснява ме това, че както левите, така и десните инструментализират миграцията, за да печелят гласове\", казва той. Според него политиците би трябвало да възприемат мигрантите като ресурс вместо като заплаха. \"След насилието, което преживяхме в Мачерата, рискуваме да се концентрираме твърде много над проблемите, свързани с интеграцията и расизма, и да забравим онова, което ни свързва, да забравим съвместния живот с тези хора.\" Пасторът има предвид нападението срещу група тъмнокожи отпреди три седмици, извършено от десен екстремист в италианското градче Мачерата. Шестима мигранти бяха тежко ранени. \nСилвио Берлускони, медиен магнат и вече четири пъти премиер на Италия,  няма право да се кандидатира  за изборите - тъй като е съден заради укриване на данъци. Въпреки това той остана председател на основаната от него партия \"Форца Италия\", която той рекламира усилено през последните седмици. След стрелбата в Мачерата той се появи в една от своите телевизии и нарече нелегално пристигналите мигранти в Италия \"социална бомба със закъснител, която може да избухне по всяко време\". Освен това обеща на зрителите да бъдат екстрадирани 600 000 мигранти, в случай че неговият алианс, в който освен \"Форца Италия\" (\"Напред Италия\") влизат още \"Братя италианци\" (Fratelli d'Italia) и крайнодясната \"Северна лига\"( Lega NordУ), успее да спечели властта. Малко след телевизионната изява на Берлускони допитванията отчетоха леко повишаване на преднината на алианса. \n\"Ако човек следи предизборната битка по телевизиите, ще си помисли, че Италия няма други проблеми, освен чужденците\", казва Сюлейман Бангура. 25-годишният мъж от Гвинея е пристигнал в Палермо през август 2017. В момента учи италиански език в едно езиково училище, създадено от доброволци. \"Някои кандидати злоупотребяват с темата \"миграция\", за да печелят гласове. Това ме тревожи\", казва Бангура. \nАда Теренги застава твърдо зад миграционната политика на Силвио Берлускони. Тя участва за първи път в битката за място в италианския парламент и иска да спечели своя избирателен окръг - град Палермо - за \"Форца Италия\". \"Не водим кампания срещу мигрантите, точно обратното!\", казва Теренги. Според нея повечето нелегални мигранти всъщност се чувствали нещастни в Италия и искали да се върнат по родните си места. Затова било правилно да се залага на      \nекстрадиране и силен граничен контрол Според Ада Теренги завръщането на Берлускони на италианската политическа сцена се дължи на неговия успех като бизнесмен. \"Политиката на строги икономии, водена от сегашното лявоцентристко правителство, силно засегна много италианци, без да доведе до очаквания успех. Въпреки дългия период на лишения държавният бюджет все още не е саниран\", твърди кандидат-депутатката. \"В миналото Берлускони многократно е доказвал своите умения. Ние в Сицилия, а и в другите краища на страната, залагаме на него заради целеустремеността му и страстта, с която се отдава на политиката\", допълва тя. \nДясноцентристкият алианс на Берлускони вече спечели местните избори в Сицилия през ноември 2017. Те бяха смятани за тест преди парламентарните избори, които ще се проведат на 4 март. \n\"Многобройните афери на Берлускони също се дължат на неговия успех като бизнесмен\", твърди кандидатката от неговата партия. Преди години предполагаемата връзка на Берлускони с малолетна проститутка го изпрати на съд. \"Жените търсят близост с него, тъй като той разполага с голяма власт. Неговият успех е просто впечатляващ, а със своите умения той може да направи още много неща за Италия\", казва Теренги. Обратно към пазара Баларо в Палермо  В късните часове на деня, когато търговците на риба и зеленчуци вече са прибрали стоките си, пазарният площад се превръща в сцена на нелегални сделки. Тук се продават наркотици, фалшификати на маркови продукти и контрабандна стока. Твърди се, че в това е замесена и сицилианската мафия. \"Преди 40 години Палермо беше световната столица на мафията\", казва кметът на града Леолука Орландо. Неговото работно място е само на две пресечки от пазара. \"Мафията още я има, но тя загуби много от предишното си влияние\", казва той. \nОрландо, който управлява града с малки прекъсвания от 1985 насам, цял живот се е борил срещу организираната престъпност. \"Не казвам, че Берлускони е мафиот, но неговият политически стил на практика обслужва мафията.\" Според кмета криминалните групировки извличат ползи от поведението на Берлускони - от склонността му за бързи сделки и незачитането на традиционните държавни структури. \nСилвио Берлускони обаче е популярен сред търговците на пазара Баларо. \"Когато Силвио управляваше, всичко беше по-добре. При него имаше повече работа\", казва един от тях. \"Берлускони може да ни спаси. Със сигурност ще гласувам за него. Който има достатъчно, краде по-малко, ако разбирате какво имам предвид\", казва друг. Онези от търговците, които са обзети от разочарование, се броят на пръсти. \"Няма значение за коя партия ще гласуваме. Нищо няма да се промени\", казва един от тях. Без значение какъв ще е изходът  от тези парламентарни избори: пастор Енцо Волпе ще продължи да защитава мултинационалния характер на своя квартал. \"Нашите християнски ценности не ни позволяват да дискриминираме и изключваме хората. Призовавам политиците да дадат шанс на всички хора тук.\"  \n \nБГНЕС \n Италия ще проведе избори на 4 март по нова сложна избирателна система, която е смесица между пропорционалното представителство и системата на простото мнозинство, пише Ройтерс. \nЗа разлика от предишните избирателни системи, новият закон не дава никакво предимство на спечелилата първо място партия или коалиция. Социологическите агенции изчисляват, че победителят този път ще се нуждае от поне 40% от гласовете, а дори вероятно и от повече, за да управлява. \nОт месеци нито една партия или коалиция не е получавала подкрепа от 40% в социологическите проучвания. Ето някои от възможните сценарии след вота. \nПравителството на президента Президентът Серджо Матарела е върховният арбитър в италианската политика и ще има централна роля, ако, както се очертава според проучванията, изборите завършат в задънена улица. Според единия от сценариите той ще се опита да постигне междупартийна сделка, за да създаде правителство с ясно определена политическа програма. Начело на един такъв кабинет би могъл да застане технократ. Голямата коалиция При този сценарий водещите дясноцентристка и лявоцентристка партии начело съответно с бившите премиери Силвио Берлускони и Матео Ренци, ще се съгласят да съставят нещо като голямата коалиция, която се оформя в Германия. \nЗа момента и двете партии изключват подобен съюз, но те все пак успяха да управляват заедно, макар и за кратко, след завършилите с неокончателен резултат избори през 2013 г. Според последните социологически проучвания те няма да спечелят достатъчно места, за да управляват, което означава, че ще трябва да търсят подкрепа от други групи, усложнявайки коалиционните преговори. \n Победа на дясоцентристите Според скорошни проучвания дясноцентристкият блок на Берлускони печели около 37% от гласовете. Той казва, че се стреми към 45%, което би позволило на съюза му да управлява самостоятелно. Неговата партия \"Форца Италия\" (\"Напред, Италия!\") и антиимигрантската \"Северна лига\" на Матео Салвини са двете основни партии в съюза. Те се договориха, че който получи повече гласове, ще посочи бъдещия премиер. \n\"Форца Италия\" има пет пункта преднина пред Лигата в момента и Берлускони, който има забрана за заемане на публични длъжности заради присъда за данъчни измами, все още не е казал кого ще номинира да застане начело на евентуалното коалиционно правителство. Нови избори Ако не се състави работещо правителство след 4 март, някои политици допуснаха, че лявоцентристкото правителство на премиера Паоло Джентилони може да остане на власт, докато се проведат нови избори, както се случи в Испания между 2015 и 2016 г. Според някои анализатори партиите може да дадат на Джентилони ограничен мандат да пренапише избирателния закон отново, но постигането на консенсус по въпроса в близко време изглежда трудно. \"Пет звезди\" Популисткото движение \"Пет звезди\" отстъпи от дългогодишната си съпротива срещу сключването на съюзи с други партии и вероятно ще се превърне в най-голямата отделна партия в Италия. Проучванията дават на \"Пет звезди\" подкрепа от около 27%. Според партията това означава, че трябва първа да получи възможност да създаде правителство. \n\"Пет звезди\" намекна, че ще се опита да постигне сделка, базирана на отделни политики, вместо формална коалиция. Партията е открит враг на Берлускони и на Ренци, но някои анализатори са на мнение, че може да сформира коалиция или с Лигата на Салвини, или с лявата група \"Свободни и равни\". Не е ясно дали някоя от тези партии ще спечели достатъчно места, за да бъде работещ вариант. \n    \n", "date": "2018.03.02", "title": "Берлускони пак протяга ръка към властта "}
{"url": "http://www.duma.bg/node/162054", "text": "Наскоро вицепрезидентът Илияна Йотова връчи документи за българско гражданство на спасителя на нашите деца от р. Лим - достоен мъж, комуто без съмнение дължим признателност. Същия ден в телевизионно интервю с него стана ясно, че другите двама спасители са получили българско гражданство преди четири години и сега като такива живеят със семействата си в Германия. Той, последният от тази група, заяви, че приема България като втора родина и... транзит заминава при приятелите си. \nРазказвам това не като упрек към новите граждани на България - те имат правото да търсят по-добро место за живот за себе си и за семействата си. Смущаващото е, че в този си изконен стремеж новите граждани не виждат България като \"по-доброто място за живот\". За тях, както и за стотици хиляди българи, нашата страна се е превърнала в претоварна гара на надеждите за по-добър живот в други части на света. \nКак паднахме в такава бездна? Сакралните думи на нашия химн \"Мила родино, ти си земен рай\" са написани от Цветан Радославов през 1885 г., когато пътува от благополучна Европа към  изпадналата в бедата на Сръбско-българската война родина. Той бърза, за да й помогне с каквото може. Какво стана с нас, че родината ни изстина в нашите сърца? \nМного държавни и учени мъже и жени се потрудиха за ни лишат от чувството на синовна привързаност и от историческа памет, да разрушат икономиката и културата на държавата, за да я пригодят към калъпа на щастлива Европа. Калъп, който или е твърде широк за нашите нозе, или ни стяга и не можем да вървим в такт със законодателите на политическата и икономическата мода. Европа, за която сме вечните ученици, която постоянно ни учи кое е добро за нас и кое не е. Но аршинът винаги е в някоя друга столица, далеч от \"милата родина\". \nПреди не толкова много години България имаше икономика, съизмерима с икономиките на първите 10 в Европа и първите 37 в света. Имахме образование и здравеопазване, на които малко народи се радваха. Имахме култура, която ни правеше горди и свободни. Казвам това с ясното съзнание, че Методи Андреев и Спас Гърневски ще се разкрещят: комунистическа носталгия. Как да им обясниш на лицата с подобна оскъдица от мисъл, че носталгията е тъга по нещо скъпо и безвъзвратно отнето. \nПод шепота или с гръмогласното поощрение на евроатлантически \"приятели и безкористни доброжелатели\" хора, лишени от морал и историческа отговорност за народа на България, \nгодини наред рушаха не само сътвореното от ръцете, мисълта и духа на българина, но разрушиха неговата памет за славни дела и покруси. \nДнес мастити учени и политически дейци се изреждат да рисуват пейзажа на нашата история, поради което българинът трудно може да разбере било ли е такова нещо като турско робство или става дума за османско присъствие, за обмен на култури и пр. благополучни 500 години. \nОт безкрайните препирни за Руско-турската освободителна война (1877-1878) на българина му е все по-трудно да разбере дали тя е имперска експанзия на Русия към заветните Проливи и има ли нещо общо с нашето Освобождение. Пък и от кого да ни освобождават? Наскоро нашият гений на международната политика Бойко Борисов постави още един щрих в новопишещата се българска история, като обяви, че сме били една държава с турската империя, та по тази причина с основание можем да посредничим на нашите бивши съграждани в техните европейски напъни. \nОперацията \"Обезпаметяване\" с най-голям успех върви по прочета на нашите борби за социални правдини и срещу фашизма в България. На младите хора настойчиво се внушава, че такова нещо изобщо не е имало по нашите земи и тези, които вдигаха ръка срещу законния ред в страната, са били заплаха за държавата и откровени терористи. Александър Стамболийски, Гео Милев, Йосиф Хербст, Христо Ясенов, Никола Вапцаров са си заслужили справедливото възмездие на демократичните закони на Царство България. Нищо, че в това царство и беззаконията са били узаконени. Рязаните партизански глави, избитите без съд и присъда партизани, ятаци, деца и старци са все по закон, нали? И като е така, имената и делата им нямат место в историческата памет на децата. Просто скъсваме няколко листа от историята и прехвърляме поглед към \"престъпния комунистически режим\". Там всичко е ясно: Народен съд, който \"унищожи интелигенцията на България\", задуши демократичните традиции от щастливото минало и утвърди тоталитаризма като политическа система. Строили ли са се заводи и домове за всеки, ограмоти ли се народът, от нищото ли изникнаха болници, училища и университети? Същите университети, в които се дипломираха бъдещите страдалци на \"комунизма\". \nА след това идва тяхното време. Идват годините на демокрацията, дълги години на системно разрушаване, обезкултуряване, обедняване. Години, с които не се срамуват, че пренаредиха мястото на България в европейската и световна статистика по съседство с Уганда. Но пък сме европейци! Дори един водещ на кулинарно предаване си има \"европейски вкус\". \nТъжният разговор за икономическата и нравствената деградация, към която упорито ни водят политици с ниска култура и морал, под грижливите наставления на евроатлантическите наставници, може да продължи дълго. Но равносметката е ясна: България стана неуютно място за живот за своите граждани, включително и новоприетите. Това вече е трагедия. \nА от трибуната на Народното събрание и от светлите министерски кабинети родните политици с претенции за граждани на Европа ни уверяват, че не е европейско да си спомняме за миналото с отворени очи, а да се радваме как \"богатеем, ставаме по здрави, по-щастливи\". Гръмогласни патриоти безкрай ни умиляват с величието на някогашна България и заради дребния алъш вериш на деня са забравили нищетата на родината днес. \nВсе пак това падение не може да продължи безкрай. От блатото, в което сме затънали до гуша, можем да излезем само с усилията и волята на хората, които са запазили здрав разум и честност. Колкото повече търсим тези хора за съвет и подкрепа, толкова повече ще растат силите на всички нас, които искаме да живеем в по-добра България, в която българите от света да се завърнат и да я имат за свой единствен дом. Две родини няма.   \n", "date": "2018.03.02", "title": "Две родини няма!  "}
{"url": "http://www.duma.bg/node/162052", "text": "Тя е нашата, българската земя. Ние сме нейни чеда. Тя ни е родила и откърмила. Тя ни е дала мечти и ни е показала пътеките към бъдещето. Целият ни живот - добър или лош, ни люлее в нейните скути. \nВърху безчет пожълтели страници вековете са чертали нейния път. От незнайното начало през високите хребети на епохите, чак до наши дни.  Винаги с мисълта за вечното и доброто. Поколенията четат тези страници, за да пазят памет и да познават лицата на доброто. \nПознаваме ли го наистина?! То не стои на показ, но винаги е родствено на спомена и на признателността. Поколенията се вглеждат в него, но дали умеят да го съзрат. В днешния свят на несправедливост и социално неравенство, когато малцина тънат в разкош, а милиони лягат гладни, различен е погледът към доброто. Хората толкова се промениха, че сякаш са не от различни поколения, а от различни времена. Толкова различни станаха мерките за съкровени неща дори. Как станахме хора с различна памет Вървим през годините, сякаш тази земя и този живот ни принадлежат безусловно като наследство и ние сме техни безспорни владетели. Сякаш никому нищо не дължим, всичко е за нас и сетне - ако ще потоп да дойде. \nКак да го наречем това - наивна увереност или хлапашко самочувствие, щом нямаш съзнание за  дълг към никого. И не мислиш, че не си сам на тази земя, че има и други хора с различна съдба и други стремежи. Че тази земя и този живот се оставят в наследство на идващите след нас.  Всевластието е като епидемия и тя заплашва бъдещето. \nТова всевластие и съзнанието за непогрешимост придобиват грозни измерения и подават глава навред из днешния живот. Вгледайте се в поведението на властниците в парламента например. Те крещят за тази тревога: \"Властта е наша и правим с нея каквото искаме\". Няма спирка в техните напъни и те вървят към деформирана, към принизена и смачкана демокрация. \nТревогата расте, защото няма преграда пред такива неистови напъни. \nДошло е време да разлюлеем камбаната на българската съвест, да накараме малки и големи да вдигнат очи, за да видят какво става по земята ни. Нашият живот, нашето бъдеще и бъдещето на децата и внуците ни не са дадени на изполица на временно въздигнали се. Те утре няма да са. А животът ще продължи и без тях. \nВсеки народ обича земята си, защото от нея тръгва неговият път към света и бъдещето. Пазили са я поколения и обичта към нея е най-светият завет към наследниците. \nНашата българска земя е неповторима. Тя е благословен божи кът. Тя е нашето съкровище, нашата вековна памет. Родолюбието ни започва от чистата обич към земята. Земята като родно място. Земята като Отечество. Земята като памет и българско съзнание. Няма какво да ги замени. Скъпа ни е българската земя. С нея тръгва нашата обич към род и държава. В нея е нашият родов корен. Така ни е орисала орисницата, много вихри са вилнели по нашите поля и долини, много поколения са оставили кости и кръв в нейните недра. Всичко това е придало особена святост на българската земя. \nМного са кътчетата из България, където стъпвам като върху жарава. Защото стъпвам върху костите на предци, стъпвам върху земя, по която е текла кръвта на хора. Много особено, разтърсващо е това усещане. \nТака съм се усещал тревожен и развълнуван, когато вървя из улиците на Стара Загора и Плевен, по висините на Шипка, край Казанлък и Шейново, из Батак и Брацигово... Толкова много са българските селища, които са не гробници, а вечни обелиски на мъжеството и достойнството. Такава е била нашата съдба и ние имаме свещеното повеление на предшествениците: Да не ги забравяме! По повеля на историята българската земя е трябвало да стане вечно жилище и на хиляди руски синове, на чеда на Украйна и Беларус, на Финландия и Румъния... Тяхната кръв се е смесила с кръвта на българите, техните кости се покоят  заедно с костите на българи. Заради една свята цел те са тръгнали в братска прегръдка към вечността. \nНе са толкова много народите, които сливат живот и подвиг заради свободата на братя. Такива знаци на братството са изключения и затова остават като неповторим и несравним символ. Този знак осветява българската съдба. Лъчите му греят   от Шипка и Плевен, от Стара Загора и Шейново, от Плевен и Гривица, от Телиш и Дъбниците, от малки и големи селища... Защото българската земя е станала гроб на братския подвиг. Много скъпа е била цената на нашата свобода! Ако земята можеше  да разказва, тя би възкресила невероятната епопея на руско-българското братство, което се е раждало в малки и големи битки. Истинско и честно братство, когато със своя живот брат е пазил брата от смъртта. Хиляди руски момчета са загинали заради и редом с брата българин. \nТази е най-чистата и голямата политика, най-светлият венец на голямата война за нашето Освобождение. Всякакви други приказки на днешни \"тълкуватели\" не чинят пукнат грош. \nТъжно и обидно е, че се пръкнаха родоотстъпници, ситни българи без национална памет, които брутално отричат истината за войната и Освобождението. Заради чужди интереси и егоистични цели такива люде се силят да променят истината и историята. Четат миналото така, както дяволът чете евангелието. Продават съвест и достойнство, омаловажат, дори се стараят да изличат подвига на руския войник. Нямат грам съвест, като петнят паметта не на един, не на десетки, а на хиляди обикновени синове на руската земя, на Румъния, на Финландия... Тъпоумието им стига дотам, че се опитват да скрият днешното си лазене пред чужденците с тогавашни политически цели. Жалки са такива люде. Тъжно е, че стъпват по българската земя и се зоват българи. \nСтрува си да попитаме тези господа, ако руската империя е имала свои интереси и не й е било грижа робската участ на българите, защо Англия, Франция, Германия, Австро-Унгария не са тръгнали на тази война? Те също са имали свои интереси на Балканите. Отговорът е прост: войната иска жертви, много жертви. Тези жертви е готов да стори само братски народ. \nСтрува си да попитаме българите без родова памет: Не ви ли тресе съвестта, ако още имате такава, когато вървите по българската земя, тъй обилно напоена и с руска кръв? Ако се мислят християни, не изпитват ли грях? Пред мъртвите не можеш да лъжеш. А тези мъртви руски момчета не са един и двама. Само в храма в гр. Шипка в 17 каменни ковчези лежат костите на 18 491 руски воини, загинали в боевете край Шипка и Шейново, на връх Столетов... Не един, не десетина, а над 18 хиляди руски синове! Всеки е имал близки, роднини, които са го чакали да се завърне от войната. А той е останал навеки в българската земя. \nПред такива смразяващи сърцето примери всякакво политиканство, всеки опит да се преиначава историята е гавра. С истината, с хилядите българи и руси, загинали и за нас. Защото със смъртта и с кървавите сметки на войната не бива да се играе. \nСвещена и благословена е нашата българска земя. Тя ни е хранила и пазила векове. Тя е приела завинаги синовете на поколенията, които са дали живота си за свободата и бъдещето.   \nВековната повеля на земята ни е да сме винаги честни и достойни чеда. Съвестта не бива да ни дава мира, ако забравяме истинската цена на нашата свобода. Ако не забравяме, че пред нейния  олтар стоят като в безсмъртна и вечна редица  българи, руси и други чеда на земята. Тогава можем да вървим горди и изправени по българската земя.   \n", "date": "2018.03.02", "title": " Изповед пред земята и пред свободата  "}
{"url": "http://www.duma.bg/node/162087", "text": "Скандал избухна вчера в НС по време на дебатите по промените в закона за митниците, след като управляващите вкараха чрез преходни и заключителни разпоредби на тъмно лобистки промени в 7 закона. Напрежението възникна около текста, с който се въвеждат нови изисквания към софтуера за касовите апарати за всички търговски обекти и електронни магазини. \nДУМА припомня, че в средата на февруари стана ясно, че до края на 2018 г. касовите апарати трябва да бъдат подменени заради ново изискване, според което всяка касова бележка вече ще трябва да се отчита в НАП в реално време. Освен това от догодина фискалните бонове ще отпечатват и специален код, чрез който гражданите ще могат да проверяват дали съответната продажба е отчетена в агенцията. Управляващите първо обявиха, че измененията ще изискват подмяна на всичките около 300 000 - 400 000 касови апарата, което ще струва на бизнеса около 120 млн. лв. По-късно стана ясно, че мерките ще засегнат около половината устройства, защото останалите ще могат да бъдат пренастроени софтуерно. \n\"Това са техните обещания, с които уж спечелиха изборите с цел намаляване на административната тежест. Да, намалява се административната тежест за чиновниците, но не и за тези, които едвам свързват двата края и трябва да подновят и заплатят своите устройства за тяхна сметка\", заяви на брифинг в НС Драгомир Стойнев. Преди това депутати от левицата напуснаха залата в знак на протест след като ГЕРБ с процедурни хватки пробутаха важни законови промени на тъмно, без дебати и с добавки между първо и второ четене. \n\"Малките и средните предприятия, които едва свързват двата края, както и личните лекари, трябва да подновят своите устройства. Говори се, че се знае кои са фирмите, които ще произведат касовите апарати, и тези, които ще разработят софтуера и връзката с останалите системи. Това нагло поведение от страна на ГЕРБ е недопустимо\", категоричен е той. Стойнев подчерта, че ГЕРБ не само лишиха опозицията от законодателна инициатива, но и прекъснаха дискусията в зала, за да не може тя да изкаже аргументите си. \"Това показва начина на работа на една партия, която се смята за демократична и европейска, а всъщност налага корупционен, скандален и лобистки закон. Понеже съвсем скоро ще има предсрочни избори, нека  предприемачите да се замислят за кого да гласуват\", предупреди той. \n\"ГЕРБ отне правото на опозицията да защити българските предприемачи. С промените в Закона за митниците ГЕРБ ще рекетира малки и средни предприемачи, които са гръбнакът на  икономиката, с около 250 млн. лв.\", отбеляза Стойнев. Хората са притеснени, в държавата няма никаква предвидимост и затова настояваме ГЕРБ да се откажат и да оттеглят предложенията си, призова той.  \n\"За пореден път в  законодателството се нарушават правилата, които самите ние сме приели. През задната врата се вкарват промени, върху чието въздействие няма оценка\", подкрепи го Таско Ерменков. Той подчерта, че управляващите за пореден път се отнасят към малкия и среден бизнес като към брашнен чувал, който може да бъде тупан и от него да бъдат събирани пари. \"Малкият и среден бизнес са онези \"гадове\", които могат да ви свалят\", обърна се Ерменков към управляващите.  \nПромените са, за да бъде осигурен бизнесът на 3 или 4  фирми на гърба на малките и средни предприятия, подчерта Георги Търновалийски. \"След 2-3 години ще трябва да се правят нови промени и бизнесът отново да плаща, защото приетите промени са неефективни. Не е ясно дали тази база данни ще може да влиза в НАП и да се обработва\", категоричен е Търновалийски. \"Промените са висша форма на лицемерие спрямо търговците. Спрете да ги тормозите\", призова Иван Иванов. \nШефът на бюджетната комисия Менда Стоянова от ГЕРБ арогантно определи протеста на БСП като необоснован. С апломб тя обясни как с промените щели да се повишат приходите към НАП и дори обеща, че след въвеждането на новия софтуер, те ще отидат в бюджета за пенсии и увеличение на заплати. \n    \n", "date": "2018.03.02", "title": " ГЕРБ вкараха на тъмно лобистки промени чрез закона за митниците "}
{"url": "http://www.duma.bg/node/162088", "text": "Българската банка за развитие е заявила готовност да помогне на \"Инерком\" в сделката с ЧЕЗ. Това призна управителят на ББР Стоян Мавродиев на заседанието на двете комисии в НС и на няколко пъти се оплита в обясненията си. След като първоначално твърдеше, че по никакъв начин банката не е поемала ангажимент към сделката, след това Мавродиев призна, че е имало размяна на писма между \"Инерком\" и ББР. После нападна борда на ЧЕЗ в Чехия и ги обвини в \"потресаваща манипулация\". От компанията на Гинка Върбакова пратили документ, озаглавен \"Молба за разглеждане на възможността за рефинансиране на заем във връзка с намерението на \"Инерком\" да придобие българския бизнес на ЧЕЗ\". На това писмо от банката са отговорили, че заявяват интерес към възможността за рефинансиране. Уточнили са обаче, че това не представлява правно обвързващ документ и че разрешение може да се даде само след подробен анализ на източниците на финансиране на сделката, обясни Мавродиев. Оттам нататък, продължи той, няма внесена нито една страничка от \"Инерком\" с искане за финансиране. Съответно няма финансиране, няма и банкова гаранция, отсече шефът на банката и заклейми случващото се като \"потресаваща манипулация, която се извършва от борда на ЧЕЗ\". Мавродиев се описа като жертва на чешкото дружество, което подвежда и чешкия премиер, и българското общество. Ако и останалите две цитирани банки са били в кореспонденция с \"Инерком\", че сделката представлява интерес, но има много други процедури преди гаранции - това е едно голямо правно нищо, отсече шефът ББР. Според него подобни писма не ангажират по никакъв начин банките, защото те получавали \"такива стотици хиляди писма в практиката си\". \nПосле дори се обиди, че само неговата банка е привикана в НС да дава обяснения. Ние сме тук само от уважение към парламента, обясни Мавродиев. Преди това декларира убедено, че \"нито един лев от банката не е ангажиран със сделката за ЧЕЗ и нито веднъж премиерът Бойко Борисов или министърът на финансите Владислав Горанов не са влияели по никакъв начин на банката\". \nНахвърли се и на опозицията и я прикани да си промени позицията, че ББР лъже.   \n", "date": "2018.03.02", "title": "ББР призна, че била готова да финансира \"Инерком\""}
{"url": "http://www.duma.bg/node/162049", "text": "В днешна Украйна се водят безкрайни научни и псевдонаучни спорове за произхода на украинците, доказва се, че те от векове са се формирали като отделна народност и нация, че корените им стигат чак до древна Шумерия. Младата украинска държава, която след февруари 2014 г. се строи върху антируска основа, днес иска на всяка цена да засвидетелства, че от векове е живяла като самостоятелна народност, различна от руската. Че е имала свое отделно украинско минало, различно от общото руско минало, удостоверявайки по този начин  легитимността на сегашното си съществуване. В такива случаи се обсебват и преработват културите на съседните народи, прокарват се разделителни линии, особено от народността-майка.  \nВ този текст ми се иска да представя мисленето, позициите, отношението на най-големия украински писател, на класика на руската литература Н. В. Гогол по тези въпроси. Дължа да заявя, че Гогол  някак си инстинктивно, с вътрешен възторг е влюбен в украинските си събратя, в своя роден край, до изнемога обича украинската природа. Дори и заради това можем да се доверим изцяло на неговите съждения за руските извори на украинската душевност. Най-прекрасното пресъздаване на украинската степ, което аз познавам, се съдържа в типичните лирически \"отклонения\" на Гогол. Вижте чертите на такъв вид изображение в повестта \"Тарас Булба\": \"Степта, колкото се отиваше по-нататък, ставаше по-прекрасна. Тогава целият юг, цялото пространство, което съставлява днешна Новорусия, досами Черно море, беше зелена, девствена пустиня. Никога не беше минавал плуг до неизмеримите вълни от диви растения. Само конете, които се скриваха в тях като в гора, ги тъпчеха. Нищо в  природата не можеше да бъде по-хубаво...\"     \nСпециално в \"Тарас Булба\" великият прозаик прониква автентично и дълбоко в украинското самосъзнание, в родовата идентификация на украински родов човек, във взаимосвързаността между великорусите и малорусите. Гогол се спира върху това били ли са украинците отделна народност или нация преди столетия, или са съществували като органична част от руската племенна общност. Големият творец отбелязва, че сюжетът на \"Тарас Булба\" го е взел от ХV столетие, докато историческата истина е, че събитията в повестта се развиват десетилетия по-късно, през ХVI в.  \nВярно е, че стилът на повестта се влияе от съвременната школа на романтизма, което предполага тяга към хиперболизиране на конфликтите и човешките страсти. Но като бележит художник Гогол намира способи, за да остане верен на изобразения живот, за да го разкрие в достоверния му исторически контекст и фон. Неслучайно редица изследователи смятат, че най-голямо въздействие на Гогол е оказала романистиката на англичанина Уолтър Скот, която прокарва магистрала към реализма в историческата книжнина. \nНай-общо, изобразявайки трагичната участ на казака Тарас Булба и на неговите двама синове - Остап и Андрий, подчертавайки спецификите на украинския светоглед и манталитет, видимите отлики между световете на великорусите и малорусите, Гогол ги възприема за две презентации,  \nдвете лица на една и съща народност: руската Нито за миг Гогол даже и не помисля да формулира тезата за отделна украинска народност! Напротив, той разглежда украинците като руска народностна група, която обитава гранични зони на Руската империя и на която й се налага, поради конкретни необходимости на историята, да воюва на два фронта. На изток с турците, на запад - с поляците и останалите държави,  носители на западната цивилизация. Тези колизии изковават жилавия и бояк дух на украинското казачество, високото качество на неговото родолюбие, психологията му на хора, възпитани да бъдат смели и безкористни защитници на руското отечество. Украинците се гордеят със своето родолюбие, тъкмо защото се чувстват руснаци, тъкмо защото  са с руска кръв и произход.  \nФабулата на \"Тарас Булба\" само периферийно е ангажирана с борбата на \"източния фронт\" - срещу турците и татарите. Иначе цялото действие в повестта се концентрира в отпора, който украинското казачество дава на западната агресия, и по-конкретно на Полша. Тези чужди на руския свят сили завладяват не само територии на Руската империя, но и работят за невъзстановими ментални трансформации, според Гогол - пагубни, на украинците: по посока на зачеркване на руската им единосъщност и православието и на преклонение пред католическия универсум.  \nГолямото художествено откритие в \"Тарас Булба\", то е и историческо предчувствие, се състои в изобразените контрасти между родово определящото поведение на брата Остап и между  \"ориентацията\" на другия брат Андрий, отстъпил от духовната конституция на малоруските руснаци. Но също и в обстоятелството, че възелът на непреодолимото противоречие го разсича бащата Тарас: убива сина Андрий, предател на руско-украинската идея, бори се неистово за спасението на сина-герой Остап! Широко разпространена в масовото съзнание на българина е фразата, изречена от бащата Тарас  Булба: \"Аз съм те родил, аз ще те и убия!\".          \nРодовите украинци-руснаци, според прозаика, са природно цялостни натури,  \nволни и витални до краен предел Те се събират за боен стяг в Сечта, техни са \"широкото поле и добрият кон\" във време, \"когато  бе обгърнат някогашният мирен славянски дух от боен пламък и се създаде казачеството - широк, свободен размах на руската природа...Това е било наистина необикновена проява на руската сила\". Витязите украинци знаят \"каква е в руската земя войната, дигната за вярата: няма сила, по-могъща от вярата\". Украинските казаци умеят да пият и гуляят \"както само русинът може\". Това, допълва Гогол, са характерности на \"южния русин\", населяващ \"Източна Русия\".  \nНо Гогол не подценява и влиянието на Полша и католицизма. Най-вече, според думите му, \"върху руското дворянство\". Андрий предава казачеството, Украйна и руската идея заради влюбването си в красива полска аристократка. Издига в култ любовта и всичкото великолепие, което заобикаля полякинята. Той, по подобие на останалите казаци, не може да не се възторгва от героизма на защитниците на обградения полски град. Андрий се възхищава от по-високата строителна култура на западняците, от изтънчеността на духовните им навици, изпитва блаженство от тяхната музика, живопис, изящество в отношенията между полските панове-аристократи.  \nНо наред с това, изтъква разказвачът, променят се душата, веруюто на Андрий! Това го довежда до моралната му деградация и себеотричане! Андрий в изповед пред полската красавица: \"Та какво са за мен баща, другари, родина!... Кой казва, че моята родина е Украйна? Кой ми я е дал за родина? Родината е онова, за което копнее душата ни, което е по-мило за нея от всичко. Родината ми, това си ти!\"    \nБащата Тарас и братът Остап обаче, са адепти на наследените руски ценности, на активната колективна воля в името на татковината, на другарството, проверено в жестоки ситуации, на идеята за непобедимостта на руската мощ. Тарас се обръща към братята си казаци така: \"Но да се сродява по душа, не по кръв, може само човекът\";    \nнизкопоклонничеството пред западния чуждоземец е падение \"нека знаят всички какво значи в руската земя другарство\". А синовете на Украйна, към които се обръща Тарас, в мигове преди смъртта си ще кажат: \"Нека се провалят всички врагове и да ликува во веки веков руската земя!\", \"Нека се слави докрай свят руската земя!\" \nКакто проличава, Гогол - без израз на усъмняване - причислява украинското своеобразие и душевност към руското своеобразие и душевност, той не говори за друг тип народност - украинска, за друга историческа биография на Украйна, различна от летописа на руската държава.  Приема, че украинският народ е река, могъща река, която се влиза в морето на общоруския живот, на общоруската държава, на Източното православие. Западната култура и политика ги трактува като външни, чужди на духа на Запорожието, на духовността на украинските руснаци.  \nДруг е въпросът как се развиват вътрешнородовите процеси в руската общност след ХVI в. и дали те променят принадлежността на украинската специфика към големия руски свят.  \nСвоите схващания, гледища, воля и мирогледни позиции Гогол ги увенчава на финала на повестта с картината на героичната смърт на Тарас Булба: \"Когато Тарас се съвзе от удара и погледна към Днестър, казаците бяха вече в лодките и гребяха с веслата; куршуми се сипеха отгоре по тях, но не ги достигаха. И пламнаха от радост очите на стария атаман.  \n- Сбогом, другари! - викаше той отгоре. - Спомняйте си за мен, а пък идущата пролет пак елате тук и хубавичко се разтъпчете! Какво хванахте, дяволски ляхи?  Мислите ли, че има нещо на света, от което би се уплашил казакът? Почакайте, ще дойде време, ще настъпи време, ще разбере какво нещо е православната руска вяра! И сега вече усещат далечните и близки народи: надига се из руската земя народът със свой цар и няма да има на света сила, която да не му се покори!... \nА огънят вече се издигаше над кладата, обхващаше краката му и обгърна с пламък дървото...Но нима ще се намерят такива огньове, такива мъки и такава сила, която би надвила руската сила!\" \n    \n    \n", "date": "2018.03.02", "title": "Да се сродява по душа, не по кръв, може само човекът  "}
{"url": "http://www.duma.bg/node/162077", "text": "Отношенията между България и Русия трябва да се развиват и да вървят напред, заяви президентът Румен Радев в интервю за информационната агенция на Русия ТАСС. В него той подчертава, че \"еврофилията не означава русофобия\" и че опитите за политическа изолация на Русия не носят изгоди за нито една от страните. \nДържавният глава изразява удовлетвореност, че все повече млади хора участват в отбелязването на 140-годишнината от Освобождението и така поемат щафетата на нашата историческа памет. Румен Радев посочва, че при честването на връх Шипка се очаква да присъства патриархът на Москва и цяла Русия Кирил. \"Очакваме до края на годината посещение от руския президент, защото тези събития заслужават да ги почетем съвместно\", заяви президентът. \nПо отношение на предстоящото отбелязване на 140-годишнината от подписването на Санстефанския мирен договор президентът заяви, че договорът \"възкреси България\" в границите, за които са мечтали българските възрожденци, и добави, че Берлинският договор и целият ХХ век са изменили границите на Балканите и сега много хора с българско самосъзнание живеят извън пределите на своята родина.   \n", "date": "2018.03.02", "title": " Очакваме до края на годината посещение на Путин"}
{"url": "http://www.duma.bg/node/162079", "text": "Нови правила за прием и в самостоятелните детски ясли предлага Столичната община, след като през миналата седмица промени и критериите за кандидатстване в детските градини и в първи клас. Те ще важат за 24 общински ясли, които не попадат в обхвата на детските градини.   \nПремахват се предимства като месторабота на родителя в административния район и за родител с медицинско образование и работещ в общинско лечебно и здравно заведение.  \nБлизнаците вече ще получават само 1 т. вместо 2 при кандидатстване. Две точки ще има за хлапета от многодетно семейство. Ако детето има брат или сестра, които са родени с разлика по-малка от 24 месеца, то получаваше предимство от 0,1 точки досега, като вече ще получава само 1 точка. Въвежда се нов критерии, носещ 1 т. за деца, посещаващи детската ясла едновременно.  \nОстават без промяна основните общи критерии за прием ясли. 3 точки ще се дават за постоянен адрес в София, а 2 т. - за настоящ. За регистрация в административния район бонусът ще е 1 точка. Ако родителят работи или е в отпуск по майчинство, малчуганът ще получи 1 т. Толкова ще имат и за децата на редовни студенти.  \nКласирането вече няма да става по имена, а по инициали и входящи номера. Както и досега регистрацията на кандидатите и класирането ще става в Информационната система на Столичната община.   \n", "date": "2018.03.02", "title": "Нови правила за прием и в столичните ясли"}
{"url": "http://www.duma.bg/node/162089", "text": "Бойко Борисов е поискал пълен контрол върху продажбата на ЧЕЗ. Това обяви след спешна среща рано сутринта с премиера Гинка Върбакова. В кратко изявление пред репортери в МС собственичката на \"Инерком\", видимо притеснена, обясни, че заминава за Чехия, за да разбере има ли възможност българската държава да контролира продажбата и да придобие собствеността на ЧЕЗ. Тя направи опит да скрие уплахата си, но видимо бе притеснена, с наведена глава и трепереща брадичка. \nДнес се запознах с премиера и той със мен, бяха първите думи на Върбакова след срещата. Водихме разговори за това, че премиерът желае да има пълен контрол върху сделката. Заминавам за Чехия, за да мога да разговарям с продавача и възможностите, по които може да се случи това. За да може да бъде гарантирана сигурността на крайните потребители. Не бих могла предварително да коментират каквото и да било. Става дума за финансиране от международни банки, които ще подкрепят сделката с наше участие. Няма участие на български банки във финансирането. Ако това ще успокои крайните потребители, съм склонна да прехвърля договора, който имам на държавата. Заминавам, за да запозная продавача с нашите желания, каза още Върбакова. \nСлед нея пред микрофона застана финансовият министър Владислав Горанов. Заявихме ясна воля, че искаме да участваме в тази сделка, ако чешката страна се съгласи, каза той. По думите му държавата има възможност през средства от бюджета и частно придобиване да влезе в подобна сделка. Тук говорим за една сделка, подготвяна между частни субекти. Ние сме в деликатната ситуация да зависим от волята на два независими от държавата частни субекта. Виждаме добрата воля от страна на Инерком, продължи той. После уточни, че държавата ще претендира за контролен дял от акции в ЧЕЗ.   \n", "date": "2018.03.02", "title": "Борисов поиска контрол върху ЧЕЗ"}
{"url": "http://www.duma.bg/node/162055", "text": "Руско-турското примирие е сключено в Одрин на 19/31 януари 1878 г. Санстефанският предварителен договор е подписан около 17 ч. на 3 март. Няма присъстващ свидетел на подписването от българска страна, независимо от това, че българите са участвали във военните действия и са дали около три хиляди и петстотин жертви - опълченци. \nДоговаря се, че България се създава като автономно княжество в пределите, където мнозинството от населението е българско. Нейните граници в никакъв случай не могат да бъдат по-малки от границите, приети от Цариградската конференция. Санстефанският договор е резултат на една Народна война за православните народи - война, която се води за свободата на братята по вяра, особено на българите, които страдат под друговерското османско робство. Само че нито една Велика сила не приема сключения Санстефански мирен договор. След Кримската война Великите сили поемат гаранции към Османската империя за нейната цялост, респективно - че едно посегателството срещу Турция ще бъде повод за война. Русия двадесет години не смее да предприеме нищо. От друга страна, Солсбъри обикаля Европа и споделя: \"Никъде не можах да срещна приятел на Турция\".  \nБерлинският конгрес трае точно един месец - от 13 юни до 13 юли 1878 г. Големите четирима - Германия, Великобритания, Австро-Унгария и Русия, вече са взели най-важните решения, още преди Конгресът да бъде свикан. \nДоговорът едновременно освобождава българите и осакатява новосъздадената българска държавност. Всъщност още Лондонското споразумение от 30 май, сключено две седмици преди откриването на конгреса, радикално и \"сенчесто\" преразглежда условията, договорени в Сан Стефано. Берлинският договор е продукт на имперско договаряне. В случая това е Райхщадското споразумение.  \nДнес можем без колебание да кажем, че Берлинският договор налага едно неадекватно решение на Източния въпрос, ключова част от който е и \"Българският въпрос\". Западът сътвори дефинициите за Балканите като за \"буре с барут\", но същият този Запад носи върховната отговорност за произволното, многофазово и неадекватно фрагментиране на Балканите. Границите между балканските държави през последните двеста години  са чертани волунтаристично, като се изхожда единствено от настроенията и разбиранията на Великите сили за техния баланс и интереси. \"На тези тук отрязваме територии, на другите там даваме други\"...  \nПоследните няколко години, арабските народи с негодувание си припомнят договора \"Сайкс - Пико\" от 1916 г. - споразумение, което някак предопределя днешните кръвопролития в Сирия, Ирак и не само там. Подходът е един и същ. Пълномощници на великите държавни глави сядат на масата за преговори с молив и линийка, чертаят и задраскват граници. Хората, обитаващи районите от картата, и не подозират каква досада изпитват преговарящите. Договорът, подписан на 13 юли в берлинския дворец \"Радзивил\", трансформира Голямата Източна криза, породена от социално политическата неадекватност на Османската империя, в нова, перманентно пулсираща, етнорелигиозно-политическа криза. От Берлинския договор тръгват конфликтни развития, разгръщащи се десетилетия. Имперски сключеният мир предопределя кървави конфликти, чието ехо се чува десетилетия.  Войната не е само война. \"Между кръста и полумесеца\" Освобождение на България - но от какво? Интензивна е кампанията, която предпоставя някаква безсмисленост на Руско-турската освободителна война. Изкусителна е идеята да обясним тази война като религиозно мотивирана. Верският фактор е много важен, в ред отношения решаващ. Онова, което се приглушава, е въпросът за положението на немюсюлманите, т.е., на \"гяурите\" в Отоманската империя. Два са основните правни статуса в Империята - пълноправен статут имат мюсюлманите; \"неверниците\" са с ограничена правоспособност. В изминалите 25 години този базисен факт се приглушава или направо се прикрива. Войната не е война между руснаци и българи, а на християни срещу турци-мюсюлмани. На 3 март отбелязваме освобождаване от османския деспотичен държавно-правов ред.  Експериментът \"Източна Румелия\" \nПредвоенната договорка между Великобритания и Русия е, че няма да се създава голяма българска държава, с ясния мотив, че тя (вероятно) ще стане \"проруска\". Някак позабравено е днес британското предвоенно предложение за две български държави - Източна и Западна. Едната със столица Търново, другата - със столица София. Скопие и Охрид са към София. Това е едно от най-волунтаристичните дипломатически хрумвания. Разделяй и владей... Другата екстравагантна идея е създаването на Източна Румелия. Някои Велики сили в онзи момент вярват в не съвсем българския характер на тази област. Седем години по късно, с призива \"да живей съединението\" Конгресът и договорът бяха фактически преразгледани. Създаването на Румелия бе издевателство над етническите и духовните реалности. \"Експериментът\" продължи кратко, провалът му бе \"блестящ\", а имперският начин на  регулиране на националните въпроси ще се помни не само на Балканите.  Македонският въпрос  Македонският въпрос в съвременното му разбиране също е роден в Берлин през лятото на 1878 г. В България е прието като \"черна сила\" на Берлинския конгрес да се идентифицира Бенджамин Дизраели-Биконсфийлд. Вярно е, че Великобритания е противник на една Голяма България. Но е вярно и друго. Австро-Унгария вече е дуалистична  монархия, лична договорна уния на Австрийския император, а унгарският аристократ Дюла Андраши вече е и външен министър на Империята. Той мечтае за нови владения. Австроунгарската мечта е от Будапеща на юг да няма силни и независими държави. За предпочитане е някакви васални територии, някоя автономия, които един ден Империята да може да управлява и анексира. Фокус на мечтата на Андраши е Солун.  Австроунгария да успее да завладее пристанищния град, да се развие пътят Виена - Будапеща - Скопие - Солун като южен гръбнак на Империята. В този смисъл никакви етнополитически мотиви за характера на Македония нямат стойност. Какво искат македонците няма никакво значение. Андраши разсъждава и действа като практически геополитик. Иска територия и коридор. Така македонските земи са откъснати от останалата част на българското землище и заживяват свой собствен политически и духовен живот. Осем години по рано, при обявяването на Екзархията, няма никакво съмнение каква е Македония.  \nПродуцирането на \"македонския въпрос\" на Берлинския конгрес е едно безотговорно дело на европейската дипломация.  Проблемът с черкезите След Кримската война Османската империя презаселва по българските земи известен брой черкези от други райони, които губи. Българското население е задължено да ги обезпечи със земя и покъщнина. По време на Априлското въстание черкезите масово се внлючват в башибозушките отряди. Берлинският договор предвижда специална клауза за тяхното изселване. Великите сили признават черкезките изстъпления и се съобразяват се невъзможността те да продължават да живеят заедно с българите. Черкезите масово се изселват.  \n\"Безморска България\" Британската стратегия е границите на България на юг да не включват излаз на Бяло море. Границата може да се доближава на 10-15 километра до морето, но пристанищата се заобикалят. Резултатът е ясен - България не се развива като морска/средиземноморска държава. Няма пристанища, няма флота, няма морска търговия, която през последните двеста години е залог за национално преуспяване. Без Кавала, без Алексанодруполис, (т.е., Гюмюрджина и Дедеагач), националните ни шансове са сериозно редуцирани.  \nБосненският случай 36 години е пътят от Конгреса до изстрела - \"от Берлин до Сараево\": Успехът на Австро-Унгария да получи на конгреса управлението на Босна за 30 години се оказва катастрофален триумф за Хабсбургската империя. През лятото на 1908 г. управленският мандат изтича и от Виенския императорски двор окуражават княз Фердинанд да обяви независимостта на България. Замисълът е да се създаде по-благоприятна обстановка за анексията. Малкото допълнение към нашия 22 септември - Ден на независимостта, е, че Австро-Унгария пък анексира Босна и Херецеговина. Анексията е предопределена в Берлинския договор: Босна и Херецеговина са предоставени за администриране на Австро-Унгария. Това щастие продължава само шест години. През 1914 г. Гаврило Принципи убива Австрийския Ерцхерцог поради несъгласие с анексията на сръбска Босна, в момент, в който всяка от великите сили вече се готви за предстоящата война.  \nИзпълнението на Берлинските клаузи е един от факторите за краха на Австро-Унгарската империя.  \nА България, все пак, оцелява...      \n", "date": "2018.03.02", "title": "Народната война и имперският мир  "}
{"url": "http://www.duma.bg/node/162094", "text": "Тотален стана батакът около скандалната продажба на ЧЕЗ на Гинка Върбакова след вчерашния ден. \nБойко Борисов панически привика Върбакова сутринта, след което тя обяви, че \"премиерът желае да има пълен контрол върху сделката\", тя заминава за Прага и е склонна да прехвърли договора, който има, на държавата, ако продавачът е съгласен. Рецитацията й надзираваха Томислав Дончев и Владислав Горанов. \nНа изслушването в парламента шефът на държавната ББР Стоян Мавродиев в крайна сметка призна, че има писмо на банката до \"Инерком\", но то било \"едно голямо правно нищо\". Той обвини в непрофесионализъм борда на ЧЕЗ, който манипулирал и подвеждал премиера на Чехия. \nБСП готви колективен иск в съда за спиране на сделката и ще настоява процедурата да започне отначало.   \n", "date": "2018.03.02", "title": " Батакът около ЧЕЗ стана тотален  "}
{"url": "http://www.duma.bg/node/162056", "text": "\"Ако не беше руската армия, Европа най-много да ни беше направила едно трогателно погребение\" - Какво е Трети март за България, професоре,  и от какво сме се освободили - от турско робство или от османско присъствие? \n- Трети март е рождената дата на модерна България, лелеяна мечта на тези, които са полагали глави, ум, усилия и дори богатство в нейно име. След като казваме Освобождение, много ясно е, че е имало една угнетяваща подчиненост, която към края на османското робство в България е била повече емоционално натоварена, отколкото стопански обременителна. Има един спомен от Константин Величков, който в изгнание пише, че турците вече нищо не ни правеха, но ние не можехме да търпим да ни управляват. Така че наред с всичките други исторически, политически и икономически причини, по които най-старата държава поне в региона - България, сравнително най-късно да получи своята държавна независимост. \n- Помним в последните години български президенти, които в речите си на Трети март дори не споменаваха името Русия. Ние можехме ли сами да се освободим и защо след Априлското въстание Западът много ни съчувства, но само Русия тръгва с оръжие да ни помогне? \n- Първо да кажа, че когато след Априлското въстание една българска депутация тръгва да търси помощ от Европа и когато се връща оттам, не друг, а католикът Драган Цанков казва: \"Без война тази работа няма да стане\". Има нещо късметлийско, ако мога така да се изразя, в това, че светът научи за нашите страдания - нещо, което не се случваше при предишните наши националноосвободителни усилия и мъченичества. Но въпреки всичките състрадателни изяви, симпатии, подкрепа и прочее от Запада, ако не беше руската армия, най-много да ни бяха устроили едно трогателно погребение. \n- Днешните демократи много обичат да повтарят около Трети март, че Русия не е тръгнала да ни освобождава, а е тръгнала да задоволи имперските си амбиции. Но знаем, че Александър ІІ не е искал тази война, защото Русия не е готова за нея, но общественият натиск от дворянството и интелигенцията в Русия го принуждава да я започне. \n- Това е особена и различна война. Тя се води по верски, емоционални и хуманитарни причини. Русия тръгва в тази война, въпреки предупрежденията и съмненията да не се възроди англо-френско-турската коалиция от времето на Кримската война. Можем вече да твърдим, че има една царска грешка на Александър ІІ, който този път решава да тръгне с общественото мнение най-вече в Русия, но и в цяла Средна и Западна Европа. А що се отнася до тези имперски интереси, това е доста комично внушение. По това време Белгия и Холандия, да не говорим за Испания, която не е вече велика сила, също имат имперски интереси. Има нещо неразбираемо - защо някои смятат, че Русия трябва да тръгне да освобождава българите, да премахне турския флаг от българските земи, без да има интереси. Всички други може да имат интереси, Русия - не. Защо? Макар че за този случай конкретно има една фраза на историчката Барбара Йелавич - хърватка, но американка по гражданство, която пише, че руските подбуди за войната са продиктувани от, цитирам: \"чист идеализъм\". Без да е точно така, все пак самата идея, че след тази война се поставя на балканската карта една нова държава, свидетелства, че политиката се оценява по резултати, които в случая са едно исторически добро дело. Една европейска идея е осъществена от една имперска сила. \n- Често чуваме също, че тази имперска сила е искала да направи от България Задунайска губерния и я е окупирала... \n- Ако искаше да прави Задунайска губерния, нямаше след временното руско управление да си тръгне и нямаше да остави библиотеки, банки и най-вече да създаде основите на българската армия, която по-късно се нарича Земска армия. Когато искаш да подчиняваш една страна, ти не й правиш армия. Американците не направиха в Куба армия и Куба беше кукла в продължение на години, само защото без нито един изстрел американците изгониха испанците от острова. Така че, когато създаваш една държава с такава изначална устойчива структура, едва ли разчиташ, че можеш да я командваш. И по-късният разрив в българо-руските политически отношения при регентството и при Стамболов свидетелства, че това е било възможно. \n- Много скоро след Освобождението... \n- Да - 1886-1887 г. Не можеше да се появи един Стамболов, независимо по какви причини и по чия инициатива, който да отстои и дори да скъса дипломатически отношения с Русия. Това са фантазии, които приличат на дете, на което си му дал торта, пък то е недоволно, че е трябвало да има и друга торта, най-вече по-голяма. \n- Точно такъв упрек съществува - че в Сан Стефано е било само една игра, а след това в Берлин ни орязват реално. \n- Първо, Сан Стефано трябваше да покаже очертанията на българския етнос в източните Балкани. Това не можеше да остане като териториална реализация, по простата причина, че беше сключено само между двете страни. Но искам да попитам по това време коя балканска държава е реализирана в своите естествени етнически граници? Нито една. Даже областта Тесалия е присъединена към Гърция чак през 1881 г. - три години след освобождението на България. А самите очертания на Санстефанска България са три пъти по-големи отколкото, да речем, една Сърбия. Това е нереалистично, но то има съвсем друго предназначение - Русия с този договор показва къде преобладават, без да са единственото население, българите в тези спорни земи. \n- А как ще коментираш това, че в новата учебна програма за Х клас тези години са обозначени с темата \"Участие на българите в Руско-турската война\" и няма тема \"Освобождението на България\"? \n- Няма я, тогава поне да пишат българо-турска война. Има и друго нещо, което не е много комплиментарно - как това българско население, което уж е обект на руска агресия, как не се вдигна то на въоръжена борба срещу руските нашественици в боен съюз с турците? Както направихме по време на Първата световна война. И какъв е този народ, който посреща новите завоеватели с хоругви, с кръстове, със служби, с хляб и сол? Излиза, че това не е много благородно за характеристиката на самите българи? Никога не е имало такова въодушевено посрещане на руската армия, която не за пръв път пресича Дунава. Българите са виждали един окончателен финал на своите усилия и това е оставило дълбока и трайна следа в българското съзнание. Нито една война в ХІХ век не е отразявана толкова много в литература, в изкуство, във фолклор, в предания, ако щеш. Не мога да разбера как може да се анализира тази война така, все едно, че става въпрос за независимостта на Занзибар. Да, имало е грешки на руското командване. Но нима в Кримската война не загинаха хиляди англичани и французи поради некадърността на тези, които ги командваха! Нима френският император във войната с Германия не падна в плен? Има много такива грешки. Но ние не може да анализираме тази война все едно, че става дума за остров Тамбукту! \n- Ти спомена за Стамболов скоро след Освобождението, но и сега, понеже конюнктурата е такава, че Русия трябва да я мразим, много често се цитира Достоевски, който казва: тези славяни и българи са неблагодарни, те първи ще се обърнат срещу Русия. Как стои въпросът с благодарността? \n- У нас се бъркат благодарност и признателност с раболепие и покорство. Това, че си помогнал на една страна да осъществи своето национално освобождение, не означава вечно да се изпълняват безусловно всичките ти искания. Когато се появява Америка, Франция помага за изгонването на британците, но това не означава, че Франция през цялото това време трябва да очаква благодарности от страна на американците. Даже, когато започва френско-пруската война, има големи недоволства, че част от американския елит подкрепя Прусия. Благодарност може да изрази напълно независим човек, а не подмазвачът. Имам чувството, че нас ни е срам, че руснаците са помогнали в решителна степен за нашето освобождение и са оставили хиляди кости по балканските хребети. Има Докторски паметник в докторската градина. Това какво означава? Какво означава и това, че опълченците фактически са асистирали и са умирали за това България да стане Задунайска губерния? Това са абсолютно профански, парвенюшки прояви и проекти, които в никакъв случай не правят чест на тези, които ги носят.              \n", "date": "2018.03.02", "title": " Какъв е този народ, който посреща новите си \"завоеватели\" с хоругви?  "}
{"url": "http://www.duma.bg/node/162090", "text": "Дали службите обслужват държавата или комфорта на управляващите, попита президентът Румен Радев вчера по повод хаотичните действия на правителството. Те противоречат на собствените му декларации, коментира той.  \n\"За мен тревожното е, че службите не сработиха по този казус. И вече витае съвсем нормално въпросът - дали те обслужват държавата или комфорта на управляващите? Тревожно е, че демократичните механизми за контрол също се оказват безсилни, добави държавният глава.  \nРумен Радев за пореден път каза, че очаква от правителството рационални решения в интерес на България. Това обаче не отменя въпросите защо се стигна дотук, допълни той. \n    \n", "date": "2018.03.02", "title": "Президентът пита за кого работят службите"}
{"url": "http://www.duma.bg/node/162091", "text": "Огромната част от българите - 72%, са против случващото се с ЧЕЗ, искат по-ефективна намеса на държавата и разваляне на сделката. Хората не възприемат добре действията на властта до този момент. Това са изводите от експресен сондаж на \"Галъп\", проведен на 28 февруари и 1 март. \n93% от запитаните твърдят, че са чули за скандала. 72% от тях намират идеята за сделката за ненормална и неприемлива, а само 16% намират случващото се за нормално и го одобряват. Мнозинство от 61% казва, че енергийният министър е допуснала грешка, а 56% намират, че грешката е на премиера Борисов.  \n17% смятат, че държавата не трябва да се меси. Останалите се затрудняват да формират позиция. 75 на сто подкрепят идеята държавата да купи ЧЕЗ, 20% са против, а останалите се колебаят. \n     \n     \n    \n", "date": "2018.03.02", "title": "72% от българите са за разваляне на сделката"}
{"url": "http://www.duma.bg/node/162092", "text": "Левицата ще внесе колективен иск до съда, с който ще поиска спиране на сделката по продажбата на ЧЕЗ и започване на цялата процедура отначало. Това обяви на брифинг лидерът на БСП Корнелия Нинова след срещата си с чешкия посланик вчера. Екип от юристи вече работи върху възможностите подобен иск да бъде предявен към чешки или български съд, добави Нинова. Социалистите ще започнат и подписки из цялата страна, в които да се включат български граждани, клиенти на ЧЕЗ като участници в колективния съдебен иск. Ще поискаме съдът за спре тази сделка, защото очевидно държавата няма други механизми да се намеси, категорична бе Корнелия Нинова. \nТя обясни, че желанието на БСП е, ако съдът прекрати продажбата на ЧЕЗ и процедурата започне отначало, държавата да може да участва наравно с други кандидати и да се бори да придобие акциите на енергийното дружество. \nУнизително е цялата държава да бъде поставена на колене пред Гинка от Пазарджик и да зависи от нейната воля, каза още лидерът на социалистите. Поставени сме в зависимост от Гинка и от ЧЕЗ, а това е абсурдно, добави Нинова и се възмути от последните събития около скандалната сделка. Припомняме, че тази сутрин Гинка Върбакова бе привикана на среща с Бойко Борисов в Министерския съвет. След разговора тя съобщи, че премиерът е поискал държавата да има пълен контрол върху сделката и че спешно отлита за Чехия. Там Върбакова щяла да попита чешките собственици на ЧЕЗ каква е възможността българската държава да има контролен дял от дружеството. Ако това ще успокои българските граждани, аз съм готова да се откажа от сделката, каза още Гинка Върбакова, видимо притеснена и изненадана. \nКато \"паника\" определи поведението но Борисов от последните дни Нинова. Тя припомни, че премиерът бе уличен в лъжа както от чешкия си колега Бабиш, така и от чешките собственици на ЧЕЗ. По думите й държавата ни е поставена в унизителна ситуация и то по времето, в което председателстваме Съвета на Европа. \nЕнергийната ни сигурност и цялата държава да е поставена в позицията да се моли на Гинка - това е унижение - повтори Нинова. \nСлед това отправи призив към Борисов да каже кого нарича \"гадове\" и кой, ако не българският народ го свали от власт през февруари 2013 година. \nПодробности около позицията на чешкия посланик Нинова отказа да съобщи с обяснението, че самият той я е помолил темата да не бъде коментирана публично. Тя обаче обясни, че от БСП са отправили питане през посланика към чешкото правителство и чешката държава във връзка със сделката за ЧЕЗ. Отправихме въпроса какви ангажименти е поемала българската държава като гаранции по сделката и дали е спазено чешкото законодателство при оформянето на сделката, уточни Нинова. \nТя припомни, че въпреки първоначалните тези на ГЕРБ и Борисов, че Българската банка за развитие няма общо със сделката, вчера стана ясно, че тя е един от гарантите, посочени от чешката страна. Щом зад сделката стои ББР, няма начин да не стои и българската държава, категорична е Нинова. \n    \n", "date": "2018.03.02", "title": "БСП ще иска съдът да спре сделката с ЧЕЗ"}
{"url": "http://www.duma.bg/node/162066", "text": "Турският президент Реджеп Тайип Ердоган призова САЩ да \"покажат съгласуваност\" между думи и действия, заявявайки, че специалните комисии, създадени да се справят с трънливите въпроси между страните, ще проведат първата си среща през следващата седмица. \n\"Думите и действията не могат да се различават помежду си, това е неприемливо. Надяваме се да видим някаква съгласуваност между това, което те ни казват и нещата, които вършат на място\", каза Ердоган пред група журналисти, придружаващи го на официалното му пътуване до четири африкански държави, започнало от Алжир на 26 февруари. \nТой също така спомена срещата си с държавния секретар на САЩ Рекс Тилърсън по време на неотдавнашното му посещение в Турция на 15 и 16 февруари, по време на което Анкара и Вашингтон се съгласиха да създадат три специални съвместни комисии, които да се справят с многото проблеми между двамата съюзници на НАТО. \n\"Първата среща на тези комисии ще се състои на 8 март, за да обсъди Сирия. Друга среща на ниво външни министри е планирана за 19 март\", каза Ердоган. \nЗапитан за спекулации относно евентуален сблъсък между турски и американски военни в Манбидж в Сирия президентът заяви, че сирийската партия Кюрдски демократичен съюз (КДС) и нейното въоръжено крило \"Отряди за защита на народа\"(ОЗН) трябва да бъдат отстранени от района. \nТурският президент заяви, че военната операция \"Маслинова клонка\" в района на Африн ще продължи и че \"ние ще се справим с всеки, който застане на пътя ни [в Африн]. Трябва да убиеш дракона, не можеш просто да го оставиш полужив. По един или друг начин тази работа ще бъде свършена.\" \nПо думите на Ердоган турската армия и съюзниците им от \"Свободна сирийска армия\" вече контролират около 2000 кв. км в района на Африн, а при операцията са били \"неутрализирани\" над 2000 бойци на противника. \nПрипомняме, че операцията на турската армия доведе до разгорещена размяна на реплики между Анкара и западните страни. Първо френският президент Еманюел Макрон предупреди Турция, че резолюцията на ООН за спиране на огъня се отнася и до Африн, а след това и САЩ реагираха остро и поискаха от турското правителство да прочете внимателно резолюцията. На това турското външно министерство отговори, че \"Африн не се споменава сред регионите, предизвикващи безпокойство от хуманитарна гледна точка\". Оттам подчертаха, че в Африн не се случват споменатите в резолюцията сблъсъци, при които не се отчита разделението между цивилно население от мирни граждани и терористи, а говорител на министерството заяви за американските си колеги, че те трябвало да прочетат по-внимателно резолюцията.  \n \n    \n", "date": "2018.03.02", "title": " Ердоган: Думите на САЩ да се покриват с действията им  "}
{"url": "http://www.duma.bg/node/162093", "text": "\"Правителството е знаело, нещо повече, държавата се е ангажирала по сделката за ЧЕЗ. Службите са информирали навреме какво се случва. Бойко Борисов излъга, че всички институции проверяват сделката за ЧЕЗ\". Това заяви по време на изслушването в парламента за скандалната продажба на \"ЧЕЗ България\" на неизвестната българска фирма \"Инерком\" лидерът на БСП Корнелия Нинова. Изслушването се проведе от две комисии - по енергетика и контрол на службите. Там присъстваха шефовете на държавните служби, на които Борисов в неделя възложи да проверят всичко за сделката и купувача \"Инерком\" на Гинка Върбакова. На заседанието докладваха шефовете на ДАНС, Държавната агенция за разузнаване, НАП, Агенцията за приватизация и следприватизационен контрол, КЕВР, КЗК, Комисията за финансов надзор. От трите банки, чиито имена бяха намесени, присъства само директорът на държавната Българска банка за развитие Стоян Мавродиев. С цял антураж консултанти се появи самата Върбакова. По нейно настояване втората част от заседанието бе закрита за медиите заради конфиденциалност на данните, свързани с договора й с ЧЕЗ и финансиращите банки. \nОказа се, че възложените от Борисов проверки на сделката и купувача въобще не са правени. Причината е, че продажбата на най-голямото ни ЕРП не е финализирана, което щяло да стане възможно, когато акциите се прехвърлят на \"Инерком\". Това обясниха председателите на КЕВР Иван Иванов, на КЗК Юлия Ненкова и на КФН Бойко Атанасов. По думите им те нямали законови правомощия за надзор, но иначе наблюдавали. Шефката на НАП Галя Димитрова пък каза, че се извършват проверки на данъчни и осигурителни вноски на холдинга на Гинка Воърбакова, но нямала право да разкрие никаква информация. \nШефът на ДАНС подробно докладва цялата история около оттеглянето на чешкия собственик - от първото му намерение през 2010 г. Той разкри, че са водени прокурорски преписки от 2010, 2014, 2015 и 2016 г. срещу управление на лизингово дружество, което е ощетявало с чуждо имущество, където взаимополучатели са от семейство Върбакови. Към момента 4 от преписките били прекратени, но по 2 от тях работата продължавала. До момента няма повдигнати обвинения срещу Върбакови, уточни Димитър Георгиев. Шефът на разузнаването Драгомир Димитров пък докладва, че цената на сделката за \"ЧЕЗ България\" е била силно завишена. Международен одит е оценил активите на дружеството на 225 млн. евро, докато \"Инерком\" е предложила първоначално 290 млн. евро, а впоследствие е вдигнала цената на 340 млн. евро. \n\"Смятаме, че в основата на тази сделка, от началото до края, стои правителството на Бойко Борисов. Той само в последната седмица няколко пъти излъга\", коментира тя. Нинова припомни твърденията на Борисов, че правителството няма нищо общо, нищо не знае и едва сега научава. \"Шефовете на ДАНС, ДАР и \"Военна информация\" информираха, че имат пълната информация по движението на продажбата на ЧЕЗ от 2010 г. до днес и е била предадена на компетентните институции - Министерския съвет\", обясни тя. По нейните думи Борисов е излъгал, че е възложил проверки и те веднага са започнали от КЕВР, КФН, НАП и др. \"Разбрахме от шефовете на тези институции и органи, че не са започнали такива проверки и нямат никакво намерение да ги започват, защото законът не им дава правомощия, докато сделката не се финализира\", каза Нинова. Председателят на БСП опроверга думите на Стоян Мавродиев, че е на изслушването само заради уважение към парламента и че не би трябвало да е там. \"Чел ли е закона за Българската банка за развитие? Той е тук по задължение, защото в чл. 4 пише, че банката съобразява дейността си с политиката на правителството на България. И не е вярно, че не са длъжни да информират принципала и правителството за дейностите си\", категорична е Нинова. \nЦветан Цветанов се опита да прехвърли отговорността за скандалната сделка на БСП, обвинявайки партията в скандално бездействие през 2004 г.\"Умишлено бездействие. Днес искате приватизация, а през 2010 г. от БСП казват, че развалянето на договорите ще създаде напрежение в България. Защо не осъществихте тогава контрол, а сега искате да превърнете в политически проблем сделка, извършена в Чехия по английското законодателство?\", попита Цветанов. Той отправи въпрос към шефа на ДАНС: \"Има ли дружества кандидати, които биха застрашили националната сигурност?\". След което провокира левицата с въпроса: \"Дали опозицията днес не обслужва някои от кандидатите?\" Това истински разгневи Нинова: \"Искаме поименно кого защитаваме, поименно! Когато в българския парламент се раздават присъди, без съд, няма да останем в тази зала! Ще ви осъдим в Страсбург! Няма да търпим вашите присъди\", обяви лидерът на БСП Корнелия Нинова и с повечето от депутатите от левицата напусна залата. Гинка Върбакова пък прочете пред депутатите предварително написано слово, в което обвини \"различни партии\", че трупат дивиденти на неин гръб. Тя призна, че сериозно е подценила ролята на политическата интрига и че атаките срещу нея били заради политически интереси, без обаче да уточнява какви. Собственичката на \"Инерком\" заподозря сценарий за политически и икономически шантаж. Върбакова се оплака от груба намеса в инвестиционните намерения на компанията й и сатанизиране. \"Те искат да спечелят по служебен ред, задкулисно, изкривявайки медийната среда. Това е сценарий, в който категорично отказваме да участваме. Искаме да опровергаем съмненията, че нямаме биография и опит\", каза Върбакова. Тя заплаши, че с адвокатите си ще прегледа всички изявления и обидни квалификации в пресата и ще съди както медии, така и политици на най-високо ниво. Гинка се закани, че няма да допусне да я превръщат в марионетка. За повече внушителност тя изреди дълъг списък с наети чужди и български консултанти за сделката. Върбакова информира и депутатите за решението й след срещата с Борисов по-рано сутринта, че е съгласна държавата да има контрол върху сделката, но все пак напомни, че договорът с продавача ЧЕЗ съдържал дългосрочна забрана за промяна на собствеността. На директен въпрос на БСП тя отговори, че няма офшорни компании. На няколко пъти повтори, че вчера се запознала с Борисов и той с нея.     \n", "date": "2018.03.02", "title": "Службите са знаели, правителството е било ангажирано със сделката за ЧЕЗ "}
{"url": "http://www.duma.bg/node/162082", "text": "ГЕРБ се уплаши, че цената на билета от 1,60 лв. в София може да падне окончателно в съда и затова реши да отмени наредбата, която регламентира поскъпването. Затова алармираха общинските съветници от БСП. Те припомниха, че граждани, подкрепени и от левицата, обжалваха Наредбата за реда и условията за пътуване с обществения градски транспорт в частта й за новата цена на талона за единично пътуване. Точно преди година Административният съд в София отмени поскъпването заради липсата на икономическа обосновка. Решението бе обжалвано от общината и ЦГМ и се очакваше на 25 април да се произнесе окончателно и ВАС. Дотам обаче едва ли ще се стигне, тъй като точно два месеца преди тази дата общински съветници от ГЕРБ решиха да предложат нова наредба, с което отменят старата. Така на практика решението на съда по вече отменен документ става безпредметно, обясни Милка Христова от БСП. Според нея така ГЕРБ се опитва да си спести срама и неудобството от очакваното решение на ВАС, което ще признае и правотата на БСП. Социалистите са категорични, че новите текстове, предлагани от управляващите, могат да бъдат внесени само като промени в съществуващата в момента наредба, без да е нужно да се прави нова. Новият документ също може да бъде обжалван и преди следващо решение на съда, пак да бъде отменен. Така става съдебен пинг-понг, обобщи Христова.  \nНовата наредба трябва да стои на страницата на СОС до края на март и вероятно ще може да се приеме в началото или средата на април, непосредствено преди насроченото дело.  \n Вместо да разширява зелените зони в четири столични района, общината трябва да изгражда паркинги. Около тази позиция отново се обединиха общинските съветници от БСП в София. Във връзка с предстоящото разширение в \"Оборище\", \"Красно село\", \"Възраждане\" и \"Лозенец\" социалистите са направили анкета сред 1000 жители на района. От нея е станало ясно, че хората искат осигурено място за паркиране до домовете си, повече паркинги, но не и глоби и забрани, разказа Калоян Паргов, лидер на групата на БСП в СОС.  \nОт левицата заявяват още, че с разширяването на платеното паркиране проблемът се прехвърля към съседните райони, които ще се задръстят от коли по улици и тротоари. Те също се поискат въвеждане на зона и до Околовръстното, обясни още Паргов. Той бе категоричен, че БСП ще продължи да настоява паркирането да се прехвърли на общинско предприятие и парите от него да отиват за инфраструктурата.  \n    \n", "date": "2018.03.02", "title": "ГЕРБ се уплаши от отмяна на скъпия билет в София"}
