{"url": "https://duma.bg/plovdiv-otnovo-pod-voda-n193174", "text": "Много райони в страната сериозно пострадаха след поройни дъждове, започнали в неделя вечерта. Най-критично бе положението в Пловдив, който буквално бе залят в нощта срещу понеделник. Пороят наводни отново основни булеварди, които пострадаха сериозно и в края на миналата работна седмица. Под вода пак беше ремонтираният наскоро подлез при Централната поща, който се превърна в плавателен канал. Някои демонстративно се придвижваха с канута по улиците и качиха клипчета в социалните мрежи. Заради пороя вчера сутринта в града се образуваха огромни задръствания. Социалните мрежи бяха залети от недоволство към реакцията на местните власти. Хора призоваха и за оставка на кмета Иван Тотев.   Над 70 литра на квадратен метър са се изсипали за много кратко време. Цяла вечер екипите на \"Пожарна безопасност\" от Пловдив, Кърджали и София са работили в града, за да се справят с пораженията. Стотици шофьори са попаднали във воден капан, като само до полунощ са подадени 950 сигнала за наводнени обществени сгради и къщи. Два мола бяха евакуирани, отводняваха се и четири болнични заведения. Обстановката се нормализира едва вчера предиобед. Заради ситуацията в града пристигна министърът на вътрешните работи Младен Маринов. Той присъства на заседанието на кризисния щаб и похвали колегите си, общинската и областната администрация за реакцията. След заседанието беше обяснено, че през нощта е имало 12 много критични точки. Маринов съобщи, че е имало риск водата да залее всички елтабла при управлението на НКЖИ в града и да се стигне до изключване на напрежението по жп линията. Критично бе положението и във Велико Търново. Река Янтра се повиши до опасни нива, достигна до портите на историческата църква \"Свети 40 мъченици\" и наводни двора. Като по чудо не са залети къщите край реката. От агенция \"Пътна инфраструктура\" съобщиха, че заради затлачване на Янтра при мост на пътя между Горна Оряховица и Първомайци е спряно движението по него. Придошлата река е донесла тонове боклуци и дървета.  Нормализира се обстановката в Елена, Дряново, Трявна, които също пострадаха от пороя. Над 40 приземни и избени помещения бяха наводнени в Пазарджик.  Сериозни са щетите от пороя в Асеновград. Улици са останали без асфалт под напора на водната стихия. Кални наноси, камъни и строителни материали са затлачили улиците в квартал \"Запад\", където тече мащабен ремонт.  Мълния запали къща в Казанлък, но възрастните й обитатели са успели да се спасят. Общината обеща да помогне със средства за възстановяването на къщата. Над 60 сигнала за отводняване на жилищни сгради и дворове, отстраняване на паднали клони и дървета и закъсали автомобили имаше в Стара Загора. Екипи са евакуирали хора от автобус към село Горно Ботево, както и жители от с. Средногорово заради залети с вода къщи и дворове от придошлите води на река Гюрлийска.", "date": "2019.06.04", "title": "Пловдив отново под вода"}
{"url": "https://duma.bg/otlagat-ni-za-chakalnyata-na-evrozonata-nay-malko-s-godina-n193163", "text": "Приемането на България във валутния механизъм(ERM II), известен още като чакалнята на еврозоната, се отлага най-малко с една година. Това става ясно от съобщение на самия Бойко Борисов във Фейсбук. Там премиерът твърди, че ще ни поканят в чакалнята най-рано след 12 месеца. Той цитира доклад на Агенцията \"Стандард енд Пуърс\", където тя потвърди кредитния рейтинг на България с положителна перспектива. Като причина за отлагането могат да се приемат отминалите евроизбори и предстоящите кадрови пазарлъци и рокади по върховете в Брюксел, които ще отнемат време. Влизането на страната ни в еврозоната бе една от основните теми на българското европредседателство точно преди година.  Според графика, който българското правителство си беше поставило през юли миналата година, България се надяваше да влезе едновременно в Банковия съюз и в предверието на еврозоната (механизма ERMII) до средата на 2019 г. Кабинетът подаде официално искане за членство в Банковия съюз на 18 юли миналата година, след като на 29 юни 2018 г. в писмо до евроинституциите правителството пое шест ангажимента като условие България да бъде приета в \"чакалнята\" на еврозоната. Едно от тях бе тъкмо влизането в Банковия съюз. Тогава София получи политическо обещание от Брюксел влизането в ERMII и Банковия съюз да стане в един и същи ден. Според графика, който България сама си постави, това трябваше да стане до юли 2019 г. Сега обещанието се отдалечава във времето най-малко с година. Няма обаче правна норма, която да задължава държавите членки или евроинституциите да спазят договорката. Решението за влизане в Банковия съюз се взема от Европейската централна банка (ЕЦБ), а за присъединяване на лева към ERM II - от държавите в еврозоната, Дания, ЕЦБ и Еврокомисията. Преди да се присъедини към Банковия съюз, България трябваше да се подложи на проверка на активите на банковата система, която по решение на ЕЦБ обхвана шест институции - \"УниКредит Булбанк\", \"Банка ДСК\", ОББ, Първа инвестиционна банка, ЦКБ и Инвестбанк. Инспекцията вече трябва да върви към финал, тъй като според предварителния график резултатите от нея трябва да са готови до юни-юли. От своя страна МВФ публикува доклад от проверка за системата на банковия надзор у нас, чиято реформа е топ приоритет на БНБ след фалита на КТБ. България все още продължава да има високо ниво на необслужвани кредити, въпреки че делът им намалява, отчита фондът.  През следващите няколко месеца трябва да са изпълнени и мерките за подобряване на управлението на държавните фирми. Това е един от поетите ангажименти в пътната карта за въвеждане на еврото, които България пое. Вече е готов проектът за нов закон за държавните предприятия и се очаква неговото гласуване в парламента. В следващите 12 месеца страната ни трябва да докаже, че ръстът на доходите остава устойчив. Наскоро в доклад на ЕК за макроикономическите дисбаланси бе отбелязано, че БВП на човек от населението у нас все още е около 50% от средния показател за ЕС.", "date": "2019.06.04", "title": "Отлагат ни за чакалнята на еврозоната най-малко с година"}
{"url": "https://duma.bg/trima-zastavat-nachelo-na-gsdp-n193186", "text": "Социалдемократическата партия на Германия временно ще бъде управлявана от трима политици след неочакваната оставка на партийния лидер Андреа Налес, информира ДПА. Според източници от партията премиерите на две провинции ще застанат начело заедно с високопоставен член на социалдемократите. Става въпрос за министър-председателя на провинция Мекленбург-Предна Померания Мануела Швезиг, премиера на Рейнланд-Пфалц Малу Драйер и Торстен Шефер-Гюмбел, заместник-председател на социалдемократите. Германската управляваща коалиция е под въпрос след оставката на Налес, предизвикана от слабото представяне на изборите за Европейски парламент и в Бремен.", "date": "2019.06.04", "title": "Трима застават начело на ГСДП"}
{"url": "https://duma.bg/otnovo-sblasatsi-i-nasilie-v-albaniya-n193188", "text": "Полицията в албанската столица Тирана в неделя използва сълзотворен газ и водни струи срещу демонстранти, настояващи за оставката на премиера-социалист Еди Рама, съобщи АФП. 10 полицаи оператор и трима граждани са били ранени, според Министерството на вътрешните работи на Албания. Нанесени са щети и на държавно имущество. Посолството на САЩ в Тирана осъди насилието от страна на протестиращите, заявявайки, че \"използването на запалителни вещества, особено когато е насочено към полицията ... е неприемливо и недемократично“. \"Призоваваме организаторите на протеста да спрат насилствените действия и да започнат конструктивен диалог\", се казва в изявление на дипломатическата мисия. Ръководителят на НАТО Йенс Столтенберг, който е на посещение в Тирана, също осъди насилието. През февруари опозиционните политици напуснаха парламента в знак на протест и поискаха оставката на премиера Еди Рама, който ръководи страната от 2013 г. насам. Опозицията настоява за преходно правителство и предсрочни избори и отказва да преговаря с Рама, когото обвиняват в престъпления и корупционни връзки.   По време на предизборен митинг в Лежа Рама заяви, че няма начин да се отложат местните избори, насрочени за 30 юни, както и той да си подаде оставката.", "date": "2019.06.04", "title": "Отново сблъсъци и насилие в Албания"}
{"url": "https://duma.bg/boris-dzhonsan-obeshta-brekzit-prez-oktomvri-n193187", "text": "Борис Джонсън, определян като фаворит за мястото на Тереза Мей като британски премиер, стартира своята дигитална кампания, насочена към поемане на поста на лидер на Консервативната партия. Бившият външен министър стартира предизборната кампания с видео, обещавайки на избирателите да извадят Великобритания от Европейския съюз на 31 октомври \"със или без сделка\", ако стане премиер като лидер на торите. Бившият външен министър е популярен сред членовете на торите с ключовата си роля в кампанията за Брекзит, но те ще стигнат до гласуване само след като депутатите на партията намалят постоянно нарастващия списък с кандидати до два.  Миналата седмица обаче Джонсън получи призовка от съда по обвинения, че съзнателно е излъгал по време на кампанията за референдума за Брекзит. Делото се отнася до твърдението на Джонсън, че Великобритания изпраща 350 милиона паунда (440 милиона долара, 400 милиона евро) на седмица в Европейския съюз.  Тринадесет кандидати са влезли в надпреварата досега, като Майкъл Гоув, Джонсън и настоящият външен министър Джереми Хънт получават най-голяма подкрепа от депутатите дотук.", "date": "2019.06.04", "title": "Борис Джонсън обеща Брекзит през октомври"}
{"url": "https://duma.bg/sasht-i-izrael-shte-predlozhat-na-rusiya-plan-za-siriya-n193189", "text": "САЩ и Израел смятат да предложат  на Русия план за отпадане на санкциите срещу Сирия в замяна на руско съгласие за ограничаване влиянието на Иран в арабската държава, съобщи в. \"Ашарк ал Ауасат\". Сделката щяла да бъде предложена на очакваната тристранна среща в Ерусалим в края на юни. В нея ще участват президентският помощник по сигурността Джон Болтън, секретарят на руския Съвет за сигурност Николай Патрушев и председателят на израелския Съвет по национална сигурност Меир Бен-Шабат.  Една от главните теми за обсъждане на срещата щяла да бъде иранското присъствие в Сирия. Страните ще обсъдят в Ерусалим план за \"пътна карта\", в рамките на която \"САЩ и съюзниците им ще предложат на Москва такива стимулиращи фактори в Сирия като възстановяването й, легитимността (на сегашната й власт) и отпадането на санкциите (срещу нея) в замяна на ангажимента на Русия към конкретни действия, свързани с въздържането на Иран в арабската република\". Според израелските медии самият премиер Бенямин Нетаняху е предложил на президентите Доналд Тръмп и Владимир Путин да се проведе такава среща. След посещенията му във Вашингтон и Москва премиерът казваше пред журналисти, че работи по инициатива, чиято цел е извеждането от Сирия на чужди войски, включително на иранските сили.       \"Може да се приветства желанието на Вашингтон да признае най-накрая очевидните факти, коментира Константин Косачов, високопоставен представител на Съвета на федерацията. Но едва ли предмет на каквито и да е договорености между Русия и САЩ може да бъде присъствието в Сирия на трета страна, независимо Иран или някой друг.  Легитимността на властта предполага и разбирането за легитимност на нейните съюзнически или други отношения със страните. Външното военно присъствие в Сирия е наложено от съвсем конкретни обстоятелства: противодействие срещу \"Ислямска държава\" и други терористични заплахи\", написа той във фейсбук.  Междувременно държавният секретар на САЩ Майкъл Помпео заяви, че САЩ са готови да подпишат с Иран ново споразумение, което да гарантира, че тази страна няма никога да произведе ядрено оръжие. \"Готови сме да подпишем с Иран споразумение, ако той гарантира, че няма да развива възможности за производство на атомно оръжие, което представлява заплаха за света\", посочи Помпео в интервю за германския в. \"Райнише пост. Според него споразумението от 2015 г. \"директно води до притежаването на ядрено оръжие от Иран. Затова излязохме от сделката. Той добави, че от Иран тръгват и други заплахи, в Германия и другаде \"Иран изпраща членове на движението \"Хизбула\", извършва атаки в Европа.\" ", "date": "2019.06.04", "title": "САЩ и Израел ще предложат  на Русия план за Сирия"}
{"url": "https://duma.bg/donald-tramp-katsna-v-london-sas-skandal-n193190", "text": "Американският президент предизвика скандал още в началото на посещението му в британската столица. Малко преди самолетът му да кацне на лондонското летище \"Станстед\" той изпрати следния пост в Туитър срещу лондонсикя кмет: \"Садик Хан, който работи лошо на поста кмет на Лондон във всяко отношение, прояви  глупава недоброжелателност към пристигащия на посещение президент на Съединените щати - без съмнение, най-важният съюзник на Обединеното кралство. Той е неспасяем неудачник, който трябва да съсредоточи вниманието си върху престъпността в Лондон, а не върху мен. Много искам да стана голям приятел на Обединеното кралство и с голямо нетърпение очаквам визитата\", написа Донлад Тръмп, който уточни, че пуска туита, докато президентският самолет захожда за кацане на летището \"Станстед\". Тръмп повтори, че лондонският кмет му напомня друг кмет, който също е негов критик - нюйоркският градоначалник Бил де Блазио. Разликата е в това, че Хан е по-нисък.  Преди визитата си Тръмп вече бе критикувал Садик Хан, който преди това беше заявил, че не е трябвало Тръмп да бъде канен във Великобритания. В статия, публикувана в неделния в. \"Обзървър\", Хан постави Тръмп в една редица с десните европейски политици, прибягващи до риторика, която по думите му е била популярна сред фашистите в първата половина на века.    От своя страна говорител на Хан коментира нападките на Тръмп и ги нарече \"най-забележителният пример за крайнодясната заплаха\" за ценностите на либералната демокрация. Представителят поясни, че обидите на Тръмп са детински и под равнището на президента на САЩ. Първата двойка на САЩ кацна малко преди обед вчера и бе посрещната от външния министър Джеръми Хънт. Самият Хънт коментира пред Би Би Си, че не може да разкрие какво му е казал Тръмп на летището, но отбеляза, че коментарите на президента са \"последователни\" по адрес на Хан. Впоследствие, в интервю за \"Скай нюз\", министърът заяви, че коментарите на Хан по адрес на Тръмп са неуместни. По-късно през вчерашния ден Тръмп бе приет от кралицата Елизабет II. Посещението му ще продължи до 5 юни. ", "date": "2019.06.04", "title": "Доналд Тръмп кацна   в Лондон със скандал"}
{"url": "https://duma.bg/kompromat-otstrani-lider-ot-tsvetnata-revolyutsiya-v-skopie-n193181", "text": "За управляващите в Скопие докладът на Еврокомисията за напредъка на страната в процеса на интегриране към ЕС е решаващ за затвърдяване на силни властови позиции. Защото след президентските избори опозицията в Северна Македония в лицето на ВМРО-ДПМНЕ им обеща \"политически ад\". Е, ад едва ли ще има, но все пак бе разгласен компроматен запис от разговор на Павле Богоевски - председател на комисията по процедурни и мандатно-имунитетски въпроси в Собранието. Става ясно, че си \"поръчва наркотик\" (\"половината от нещо\"). В политически план разкритието му коства главата - последва оставка.   А Богоевски бе лидер на т. нар. \"цветна революция\" в Скопие, която свали Никола Груевски от власт.  Оставката му дойде точно в момента, когато се обсъждаше въпросът за отстраняване на Никола Груевски от позицията му на депутат, защото \"6 месеца не се явява в Собранието\". Вече бе съобщено, че Груевски се отказал от мястото във висшия законодателен орган на страната. Той впрочем е в Будапеща и на този етап едва ли ще реши да се върне в Скопие.  ВМРО-ДПМНЕ подкрепи искането за отстраняването на бившия й лидер и премиер, защото по този начин доказва, че спазва законите, което бе лозунгът на техния президентски кандидат проф. Гордана Силяновска. Но залагайки на играта \"с вашите камъни по вашите глави\", опозицията подчертава,че няма да остави на мира правителството на Зоран Заев и докладът на ЕС може да се окаже коз в ръцете й. Да, Еврокомисията препоръчва на ЕС да започне присъединителни преговори със Скопие, но решението на страните членки едва ли ще посочи точна дата за преговори със Северна Македония. Явно въпросът с датата ще се отложи за есента независимо от словата на Федерика Могерини, че \"Албания и Македония свършиха своята работа, сега е ред на ЕС\". Тя обаче не пропусна да каже, че процесът е сложен, което е знак, че отчита мнението на страни като Франция, Холандия, а напоследък и Берлин по въпроса за разширяването на ЕС със страни като Македония и Албания в периода, който им се обещаваше.  В случая не само че има мъглявина по въпроса за начало на преговорния процес, но и  Това \"замразяване\", макар и временно, няма как да не тревожи управляващите и дава шанс на опозицията за нови атаки, чиято цел е предизвикване на извънредни парламентарни избори. Дори и шансът да е малък, опозиционните партии ще засилят натиска си в желание да притискат правителството до стената. Така ще решат и проблемите с вътрешните си неразбории относно кой е виновен за загубата на президентските избори и каква да бъде тактиката за връщане във властта. Не бива да се забравя, че на първия тур на президентските избори кандидатът на ВМРО-ДПМНЕ изостана само с 4000 след настоящия президент Стево Пендаровски. Това определено бе шок за премиера Зоран Заев, чието коалиционно правителство бе разтърсено от скандали и взаимни обвинения.  Висши представители на властта открито признаха, че има \"много неправилни ходове\" като \"назначаването на некомпетентни личности на важни позиции\". Премиерът побърза да обяви намерения за \"метла\" и обеща промени в изпълнителната власт и във всички институции, включително в редиците на собствената социалдемократическа партия (СДСМ). Като начало оставка подаде министърът на културата, но управляващата коалиция бе разтърсена и от назначаването на албанеца Еролд Муслиу за ръководител на новосформираната разузнавателна агенция в страната. Той обаче бе назначен от президента Пендаровски. Това назначение, съгласувано със Зоран Заев, не само разгневи коалиционния партньор в управлението в лицето на най-влиятелната албанска партия Демократичен съюз за интеграция (ДСИ) начело с Али Ахмети. Назначението \"активира\" слуховете за ролята на Муслиу в осветяване близкото минало на Али Ахмети и други албански лидери като съпричастни с чужди служби, предполага се сръбски. Все пак Муслиу е стар кадър на службите за сигурност на Македония, а фактът, че  назначаването му не е било съгласувано с Али Ахмети, определено е сигнал към албанския политически сектор в страната.  Тревога в Скопие поражда и въпросът какво ще стане, ако в Гърция извънредните парламентарни избори (най-вероятно през юли) бъдат спечелени от опозицията. \"Нова демокрация\" на Кириакос Мицотакис гледа по различен начин на прословутото Преспанско споразумение. Не че има сигнали или намеци за отхвърляне или промяната му, но все пак е налице заявка за обстойния му преглед. Точните му думи на Мицотакис са, че \"Нова демокрация\" ще намали негативните ефекти от Договора с Македония\".   Премиерът Ципрас загуби  европейските и местните избори - особено в Северна Гърция поради несъгласие на тамошните гърци с подписаното Преспанско споразумение, а това са важни и достатъчно мощни избиратели.  Отделен въпрос е какви сериозни ползи донесе това споразумение на Атина. В тази връзка не бива да се пропуска, че фамилията Мицотакис е водеща за кмет в Атина в лицето на сина на Дора Бакояни, която е бивша кметица на гръцката столица, а брат й се очертава като бъдещ премиер, ако партията спечели извънредните избори.  която няма как да не се отчита в Скопие, защото там доста заложиха на \"гръцката карта\" заради бързата интеграция в НАТО и ЕС. Не без натиск и подкрепа отвън, разбира се. Приеха смяната на името на държавата си, но чувстват неодобрението на поне 50% от населението и това поставя управлението в ситуация на неустойчивост. Поне така твърдят от опозицията.  Всъщност неодобрението на гражданите по-често се отнася до \"пак от същото\", защото няма промяна в стандарта и условията на живот в страната. Само има нови, казват некомпетентни, хора във властта - местната и на национално ниво. Кой знае, в Повардарието винаги са били подвластни на емоциите, а те невинаги са добър съветник. Дано в София се отчитат процесите и настроенията при тези съседи, защото от това зависи и нашето добруване.  А по отношение на геополитиката София винаги е предпочитала да спазва правилото \"там, където играят слоновете, мишките не трябва да се мотаят\". Само дето днес това правило може да ни изиграе и лоша шега. ", "date": "2019.06.04", "title": "Компромат отстрани лидер  от \"цветната революция\" в Скопие"}
{"url": "https://duma.bg/zashto-im-e-na-sasht-velika-albaniya-n193182", "text": "Ден преди албанските косовски полицейски части да атакуват провокативно сръбските територии в северната част на страната президентът на Сърбия Александър Вучич държа двучасова реч в Скупщината, в която фактически призна, че страната му е загубила \"битката за Косово\". В отсъствието на опозицията той използва изрази като \"тежко национално поражение\" и да изберем между \"горчивата истина\", и сладката лъжа\". Вучич направи и демографски преглед на ситуацията, като изтъкна, че ако през 1961 г. в училищата в Косово са се учили 100 000 сръбски деца, то сега те са 16 000. Президентът обаче настоя пред депутатите, че преговорите с Прищина трябва да продължат и че Белград ще защитава сърбите в бившата си провинция, призната вече от половината ООН за независима държава.  Вучич специално натърти, че въпреки позицията на западноевропейските държави, които подкрепят косоварите и албанците, Белград ще продължи курса към ЕС и обясни защо: \"Трябва да помним, че 68% от търговията ни е с ЕС, оттам идват големите инвестиции, а 60 000 сърби работят за германски компании.\"  Цялата реч на Вучич на фона на албанския натиск за още отстъпки от страна на Сърбия,  което е напълно разбираемо на фона на случващото се през последните години и месеци около този конфликт. Вучич не каза директно, че страната му трябва да признае Косово, но намекът му беше прекалено дебел.  Но процесът за присъединяването на Сърбия към ЕС, което се представя като \"морковчето\" след \"тоягата\" от войната от 1999 г., изисква още унижения от Белград, сред които е и признаването на независимостта на Косово. През 2012 г. в. \"Зюддойче Цайтунг\" писа, че Сърбия няма място в ЕС, докато безусловно не приеме резултата от войната на НАТО срещу бивша Югославия, за която вестникът смята за виновен само Белград. Германското издание припомни тогава, че съюзът вече се е опарил веднъж, като е приел Кипър с нерешения му териториален спор. Седем години по-късно това мнение, което, както виждаме от случващото се, не е само редакционно, продължава да остава в сила.  Признаването на Косово от страна на Сърбия може  и да е ключово за приемането й в ЕС, но то не може да се разглежда отделно от продължаващия процес на фаворизиране на албанците от страна на западните държави. Сръбската държава би могла много по-лесно да преглътне Косово, ако например западните държави биха оказали натиск върху Прищина, т.е. натискът да бъде оказан от САЩ, които свирят първа цигулка в тоя оркестър, като целта е албанците да се съгласят на размяна на териториите. Обаче, припомнят наблюдатели, първо бе погребана идеята за автономия на сръбските райони в Северно Косово, а сега виждаме, че \"заметоха зад шкафа\" и идеята за размяна на територии.  Това предложение, което на пръв поглед изглежда добро, включваше част от сръбската Прешевска долина- с общините Прешево и Буяновац, населени предимно с албанци, които дори партизанстваха там до 2001 г., да отиде към Косово, а районите около град Митровица да се присъединят към Сърбия. Според замисъла така и двете страни се избавяха от проблемни региони, постигаха етническа чистота и премахваха най-сериозната пречка пред началото на преговорите за ЕС. Косово пък щеше да разшири и международното си признание. Поне това стана ясно през миналия ноември, след първата среща \"на крак\" между президента на Косово Хашим Тачи и руския държавен глава Владимир Путин.  Очевидно върху албанците  защото в началото на годината парламентът в Прищина забрани каквато и да е размяна на територии. Истината е, че ако Митровица, заедно с местния металургичен завод и ВЕЦ \"Газивода\", отидат в Сърбия, никаквата икономика на Косово съвсем ще увисне като \"прани гащи\". Поради това косоварите извършиха няколко провокативни акции около ВЕЦ-а, а сега и в сръбските общини, за да покажат, че те контролират нещата и да окажат натиск върху Белград. Част от натиска са и заявленията на Хашим Тачи и други косовски фактори, че Сърбия трябва да се раздели с цялата Прешевска долина, включително и община Медведжа, и да се радва, че албанците не искат всички земи до Ниш. Така косоварите и техните покровители се опитват да изнудят Сърбия да признае Косово, без да получи нищо в замяна. Много възможно е, ако това стане, албанците да подновят опитите за прилапването на Прешевската долина. Щом толкова пъти им се получава, защо пак да не опитат.  Паралелно с косовския Белград е напът да се сблъска с още един фронт и това вероятно не е случайно. Пак се надигнаха гласовете на бошняците, които живеят в областта Санджак с център Нови Пазар, разделена сега между Сърбия и Черна гора. Тази област, сръбската част на която е населена с над 59% мюсюлмани, а черногорската с 46% мюсюлманско население, служи като своеобразен мост между Албания, Косово и мюсюлманските кантони на Босна и Херцеговина.  Организацията \"Бошняцко национално вече\" обяви щенията си към осем сръбски и осем черногорски общини. Тези сепаратистки планове не са нови. Още през 2012 г. в Гьотеборг, Швеция, е било открито \"представителство\" на бошняците от Санджак, т.е. от години се работи в чужбина за легитимност на техните искания. С просто око на картата се вижда претенцията всички мюсюлмани в западната част на Балканите, ако не да бъдат в една държава, то поне да имат общи граници. А после ни разправят, че приказките за ислямска дъга на Балканите били глупости. Ако разговорите за ислямската дъга са в бъдеще време, то идеята за обща държава на албанците, е в ход и това е трудно да се отрече. В Косово, Албания и Македония открито се говори за \"Велика Албания\". Без да се съобразяват с мнението на генсека на НАТО и ЕС в Косово си създадоха армия просто защото американците нямат нищо против. Едновременно с това през декември м.г. премиерът на Албания Еди Рама обяви, че ще имат съвместен контрол с Косово върху границите и от 2019 г. стоките за Прищина влизат в Албания все едно  Реакция на това от западна страна нямаше. Френското издание \"Куриер интернасионал\" обърна внимание, че албанците са отправили погледа си и към някои крайбрежни райони на Черна гора, които също били \"техни\". Местната община Тути вече има автономия.  И разбира се - Македония. Когато през февруари 2017 г. сенаторът Дейн Рорабакер заяви в Тирана, че Македония трябва да бъде поделена между Косово и \"България или която и да е друга държава, с която са в родство\", това беше обявено за негово лично мнение. Сега обаче, след поредната намеса на САЩ в делата на Скопие, албанците в Македония се намират на ръба на автономията и нищо чудно да я получат след време. После ще бъде въпрос на време всички тези граничещи една с друга земи да се обединят в една държава - верен съюзник и действен инструмент на САЩ на Балканите.  След като американците отвориха през 1999 г. Кутията на Пандора в Косово, излезлите от нея пипала на албанския иредентизъм вече 20 години пораждат основното напрежение в региона. Американците създадоха прецедент чудовище, от който може да се възползват и други сили. Винаги може да възникне въпрос: а защо да не се съберат в една държава всички сърби, всички българи, турци, хървати, румънци.  Само че - както днес американците са на един акъл, а утре може да са на друг, така както ги има днес на Балканите, утре може и да си съберат куфарите с чувство на добре или не дотам добре изпълнен дълг. Проблемите, които обаче те създадоха, създават и вероятно ще създадат и занапред на Балканите, а и в други региони на Изтока, тепърва ще разклащат европейската конструкция и ще създават напрежение в Стария свят. Което вероятно е и основната цел на задачата. ", "date": "2019.06.04", "title": "Защо им е на САЩ Велика Албания"}
{"url": "https://duma.bg/priklyuchi-miniepoha-v-rumanskata-politika-n193183", "text": "Румънската политика е по-динамична от българската, при северните съседи периодично настъпват повратни моменти в политическия живот. Именно такъв момент бяха европейските избори от 26 май 2019 г. Първа е опозиционната Националнолиберална партия (26,89%), следвана от управляващата Социалдемократическа партия (СДП) - 22,89%, и Съюз 2020 (21,78%). Депутати в Европарламента изпраща още партията Pro Romania на бившия премиер Виктор Понта (6,57%), Партията на народното движение (5,75%) на бившия президент Траян Бъсеску и Демократичният съюз на унгарците в Румъния (5,42%). Докато коалиционният партньор на социалдемократите АЛДЕ не успя да премине изборната бариера.  Буквално ден след изборната загуба лидерът на СДП Ливиу Драгня бе осъден ефективно на 3,5 години затвор по обвинения в подстрекаване към фиктивни назначения в службата по социална грижа в родния му окръг Телеорман.  Всъщност приключва и една миниепоха в румънската политика. Драгня оглави социалдемократите през октомври 2015 г., след като румънската градска средна класа излезе на протести, разгневена от трагичния пожар в клуб \"Колектив\" в Букурещ. Тя поиска оставката на тогавашния премиер и лидер на СДП Виктор Понта. Румънците свързаха случилото се с корупция, заради която не са били спазени стандартите за безопасност в заведението. По-рано през 2015 г. Понта беше обвинен в измама, съучастие в укриване на данъци и в пране на пари по времето, когато е  бил адвокат. Така че гневът на улицата се насочи към него. И Понта се оттегли. По онова време борбата срещу корупцията бе в своята \"златна ера\" начело с Лаура Кьовеши, оглавяваща съответната антикорупционна институция (DNA). След оставката на Понта бе сформирано т. нар. технократско правителство с премиер Дачиан Чолош, което събра своите управленски кадри от средите на бизнеса и неправителствените организации. Политиката до днес е свързвана с корупция, клиентелизъм, с липса на професионални и етични качества. Затова част от румънското общество, най-вече градската средна класа, свързва своите надежди за обществена модернизация с технократски личности и институции.  Но парламентарните избори през 2016 г. сринаха проекта \"Чолош\". На тях явно надделя логиката, че политическото начало в по-голяма степен изразява интересите на мнозинството, а неизборните институции работят за капитала в страната, който често е чуждестранен. Победата на СДП на тези избори с над 45% означаваше още, че под ръководството на Ливиу Драгня партията е привлякла на своя страна част от средната класа чрез обещания за намаляване на данъците, вдигане на доходите и пробизнес политики.  Залогът на тези избори освен властта явно е бил и друг. Едно от първите действия на създаденото през януари 2017 г. правителство на социалдемократите и АЛДЕ беше да издаде извънредно постановление, с което да не класифицира \"злоупотребата със служебно положение\" под определена сума като престъпление.  Тези опити за промяна бяха аргументирани с обективно съществуващи искания на Конституционния съд и на Европейския съд за правата на човека. Те обаче предизвикаха небивало негодувание сред част от румънци, които през последните години на няколко пъти чрез протести предизвикват повратни моменти в политиката (избирането на Клаус Йоханис за президент през 2014 г. и свалянето от власт на Виктор Понта през 2015 г.). Стотици хиляди румънци протестираха срещу извънредното постановление в продължение на няколко седмици през зимата на 2017 г. Правителството бе принудено да отстъпи. То обаче не се отказа да предефинира борбата с корупцията. В периода 2017 - началото на 2019 г. на няколко вълни бяха въвеждани промени в правосъдието. Обикновено те влизаха в сила размити, след като хората протестираха, а различни румънски и международни институции ги омекотяваха. Промените бяха свързвани с личността на един от най-добрите юристи на Румъния и преподавател по право в Яшкия университет Тудорел Тоадер, който междувременно стана министър на правосъдието. Очевидно обаче политическата воля зад тези промени принадлежеше на Ливиу Драгня.  когато бе използвано тълкувание на Конституционния съд, изяснило, че румънските прокурори са подчинени на министъра на правосъдието. След като министърът констатира поредица от нарушения от страна на Лаура Кьовеши, президентът Клаус Йоханис бе принуден да я освободи от ръководната позиция в DNA. Кьовеши продължи да работи в правосъдната система и започна подготовка за състезанието за европейски главен прокурор. Видя се, че наред с френския претендент тя е един от двамата най-добри кандидати. Друг върхов момент от похода на Драгня срещу борбата с корупцията бе от началото на 2019 г., когато звеното за контрол над прокурорите бе поставено под контрола на правосъдния министър. Уплашени за своята независимост, прокурорите и съдиите протестираха няколко седмици, преди правителството да размие някои от въведените мерки и така да постигне компромис с магистратите. През изминалите две години и половина правителството на СДП не действаше само в правосъдната система. То повиши заплатите в държавния сектор, така че те в момента са по-високи от тези в частния. Намали някои данъци. Повиши данъка върху оборота за някои компании с аргумента, че събираният данък печалба е прекалено малък на фона на оборота им. Но прие и мерки в ущърб на интересите на работниците, прехвърляйки тежестта за плащане на социалните осигуровки от работодателите към работниците. Днес работодателите плащат само 2,25% от заплатата за обезщетение за безработица, докато работникът плаща 35% за пенсионни и здравни осигуровки. Заради подобни мерки мнозина в Румъния  Дори нейни симпатизанти отчитат, че тя прекалено се стреми да удовлетвори бизнес интереси. Вижда се, че независимо от риториката против дадени чуждестранни корпорации, други остават недосегаеми. Например съпругът на премиера Виорика Дънчила работи за нефтохимическата компания OMV Petrom, а опитите за фискални иновации при облагането на корпорациите не засегнаха автомобилната промишленост на Румъния, която в голяма степен е чуждестранна собственост.  Въпреки това основната битка между технократското и политическото начало в румънската политика се разигра именно на полето на правосъдието. През цялото време Ливиу Драгня бе застрашен от осъждане, което щеше да го извади от политиката. Така и се случи. До развръзката се стигна именно когато се видя ясно, че общественият баланс се е променил в полза на десните сили.  Паралелно с демонизацията на правосъдието вървеше и сатанизация на самия Драгня. Румънската политика до голяма степен бе сведена до неговата личност. Течаха всякакви кампании, протести, пърформанси, на които се изразяваше омраза към Ливиу Драгня. Някои очакват предсрочни избори, но може би по-вероятно е в рамките на сегашния парламент да се сформира ново мнозинство на десницата. Тя няма особена социална чувствителност. Така че хората от по-малките населени места, по-слабо свързани с коридорите на властта, се притесняват за своето бъдеще.  В същото време е интересно да видим дали Pro Romania на Виктор Понта няма да се върне към съюз със СДП, щом Драгня вече не я управлява. Има очаквания, че бъдещата Социалдемократическа партия вече ще бъде по-добронамерена към исканията на Брюксел, след като приключи епохата \"Драгня\". ", "date": "2019.06.04", "title": "Приключи миниепоха в румънската политика"}
{"url": "https://duma.bg/kratki-novini-n193184", "text": "Китай предупреди студентите и учените за риска от участие в програми за обучение в САЩ. Пекин поясни, че американските власти ограничават престоя и отказват визи на фона на търговската война между двете световни сили. Държавната телевизия отбеляза, позовавайки се на Министерството на образованието на Китай, че наскоро някои студенти, които са подали документи за обучение в САЩ, са срещнали проблеми с продължителността на издадените им визи, а в същото време са се увеличили визовите откази. Над 500 турски съдии и прокурори подадоха молба за разглеждане на дела в най-големия европейски съд, след като бяха задържани в репресиите след неуспешния опит за преврат от 2016 г. Европейският съд за човешки права в Страсбург заяви, че е уведомил Турция относно молби от 546 съдии и прокурори, протестиращи срещу временните им заповеди за задържане. Индийски въздушни пилоти са забелязали пет тела в Хималаите, докато са издирвали осемте планински катерачи, които изчезнаха преди седмица. Окръжният магистрат д-р Виджей Кумар Йогданде заяви, че телата са били намерени вчера, преди спасителната операция в северния щат Утараканд да бъде прекратена поради силен снеговалеж и пориви на вятъра. Йогданде добави, че операцията по издирване на останалите трима катерачи ще продължи и днес. Италия обеща да спазва бюджетните разпоредби на ЕС в следващия си бюджет на фона на влошаващите се държавни финанси и ангажимента на правителството да намали много данъците. В отговор на писмо от Европейската комисия, в което се поставя въпросът защо и без това огромният италиански дълг е нараснал миналата година, министърът на икономиката Джовани Триа обясни, че причината е икономическият спад, и допълни, че мерките за затягане на коланите само ще влошат нещата. Искам да повторя, че бюджетът за 2020 г. ще бъде съобразен с Пакта за стабилност и растеж, посочва Триа в отговора си до Брюксел.", "date": "2019.06.04", "title": "Кратки новини"}
{"url": "https://duma.bg/falitat-ne-e-strashilishte-za-padnalata-na-danoto-ukrayna-n193180", "text": "Предложението на украинския олигарх Игор Коломойски страната му да обяви фалит, за да не се изплаща дългът към Международния валутен фонд (МВФ), предизвика широк отклик. Дали дефолтът е изход?  Коломойский не за пръв път предлага на Украйна да обяви несъстоятелност. Той точи зъби на американците и МВФ, по чието подсказване бе национализирана неговата \"Приватбанк\" през 2016 г. Оттогава олигархът безуспешно се опитва да отмени тази национализация. Но МВФ заплаши: ако това стане,  \"Американците и европейците налитат на Коломойски. А той ги тества, като ги провокира. Щом те подкрепят нашата страна, която се намира в най-тежко положение, нека опростят дълговете. Струва ми се, че това ще е красиво\", твърди директорът на Киевския център за политически изследвания и конфликтология Михаил Погребински. И добавя: \"Що се отнася до думите му (на Коломойски), че Украйна е необходима на Запада само за да вреди на Русия, това е истина. Щом той говори открито за това, значи взривява мостовете с американците, осъзнавайки, че отношенията му с тях и занапред ще бъдат лоши\", добави експертът.  Президентският съветник по макроикономическата политика Олег Устенко отхвърли предложението на олигарха за банкрут: \"Сега изобщо не е времето за отказ от сътрудничество с МВФ.\" Той поясни, че президентът Зеленски залага на инвестициите, които трябва да дадат импулс на икономическия растеж, докато неплатежоспособността ще отреже Украйна от външните капиталови пазари. Второ, фалитът невинаги означава пълно опрощаване на дълговете, като цяло те се опрощават само на най-бедните африкански държави.  Проблемът е, че съветникът на украинския президент не казва как новото украинско ръководство смята да се справи с всичко това. Как то ще привлече повече инвестиции? Как ще възвърне доверието? И кой ли ще даде на Киев по-евтини кредити? Вече пет години украинските политици привличат инвестиции и повишават доверието към украинската икономика. Обаче само на думи, на практика е иначе. Самият съветник на Зеленски признава, че текущият поток от инвестиции в страната има \"полуживи\" темпове. След банкрута техните обеми ще паднат до нулата, но пък страната няма кой знае какво да се губи.  Украйна по общите икономически показатели отдавна прилича на бедна африканска държава, затова Киев би могъл да настоява за пълно опрощаване на дълга към МВФ, САЩ и ЕС. Реструктурирането на търговските дългове може да се извърши още веднъж и на по-изгодни за Украйна условия, отколкото през 2015 г.   По БВП на глава от населението за 2017 г. тя бе задмината дори от Молдова. Нещо повече, по този показател тя изостава дори от Северна Африка ($3009 срещу $2660 в Украйна). На пръв поглед размерът на външния дълг на Украйна не изглежда толкова голям - 70% от ВВП на страната. Съгласно правилата на ЕС държавният дълг не трябва да надхвърля 60% от БВП на страната. Макар че много държави живеят с къде по-големи дългове. Дългът на Япония например е 253% от БВП, на Италия - 132%, на Франция близо до 100 процента. Затова проблемът изобщо не е в държавния дълг. Въпреки че в Украйна той нарасна почти четири пъти за 5 години - от 584,1 млрд. гривни в началото на 2014 г. до 2,102 трлн. гривни на 30 април 2019 г. В доларов еквивалент нарастването е по-малко заради девалвацията на гривната - от $73,1 млрд. до $79,82 млрд.  \"Технически това не означава, че фалитът е неизбежен. Рисковете от дефолта и съотношението на държавния дълг към БВП не са толкова очевидно свързани, както изглежда на пръв поглед. Тази година Киев ще трябва да намери $6 млрд. за изплащането на външния дълг и още $3 млрд. за вътрешния. Това е напълно събираема сума, отчитайки, че златновалутните резерви на страната към края на април се оценяват на $20,5 млрд., смята Алексей Антонов от \"Алор Брокер\".  С други думи, няма нищо страшно с дълга на Украйна. Но само през 2019 г. страната ще трябва да похарчи една трета от бюджета за погасяване на дълга, пресметна по-рано премиерът Володимир Гройсман. Именно от тази година Киев започва да се издължава на търговските кредитори, които през 2015 г. се съгласиха да отсрочат плащанията по отпуснатите заеми.  Но главният проблем е, че графикът за разплащанията на Украйна е разписан до 2045 г. Само от 2018 до 2022 г. на Украйна ще й се наложи да изплати на чуждестранните кредитори 1,3 трлн. гривни, или $35 млрд. А следващите 20 години сумите по разплащанията само ще нарастват.   Очакваше се, че благодарение на препоръките и подкрепата на МВФ към 2019 г. Украйна ще извърши икономическо чудо, ще стъпи на крака и ще започна да си изплаща сметките. Но чудо не стана. И е много голяма вероятността следващите 45 години украинците  И ще продължи да прави само това, което й кажат експертите на МВФ, които до голяма степен доведоха украинската икономика до днешното плачевно състояние. Освен това известно е, че техните кредити не стигат до реалната икономика на Украйна: като цяло новите заеми отиват за изплащането на старите и попълване резервите на страната. Затова имаме следното: външният дълг в гривни нараства в пъти, но нито икономиката, нито населението забелязват това.    Само фалитът ще анулира и дълговете, и зависимостта на Киев от Запада. Това ще развърже ръцете на украинската власт, която ще може да приключи с конфликта в Донбас и отново да започне търговия с Русия и страните от Общността на независимите държави (ОНД, повечето бивши съветски републики - ред.). Именно тези два фактора ще отприщят потока от инвестиции в страната, за който така мечтае Зеленски.  Фалитът ще бъде крайно неприятно събитие, но в краткосрочен период, а стратегически той може да се превърне в залог за възраждането на украинската икономика, промишлеността и благосъстоянието на населението. Разбира се, дефолтът ще предизвика срив на гривната. Някои говорят за срив на гривната до 100 или дори до 200 гривни за долар. Но дотам едва ли ще се стигне. Украинската валута и без това значително е девалвирала. А и украинците преживяха това през последните пет години под егидата и с финансовата подкрепа на МВФ.  Заради фалита украинската икономика бързо ще падне на самото дъно, но ако се отчете, че това дъно е само на две крачки, нанесеният удар няма да бъде толкова значителен, както може да изглежда. Разбира се, страната трябваше отдавна да се откаже от помощта на МВФ. В този случай сега щяха да се видят първите резултати. Колкото по-скоро банкрутира украинската икономика, толкова по-бързо тя ще започне плавен процес на възстановяване, при това в условията на политическа и икономическа независимост. За бизнеса това ще означава едно - ако му бъде изгодно да продава стоката си на Русия или Казахстан, никой няма да възрази. Важното е да се плащат данъци в хазната и заплата на работниците.  Но малцина вярват, че Зеленски ще се реши на дефолт. Това е крайно непопулярна стъпка,  на което Киев няма да се реши, убеден е Антонов. Украинският икономист Александър Охрименко оценява идеята за фалита като обикновена провокация от страна на Коломойски: \"Той нарочно поставя Зеленски в неудобно положение пред МВФ и ЕС.\" Според него Зеленски не може да обяви банкрут, иначе ще излезе, че той слуша Коломойски, връзката с когото президентът опровергава.  Според икономиста страшният проблем за Украйна са сметките за газ, ток и вода, а не дълговете. Парадоксът е, че Украйна може да разреши проблема с високите цени на газа само ако се отърве от дълговата зависимост от МВФ и възстанови енергийните връзки с Русия. Както е известно, за обикновения украинец хиляда кубически метра газ са по-скъпи от вноса на синьото гориво. ", "date": "2019.06.04", "title": "Фалитът не е страшилище за  падналата на дъното Украйна"}
{"url": "https://duma.bg/ekzekutiran-severnokoreyski-diplomat-se-poyavi-zaedno-s-kim-chen-un-n193185", "text": "Председателят на Държавния съвет на КНДР Ким Чен Ун се появи на публично събитие, като беше придружен от един от най-близките си сътрудници - Ким Йонг Чол. На 2 юни лидерът на КНДР гледа концерт на съпругите на офицерите от Корейската народна армия. Ким Чен Ун беше придружаван от съпругата си Ли Сол Жу, редица високопоставени служители, писатели и артисти. Интересното е, че в западните медии бе широко тиражирана информация на южнокорейски вестник, че Ким Йонг Чол, специалният представител на Държавния съвет на КНДР за отношенията със САЩ, е бил екзекутиран през март след неуспешната среща между Доналд Тръмп и лидера на КНДР.", "date": "2019.06.04", "title": "\"Екзекутиран\" севернокорейски дипломат се появи заедно с Ким Чен Ун"}
{"url": "https://duma.bg/vik-ostavi-pernishko-selo-da-se-spasyava-samo-ot-bezvodieto-n193173", "text": "Жители на радомирското село Байкалско протестират заради липса на вода. Аварии в стария водопровод са причина понякога с месеци да остават с пресъхнали чешми. Въпреки че в сайта на ВиК в Перник Байкалско все още фигурира в списъка със селата абонати, местните обясняват, че още през 2001 г. дружеството се е отказало от тях. Причината била, че водопроводът е стар, налагат се чести ремонти, но няма възвръщаемост. Хората са изпращали жалби до ВиК, но резултат няма. Много от тях са си закупили помпи, за да осигурят течаща вода в домовете си. Те дори са сформирали собствена аварийна група за ремонти, която тръгва на обход, щом настъпи поредната авария. Кметът на Радомир Пламен Алексиев се оправдава, че няма пари за воден проект, а общински средства за ремонти могат да се отпуснат само на сдружение. Той признава, че ВиК няма финансов интерес да поддържа и експлоатира старите мрежи за село с няколко десетки жители.", "date": "2019.06.04", "title": "ВиК остави пернишко село да се спасява само от безводието"}
{"url": "https://duma.bg/grazhdani-skochiha-sreshtu-nekachestveniya-remont-na-patya-pernik-sofiya-n193175", "text": "От \"Инициативен комитет от южната част на Столична община\" сигнализират за некачествено и неправилно изпълнение на проектни и строително-ремонтни дейности, възложени от АПИ във връзка с основния ремонт на пътя София-Перник, който е част от републиканската пътна мрежа. \"Проведохме множество разговори както с представители на Областното пътно управление София-град, така и с АПИ. След като никой не ни обърна внимание, потърсихме среща и с регионалния министър Петя Аврамова. Досeга обаче не са предприети никакви мерки за решаване на проблемите\", пишат гражданите в отворено писмо до медиите. Според тях има занижен контрол спрямо изпълнителите на строителните дейности, неизвършване на дребни съпътстващи строителни мероприятия и неглижиране задължителното обезопасяване на пътния участък.  Проблемите са свързани с отвеждането на повърхностните води, дългосрочната експлоатация на ремонтирания участък и безопасността на преминаващите и на живеещите в близост до пътя граждани. \"Има проблеми с отводняването на пътното платно. Дворовете се наводняват, събарят се подпорни стени. В по-голямата си част пътят завършва без бордюр или пътна ивица и без оформен банкет. Ако автомобил стъпи на него, на места пропада в 20 до 80-сантиметрови дупки, което е изключително опасно\", алармират гражданите. Според тях голямата част от шахтите и оттоците по асфалтирания участък само месец след ремонта са пропаднали и са под нивото на асфалта. \"По време на изпълнение на строително-ремонтните дейности изпълнителите замърсиха всичко наоколо. Отпадъците не са извозени\", сигнализират недоволните. Те предлагат регулирането на входа и изхода на Владая, както и при Горно Драгичево да става чрез светофари или кръгови движения, тъй като включването в пътя е изключително опасно. Хората настояват и за затваряне с мантинела на незаконните включвания в пътя София-Перник. \"Известно е, че интензивността на автомобилния трафик на главния път Е-79 в участъка от Перник до София е най-високата в България и отдавна е достигнала критериите за надграждането му до габарит и пропускателна способност, съответстващи на автомагистрала или поне на скоростен път. Трафикът създава огромен проблем с организиране и регулиране на пешеходните преминавания. Пешеходната пътека при гара Владая е изключително опасна и настояваме за преработване на светофара от тип \"бягащ пешеходец\" към пешеходен светофар с бутон за заявка\", посочват от инициативния комитет.", "date": "2019.06.04", "title": "Граждани скочиха срещу некачествения ремонт на пътя Перник-София"}
{"url": "https://duma.bg/polovinata-personal-na-vrachanskata-bolnitsa-podava-ostavka-n193176", "text": "Близо половината от служителите на врачанската МБАЛ \"Христо Ботев\" са депозирали оставки при изпълнителния директор на болницата Евгени Любенов, съобщава порталът Кмета.бг. Причината е, че хората с месеци не са получавали заплати. \"Отговор за това кога ще си вземем заплатите така и не получихме от негова страна (на изп. директор - бел. ред.). Оправданието е едно и също - сметките на болницата са запорирани. На работа сме само от морална гледна точка, но реално заплата сме взели последно за март. Нямахме пари дори да купим подарък на децата си за 1 юни\", казват медицинските сестри. Медиците твърдят, че всеки е заработил по 168 часа месечно. Междувременно в болницата липсват важни консумативи и медикаменти, като дори лежащо болните купуват част от лекарствата си. За патовата ситуация и реалната опасност област Враца да остане без многопрофилна болница са сигнализирани МЗ и кметът на общината.  Финансовата криза във врачанската болница се отприщи преди 3 години, когато стана ясно, че лечебното заведение има дългове за над 12 млн. лв., които с лихвите стигат почти до 20 млн. лв. Kредиторите започнаха непрекъснато да запорират сметките на дружеството, а персоналът нееднократно оставаше без заплати. Въпреки че се проведоха десетки срещи с ръководството на МЗ, омбудсмана Мая Манолова и кметовете на общините, които обслужва болницата, кризата се овладяваше само временно. ", "date": "2019.06.04", "title": "Половината персонал на врачанската болница подава оставка"}
{"url": "https://duma.bg/novo-poskapvane-na-grazhdanska-otgovornost-n193164", "text": "Най-малко между пет и десет процента ще поскъпне задължителната застраховка \"Гражданска отговорност\", прогнозира пред БНР Константин Велев - ръководител на една от големите застрахователни компании и член на бюрото \"Зелена карта\". Към оскъпяването ще се добави и цената на общата презастрахователна програма, която секторът трябва да изготви заради поставянето на бюрото \"Зелена карта\" под специален надзор от Брюксел. Тя ще се отрази индивидуално на всяка от компаниите, обясни Велев. \"От 5 до 10% е един нормален ръст през годините на годишна база, който ръст, разбира се, е повлияван от различни фактори през годините. Няма някакви фактори, които тази година да оказват по-сериозно въздействие освен въпросната презастрахователна програма\", каза още Константин Велев. Преди няколко дни застрахователни компании предупредиха, че предстои поредно поскъпване на задължителната застраховка \"Гражданска отговорност\". Тогава обаче не бе посочен дял, с който ще поскъпне задължителната полица. През миналата година тя се повиши с над 50% и средната й стойност в момента е между 250 и 300 лв. в зависимост от населеното място. Увеличението вероятно ще продължи и в идните месеци. Сред основните причини за новото поскъпване, които изтъкнаха от бранша, са именно мерките, които застрахователите трябва да предприемат, след като от края на 2018 г. страната ни бе поставена под мониторинг по системата \"Зелена карта\" заради системно неплащане от страна на определени компании на щети от катастрофи с наши автомобили в чужбина. Българското бюро \"Зелена карта\" бе наказано да внесе гаранция, както и да сключи презастрахователен договор за целия пазар. Гаранцията е от 5 млн. евро, обявиха от Асоциацията на българските застрахователи (АБЗ). Оттам засега отказват да посочат стойността на презастрахователния договор, чието сключване било на финала.  Допълнителните разходи, които трябва да направят компаниите заради това презастраховане, неминуемо щели да повишат цената на полицата. В началото на 2018 г., когато отново заради неизплатени обезщетения за катастрофи в чужбина международното бюро \"Зелена карта\" поиска от българските застрахователи извънреден депозит гаранция от 4 млн. евро, \"Гражданска отговорност\" бе увеличена средно с 12 лв. ", "date": "2019.06.04", "title": "Ново поскъпване на \"Гражданска отговорност\""}
{"url": "https://duma.bg/osem-dushi-se-boryat-za-shef-na-bnt-n193165", "text": "Кандидатите за генерален директор на Българската национална телевизия са осем, обвяви СЕМ. Както ДУМА вече писа, вчера бе крайният срок за подаване на документи. Конкурсът за БНТ бе обявен извънредно заради предсрочно прекратения мандат на Константин Каменаров, който получи  осъдителна присъда за шофиране в нетрезво състояние. Предстои да бъдат прегледани концепциите на осем души: спортният журналист Сашо Йовков, който и миналата година опита да получи поста, Никола Тодоров,  продуцентът и бивш тв водещ Кръстю (Къци) Вапцаров, Явор Симов, журналистът Сашо Диков, вечният кандидат Радостслав Главчев, и.д. шефът на БНТ Емил Кошлуков и Стоил Рошкев от БСТВ. Допуснатите до събеседване ще представят концепциите си на 3 и 4 юли. Новият шеф на медията ще бъде определен с гласуване в СЕМ на 5 юли. Седмица по-рано ще стане ясен и генералният директор на БНР, където също тече конкурс за началник.", "date": "2019.06.04", "title": "Осем души се борят за шеф на БНТ"}
{"url": "https://duma.bg/bolnitsi-otkazvat-pomosht-na-hiv-pozitivni-patsienti-n193171", "text": "Има сериозна стигма в обществото, в болниците отказват да лекуват ХИВ-позитивни и лекарите се страхуват да работят с тези пациенти, заяви председателят на Националната пациентска организация д-р Станимир Хасърджиев. Той разказа за случай на отказано лечение на ХИВ-позитивен пациент. Човекът се нуждае от операция заради изкривяване в областта на носа, което му пречи да диша. Въпреки че мъжът е изпратил запитвания към редица болници, половината му отказали, а от останалите изобщо не е получил отговор. През май мъж с ХИВ е починал, след като няколко болници са отказали да го лекуват.  Д-р Хасърджиев е категоричен, че инфекцията вече е напълно лечима. \"Хората, които са на терапия, са с неоткриваем вирус, те не могат да инфектират нито медицински персонал, нито сексуалните си партньори. Няма разлика дали човек е инфекциозно болен, или не е, предпазните мерки са едни и същи при лечение, ако медицинският персонал спазва правилата\", увери д-р Хасърджиев. Болниците в страната, в които могат да се лекуват ХИВ-позитивните, са пет, а пациентите - над 3100. На тези места се проследява състоянието им и се регулира терапията. В случай на друго заболяване пациентите търсят специалисти, но често получават отказ въпреки законите.", "date": "2019.06.04", "title": "Болници отказват помощ на ХИВ-позитивни пациенти"}
{"url": "https://duma.bg/meditsinski-sestri-iskat-standarti-za-ranno-detsko-razvitie-n193169", "text": "Да се направят стандарти за ранно детско развитие, да се разработят добри условия за прилагането им - това са неща, които ние ще искаме от министерството, от общините и, разбира се, ще приложим нашата експертна подкрепа, защото в нашата организация членуват директори на детски ясли. Това заяви председателката на Българската асоциация на професионалистите по здравни грижи Милка Василева на кръгла маса \"Усъвършенстване на грижите за здравето и развитието на децата в детските ясли\". Тя поясни, че има сериозен напредък в продължаващото обучение на медицинските сестри, които се грижат за най-малките. Сестрите, които обгрижват малчуганите в детските ясли, преминават продължаващо обучение, за да бъдат подготвени в най-новите технологии за ранни грижи за децата от 2 месеца до 3 г., тъй като има и кърмачески групи за бебета от 3 до 10 месеца. По думите на Василева сумите по единните държавни стандарти за децата са увеличени. \"Искаме да се изясни актуалното състояние на детските ясли в момента, за да видим какви са възможностите да бъдат обхванати всички деца в съответните общи групи\", обясни Василева.", "date": "2019.06.04", "title": "Медицински сестри искат стандарти за ранно детско развитие "}
{"url": "https://duma.bg/gerb-vnese-speshni-zakonovi-korektsii-zaradi-sanktsiite-po-evroproektite-n193178", "text": "Със спешни промени в Закона за подпомагането на земеделските производители (ЗПЗП) управляващите се опитват да предотвратят своеобразната амнистия, която нарушителите при изпълнение на проектите по Програмата за развитие на селските райони (ПРСР) получиха заради небрежността на Румен Порожанов от времето, в което той оглавяваше ДФЗ. Както ДУМА вече писа, на 29 май ВАС окончателно отмени методиката, по която се налагат санкции по земеделски проекти с пари от ЕС. Решението дава шанс на вече санкционираните да си върнат парите, а глобите от ЕС да останат за сметка на държавата. Съдиите се мотивираха с вида на методиката и въвеждането й, както и с факта, че шефът на фонд \"Земеделие\" не е имал право да издава нормативни административни актове. На 31 май народни представители от ГЕРБ, сред които и новата шефка на земеделската комисия Мария Белова, са внесли важни корекции в методиката за определянето на размера на подлежащата за възстановяване финансова помощ в случаите на нарушение при изпълнение на проектите по ПРСР.  Поправките в ЗПЗП вече дават право на шефа на ДФЗ да издава актове. В проекта е уточнено, че ще бъде изготвена и методика, по която да се налагат санкциите. За да няма спорове дали това се отнася само за случаи занапред, вносителите посочват, че разпоредбите важат и за наложени финансови санкции и преди влизането на закона в сила. Записано е още, че обжалване на актове за санкции няма да спира тяхното действие. С други текстове вземанията на фонд \"Земеделие\" по административен акт или договор се обявяват за публични и могат да се събират по реда на Данъчно-осигурителния процесуален кодекс. Досега ЕС е наложил 11 млн. евро санкции на България заради нарушения на проекти за къщи за гости по ПРСР. Отделно ДФЗ е наложил глоби за 10 млн. лева по обявената за нищожна методика, припомнят запознати. След като ВАС обяви решението си, властта уверяваше, че глобите няма да останат за сметка на държавата. Оказва се обаче, че проблемът не е решен и такава опасност има. Предвидено е и друго изменение - досега фондът не е търсил вземания до 100 евро, с промяна в ал. 4 на чл. 27 този праг се вдига на 250 евро. Така при щета от 500 лева държавата няма да си търси вземанията.", "date": "2019.06.04", "title": "ГЕРБ внесе спешни законови корекции заради санкциите по европроектите"}
{"url": "https://duma.bg/nazem-ot-mrezhta-n193172", "text": "- По подобие на Големия канал (Канале Гранде) във Венеция от днес главните булеварди в града на седемте тепета се преименуват както следва: Канал \"Гладстон\", канал \"Княгиня Мария Луиза\", канал \"6 септември\" и прочее. Възобновява се и корабоплаването по река Марица като част от редовния градски транспорт. Не пропускайте венецианска седмица в Пловдив - европейска столица на културата 2019. - Бул. \"Руски\" става бул. \"Байкал\"! Бул. \"В.Априлов\" някак му ходи да е бул. \"Приморски\"! Бул. \"Източен\" днес си заслужи името бул. \"Черно море\" с приток бул. \"Хр. Ботев\", който е новия бул. \"Дунав\"! Колелото на Скобелева майка достойно става \"Порт Тракия\", а колелото на Централна гара Ц \"Порт Централ\"! - Успешно превърнахме Пловдив от Европейска столица на културата в Морска столица. - Предлагам поправка към Закона за движение по пътищата - на пловдивчанин, който пресече не на обозначените за целта места, му се отнемат шнорхелът и плавниците за срок от три месеца... - Добро утро! Някой знае ли кога започват да излъчват нивото на пловдивските улици в сантиметри по радиото? - \"Навигирай разумно! Не плавай пил!\" е новият слоган на кампанията за движение по пътищата на Пловдив. - \"Втори гребен канал ще има! Казах!\" - Мамин Тотев - Извънредно решение на МС: Река Марица се мести по пловдивските булеварди. Бойко Борисов и Тотев асфалтират коритото й, за да стигаме до Истанбул по течението на мисълта им. - Изобщо не мога да разбера как може да плюете кмета Тотев. За шест милиона море в центъра на Пловдив направи. Трябваше да го очаквате след като засади палми. - Арестите на кметове се прекратяват до нормализиране на обстановката и пресушаване на езерата и реките. - Обстановката е гола вода, кал в ушите и жабуняк между зъбите. Така ще е докато вали защото тези които са отговорни са некадърни! Няма и кой да ги изгони, нито пък замести! - Морето, което Борисов закара до Търговище пое по магистралите и достигна всички герберски твърдини без излаз на Адриатика - Стара Загора, Велико Търново, Пловдив. Очаквайте скоро и в Перник и Габрово. - В подлеза на аптека Марица има прекрасна, пълноводна, добре оформена и дори цветна водна каскада. Чудно, но на общината не й струва нито лев. Само на собствениците на магазини отдолу, както при всеки дъжд, им струва много скъпо. - До пловдивчаните без ток! Намалете яркостта на телефона и пестете батерията, за да снимате Ноевия ковчег, като мине покрай вас.", "date": "2019.06.04", "title": "Наз@ем от мреж@та"}
{"url": "https://duma.bg/knsb-iska-nezavisim-regulator-samo-za-vodata-n193162", "text": "Нужен е нов специален закон за ВиК услугите, който да отчита нейните специфики и неотменимостта на задължението за доставка на вода за всеки граждани на България и да гарантира публичния характер на сектора. Това каза вчера президентът на КНСБ Пламен Димитров на дискусия за устойчиво развитие на ВиК сектора. По думите на Димитров нужно е да има отделен регулатор, който да следи водния сектор. В сектора има възможности за допълнителни приходи, които не минават задължително през цената на водата, каза още президентът на КНСБ. Според Димитров в плановете за бюджета за следващата година може да бъдат предвидени ваучери за водни помощи. На човек му трябват най-малко 50-100 литра на ден, тоест до 3 куб. м на месец. Ако допуснем, че 500 хиляди домакинства се нуждаят от водни помощи, в държавния бюджет могат да се заложат 50 млн . лева за подпомагане на нуждаещите се, каза Димитров. Нашето основно искане е 15% годишно увеличение на заплатите в сектора. През последните години заплатите в страната растяха с темпове от 8 до 11 процента годишно, докато тези при ВиК услугите два-три пъти по-малко и затова доходите на хората там са изостанали, каза Димитров. За тези увеличения ще са нужди още 25-27 млн. лева годишно, обясни той. Нужно е допълнително държавно финансиране в сектора с около 50 млн. лева годишно, така че заплатите на служилите на водните оператори да се повишат, без да се вдига цената на водата за населението, каза шефът на КЕВР Иван Иванов. Според него е възможно разделяне на КЕВР на енергиен и на воден регулатор, но това може да направи Народното събрание.", "date": "2019.06.04", "title": "КНСБ иска независим регулатор само за водата"}
{"url": "https://duma.bg/prof-plamen-kirov-neobhodimi-sa-merki-sreshtu-greshki-v-izbornite-protokoli-n193177", "text": "Като сериозен проблем за отминалите евроизбори бившият конституционен съдия проф. Пламен Киров посочи големия брой грешки при отчитането на гласовете. Пред БНТ юристът изтъкна, че грешките между преброяването в РИК и повторното въвеждане в ЦИК вече са около 5000. При парламентарните избори през 2017 г. при много по-висока избирателна активност те са били едва 3000. \"От 3000 да скочи на 5000, това е вече тенденция и трябва да се вземат мерки. Освен това имаше много сбъркани протоколи - около 2000. Запознах се със сканирани изборни протоколи, от които не успях да разбера какъв е изборният резултат. Не знам ЦИК как е отстранявала грешките - сигурно са гледали звездите, за да видят резултата, защото от това, което има на хартия, не е ясно\", заяви проф. Пламен Киров. Той обаче уточни, че това е картината в отделни секции и едва ли би могла да се отрази върху генералния резултат. Шефът на \"Информационно обслужване\" проф. Михаил Константинов призна, че има места, на които при машинния вот не са отчетени преференциите. Според него при евроизбори това трудно би променило резултата, но при местни няма да е така. Там всеки глас е важен, особено в малки общини с по сто гласоподаватели, където един глас сменя кмета, обясни Константинов. Според него основният дефект е слабото обучение на някои комисии. Сред причините е и подмяната на членове в последния момент без подготовка. В момента се прави анализ на машинното гласуване, което според проф. Константинов не е било много сполучливо. Междувременно водачката на листата на ГЕРБ Мария Габриел обяви, че се отказва от ЕП, за да бъде еврокомисар. Така за Брюксел ще замине Лиляна Павлова.", "date": "2019.06.04", "title": "Проф. Пламен Киров:  Необходими са мерки срещу грешки в изборните протоколи"}
{"url": "https://duma.bg/za-parvi-pat-zhena-stana-kantsler-na-avstriya-n193179", "text": "Виена, Специално за ДУМА За първи път в историята на Република Австрия жена стана канцлер. Това е 69-годишната Бригите Бирлайн - председател на Конституционния съд. Тя бе определена от президента Александър Ван дер Белен за временно изпълняващ този пост до произвеждането на предсрочните парламентарни избори през септември т.г. Изборът й бе посрещнат с одобрение от основните партии. От Австрийската народната партия (АНП) на досегашния канцлер Себастиан Курц заявиха подкрепата си за Бирлайн, определяйки я като \"изключително компетентна и опитна личност\". Лидерката на социалдемократите Памела Ренди-Вагнер, която настояваше за съставянето на експертно правителство, посочи, че нейната партия ще работи добре с временния кабинет за постигането на стабилност и диалогичност. Бригите Бирлайн получи пълно одобрение и подкрепа от доскорошния коалиционен партньор на АНП -  Партията на свободата, в лицето на нейния нов председател Норберт Хофер, който смени на поста замесения в корупционния скандал, известен като\"скандала Ибиса\", Хайнц-Кристиан Щрахе. Компетентност и готовност за диалог са качествата, заради които предложеният от президента кандидат за канцлер получи одобрението на всички партии. Бригите Бирлайн е определяна като изключително амбициозна, а политическите й възгледи са предимно консервативни. Но едно от качествата, заради което е ценена, е нейната обективност, която в настоящия момент бе от решаващо значение при избора на канцлер.Винаги елегантна 69-годишната виенчанка е любител на оперното изкуство. Тя е чест посетител в театрите, на концертите и вернисажите. Нейните хобита включват колекционирането на произведения на изкуството и ветроходството.  При избора на новите министри Бригите Бирлайн заложи на високопоставени опитни служители в отделните министерства независимо от партийната им оцветеност. За вицеканцлер и министър на правосъдието Бирлайн избра 70-годишния Клеменс Яблонер, бивш председател на Върховния административен съд и професор по теория на правото във Виенския университет, а за външен министър Александър Шаленберг, който оглавяваше отдела по европейските въпроси в министерството на външните работи. Роден е в Берн през 1969 г., където баща му е посланик, а впоследствие става генерален секретар на австрийското външно министерство. Детските и юношеските му години преминават в Индия, Испания и Франция. В периода 1989-1994 г. учи право във Виена и Париж, а след това европейско право в Европейския колеж в белгийския град Брюж. След като завършва висшето си образование първият му задграничен пост е в Представителството на Австрия в ЕС, където пет години оглавява правния отдел. Завръщайки се в Австрия, става говорител на бившия външен министър Урсула Пласник, а по-късно и на нейния наследник Михаел Шпинделегер (и двамата от АНП). В качеството си на външен министър Себастиан Курц го издига в длъжност и го прави ръководител на \"стратегическото външнополитическо планиране\".При избора на Курц за канцлер, Шаленберг преминава също на работа във федералното канцлерство, където оглавява щаба за стратегия и планиране. Той отговаряше за работата по австрийското европредседателство през втората половина на м.г. Най-костелив орех се оказа постът на вътрешния министър. По него партиите трудно постигнаха съгласие. В крайна сметка новият министър на вътрешните работи е Волфганг Пешорн, досегашен председател на Финансовата прокуратура. За министър на финансите бе посочен Едуард Мюлер, висопоставен служител от финансовото министерство, а за министър на отбраната Томас Щарлингер, генерал-майор от австрийските въоръжени сили и от януари 2017 г. адютант на президента Ван дер Белен. За първи път в кабинета, съставен от 12 души, броят на жените и мъжете е равен. Ирис Раускала поема министерството на образованието, Елизабет Удолф-Щробл - на икономиката, Бригите Царфл - по социалните въпроси, Мария Патек - на земеделието, Инес Щилинг - по въпросите на семейството. Всичките те са заемали досега важни постове в министерствата, които оглавяват.  При представянето на Бригите Бирлайн президентът Александър Ван дер Белен посочи, че задачата на нейното правителство е надеждно осъществяване на текущите задачи до предсрочните избори.  В рамките на по-малко от месец Австрия премина през корупционен скандал, предизвикал граждански протести и разпад на правителството, съставянето на нов преходен кабинет, който осигури нормалното протичане на евроизборите и определянето на временно правителство, което да подготви предсрочните парламентарни избори.", "date": "2019.06.04", "title": "За първи път жена стана канцлер на Австрия"}
{"url": "https://duma.bg/botev-za-smet-n193156", "text": "Неделен ден, вторият на юни. На столичния битак оживлението започва отрано. Бедните роми влачат \"стоката\" с проядени куфари, а баровците си плащат по три лева и паркират на плаца. Всички искат да спечелят по нещо. Едните - от вехтории и повредени домакински уреди от кофите, другите - с предмети по-така, ама не съвсем. На тънка ивица в П-образно разположение са малцинството български търговци. Предлагат и нови вещи - от инструменти и аксесоари за автомобилистите, през картините и бельото, та до антикварни предмети. Така си върви този бизнес, огласян мощно от родна чалга, сръбско и циганско. Кеф ти риба, кеф ти паламуд, казват. Цвърчат кебапчета, лее се бира и двунационалната човешка маса не си придира много-много. Защо ли? Ами защото и едните, и другите са кацнали на битака от нужда. Като че ли тя ги е събрала на жежкия асфалт край пътя към Малашевските гробища, където, оказва се, вече също нямало свободни места. То и на битака трудно се намира свободен терен на хубаво място. Има си някаква вътрешна схема, която разпределя \"парцелите\". Доказва го дори беглото ми наблюдение, че едни и същи лица виждам все на едно и също място. Изобщо не допускам да е случайност. Явно и във вехтошарската работа я има и оная работа, както впрочем и в цялата ни корумпирана държава. Настава пладне, 12 часа, 2 юни. Откъм борческия столичен квартал \"Хаджи Димитър\" завиват сирените. Малцина на плаца замръзнаха по местата си. Главно възрастни хора. Личи си, че искрено се прекланят през гениалния поет и революционер Ботев, но и пред падналите за свободата и независимостта на България. Иначе мургавите граждани си клечат до платнищата, дори се чудят какво става. \"Абе, тия са луди, що будят хората\", сопва се млада циганка. \"Да не е станал некой сакатлък\", допълва друга. А по-възрастен циганин дълбокомислено заключва: \"То празници, празници, ама за гладните нема празници. Де да имаше редовно избори, та да видиш тогава, ем леб, ем салам, ем ракия\". Измина минутата мълчание с поклон пред българската саможертва за многострадалната ни земя. Някой предвидлив и посветен за необичайния \"шум\" бързо включи някакво маане. Не след дълго, около 13 часа, заприиждаха пенсионери с почти еднакви платнени жилетки с много джобове, в които да крият заслужените си пенсии за не едно и две десетилетия труд. Те бяха почти единствените, които понякога си купуваха за 50 стотинки, а често и направо си взимаха книги. \"Ало, пациента, защо краднеш, бе. Ние да не сме балами\", процежда застрашително едно лице с един зъб в устата с проблематично бъдеще. Човечецът някак си се сви и унижен отрони: \"Ама нали днес е денят на Ботев, та видях тази книжка с негови стихотворения и...\" \"Що ми дреме за Ботев Пловдив бе, то ние футбол имаме ли? Аз си гледам на плазмата само английското, дреме ми\", скалъпи мъдра мисъл търговецът и някак тържествено хвърли томчето по-надалеч. Настигнах \"престъпника\" и полюбопитствах за книгата. Оказа се на \"Хемусъ\" - А.Д. ЗА КНИГОПЕЧАТАНЕ И ИЗДАТЕЛСТВО - СОФИЯ. При това с надпис от учителите при Втора софийска девическа гимназия за \"...отличен успех и организационна работа\". Годината е 1949-а. Та подарявали са си хората книги, четяли са ги, възхищавали са се на родните литературни гении. А днес ги подритваме на битака. Впрочем книги от разтурени от признателни потомци библиотеки на това място в Малашевци има в изобилие. Може да си закупите почти всичко за 50 стотинки бройката, колкото е една вафла...", "date": "2019.06.04", "title": "Ботев за смет"}
{"url": "https://duma.bg/vsichki-shte-tarpim-n193154", "text": "Господ дава, но в кошара не вкарва. Този израз е напълно валиден за политиката на властта спрямо ДДС. Защото Европа дори препоръчва с цел стимулиране на потреблението и за облекчаване на бюджета на най-бедните страни диференцирани ставки на ДДС за някои групи стоки. Управляващите от години се измъкват от темата с обяснения за липсата на капацитет в данъчната администрация, за краткосрочни ефекти, бюджетни загуби и т. н. И даже се опитват да ни внушават, че ДДС у нас (20 на сто с едно-две изключения) е сред най-ниските в ЕС, което въобще не е вярно. За последно БСП предложи миналата година намаляване на ДДС върху хляба до 5%, след като цените на насъщния тръгнаха нагоре, което принципно започва да влачи към поскъпване всички храни от първа необходимост. Властта обаче отряза тази възможност. Впрочем намаляването на ДДС върху хляба е най-логичната стъпка - това е единствената храна, суровината за която е изцяло родно производство. А за голяма част от българите е и основното на трапезата. Нищо, че НСИ отчита 3,7% инфлация, поскъпването на основните потребителски стоки е много по-голямо. Това, че цените на луксозните яхти например не са мръднали, не грее онзи, дето се чуди как да изхрани семейството си. За него обедняването е много по-голямо от това, с което го облъчват от НСИ-то. Да не би гърците да са по-тъпи, че намалиха ДДС на всички основни храни, а румънците смъкнаха на 5% косвения данък за традиционните и биохраните. И макар че темата отново се завъртя в последните дни (идеята на Пеевски, без реално да е депозирана в НС, за по-нисък ДДС за хляба, лекарствата и книгите). Ясно е, че властта няма ни най-малко намерение да пипа данъка. Шефката на бюджетната комисия Менда Стоянова взе да шикалкави, че всяка промяна на данък не бива да се прави на парче, а само след цялостен анализ на данъчната система... А щом Менда не дава, всички ще търпим.", "date": "2019.06.04", "title": "Всички ще търпим"}
{"url": "https://duma.bg/krapki-n193155", "text": "Благодарение на последователността на ГЕРБ българското законодателство е заприличало на уродлив сбирщайн от взаимно противоречащи си текстове. Управляващите постоянно добавят \"спешни\" нови кръпки към законите, а \"съшиването\" им оставя дълбоки белези. Тривиално е да констатираме, че от цялата тази некомпетентност страдаме всички. След избухването на скандала с къщите за гости премиерът се закани всеки провинил се да си плати. Съдът обаче разкри, че заради Румен Порожанов и колегите му от ДФЗ има опасност санкционираните нарушители да си върнат парите, и то за сметка на данъкоплатците. ГЕРБ и компания се впуснаха да замазват скандала. Нямало да има ненаказани, държавата нямало да бъде ощетена и т.н. На 31 май тихомълком са предложили законодателни промени, с които се мъчат да зашият поредната пробойна, зейнала в документалните им издънки (стр. 3). Отново действат със закъснение, и то след поредната порция скандали.  Всяка кръпка, предизвикана от ГЕРБ, води след себе си до дела, загуби и скандали. Треторазредните им списвачи на закони и разпоредби са за подмяна, държат си ги обаче за бушони. Време е да изгърмят всичките, че от толкова кръпки държавата ще остане съвсем гола.", "date": "2019.06.04", "title": "Кръпки"}
{"url": "https://duma.bg/koga-sa-specheleni-izborite-n193150", "text": "Резултатите от изборите за Европарламента вече са известни. Седемнадесетте депутати са разпределени така: ГЕРБ - 6, БСП - 5, ДПС - 3, ВМРО - 2, Демократична България - 1. През цялата кампания страстите бяха високи и почти всички кандидати живееха с предчувствието как от есента ще участват в управлението на Европа. Вече сме във времето на анализите по какъв начин партиите и личностите са успели или неуспели да запленят избирателите. Отзвукът за събитието от 26 май е разнопосочен, изводи - всякакви, повечето от неуспелите са недоволни от себе си. С изключение на  ГЕРБ и ВМРО останалите си дават какви ли не самооценки и се самоосъждат за грешки. Нека признаем и израстването на политическата грамотност на обикновения българин. Но любопитен бе един от журналистическите въпроси, който се повтаряше в интервюта с представители на БСП: \"Къде сгреши \"Позитано\", че загуби тези спечелени избори?\" Разбира се, на много места БСП не спечели като политическа партия. Самата кампания обаче започна с предубеждението, че който се класира първи в тези избори, ще даде сигнал, че трябва да очакваме негов успех и в следващите местни и парламентарни избори. Дори битуваше приказката, че от резултата сега зависи кога ще бъдат следващите парламентарни избори. Така поставен, въпросът предизвиква разсъжденията ми в обратен ред. Искам на въпроса да задам контравъпрос. Откъде и на какво основание журналисти още на същия 26 май говореха за \"загуба на спечелени избори\"? Питам се на какво основание още по средата на изборния ден социолози и какви ли не гадатели поднасяха класиране кой на кое място е в надпреварата. Едва ли е нужно да се доказва, че отговорът на този съществен и главен въпрос на изборния ден се получава, когато излезе резултатът след окончателното преброяване. Защо социолозите и какви ли не \"познавачи\", прокламирайки, че ползват \"убедителни\" методи в работата си, обявяват и класиране на участниците в събитието. Говореше се за някакви ограничения в тази посока, но и в момента някои \"умници\" показаха \"умението\" си да прилагат своите преднамерени гадателства. Накратко казано, в такива случаи за събитието трябва да се говори, когато е приключил съответният процес - тогава, когато се знае документално какъв е резултатът от състоялото се събитие. Животът е пъстър във всяко отношение. И няма нищо по-приятно за окото и душата от направен по законите избор, следващ стриктно определени правила, изразяващи взаимното уважение между партиите, между хората изобщо. Нека отсега нататък да превърнем именно такъв тип поведение в политическите и човешките взаимоотношения в правило в рамките на изискванията на законите на красотата и общежитието ни в нашата страна. Защо превръщаме обикновено съревнование в \"кървава\" битка, вместо да го впишем в историята като приятна, човеколюбива, изпълнена със запомнящи се мигове, отговорност. Такава, която обогатява човешкото взаимоуважение.", "date": "2019.06.04", "title": "Кога са спечелени изборите?"}
{"url": "https://duma.bg/bnb-pusna-srebarna-moneta-evlogi-i-hristo-georgievi-n193158", "text": "Българската народна банка (БНБ) пусна в обращение сребърна възпоменателна монета \"Евлоги и Христо Георгиеви\" от серията \"Българско възраждане\". Цената й е 78 лева. Монетата ще се продава в БНБ на две каси на пл. \"Княз Александър I\" N1 и на четири каси в Касов център на БНБ на ул. \"Михаил Тенев\" N10, както и в офиси и клонове на \"Банка ДСК\", Първа инвестиционна банка, Райфайзенбанк (България) и Тексим Банк. На лицевата страна на монетата е изобразена емблемата на БНБ с годината \"1879\" върху лентата. Номиналната стойност на монетата е 10 лв. На лицето на монетата пише и годината на производство - 2019 г. На обратната страна на монетата са изобразени Евлоги и Христо Георгиеви на фона на сградата на Софийския университет. Монетата е пусната с тираж от 3000 броя и е от сребро с проба Ag 999/1000. Тя тежи 23,33 грама и е с 38,61 мм радиус. До 5 юни включително физическите или юридическите лица ще може да закупят до 2 броя монети, след което възпоменателната монета \"Евлоги и Христо Георгиеви\" ще се продава без ограничения. ", "date": "2019.06.04", "title": "БНБ пусна сребърна монета \"Евлоги и Христо Георгиеви\""}
{"url": "https://duma.bg/georgi-gokov--otkoga-kritikite-kam-upravlenieto-se-narichat-negativizam-n193151", "text": "- Изборите минаха, а страстите - не. А, това, че сме водели негативна, агресивна кампания, абсолютно го отхвърлям. Ако погледнете кампанията на ГЕРБ, тя беше доста по-негативна. Не знам откога да показваш недостатъците на едно управление се нарича негативизъм. Може би трябва да мълчим и да спим спокойно, а после, както се казваше в една приказка: \"плеснаха с ръце и се прегърнаха\"? Не мога да се съглася и с това, че европейската тема е отсъствала в нашата кампания. Няма как да се разглежда европейската тематика без нашите вътрешни проблеми, но нашите послания към избирателите бяха наситени и с много европейски въпроси. Присъствах на много от срещите на нашите кандидати за евродепутати, бях част от разговорите им с групи от над 500 души, на които винаги се повдигаха въпроси от социалната сфера, в която аз работя. Само един пример е идеята за минималната европейска заплата и минимална европейска пенсия, за единен социален орган на труда. И тъй като съм от Стара Загора, ще подчертая, че в срещите на преден план излизаше политиката на Европа по отношение на енергетиката, а и на околната среда. Старозагорският регион е пряко засегнат от Европейската директива за влиянието на горивните електроцентрали и вредните емисии от тях. Десетки бяха евротемите и риториката беше европейска. Тук искам да посоча отново, че БСП беше първата политическа сила, която излезе с програма, по която ще работят в Европарламента нашите депутати. В нашия район има над 50 села, при срещите си навсякъде сме говорили по нашата \"Визия за Европа\", така че в никакъв случай не съм съгласен, че темата Европа е отсъствала. Нашият резултат в Стара Загора е по-добър в сравнение с парламентарните избори от средните резултати за цялата страна. Падаме от ГЕРБ с около 2,5-3%. Трябва да добавя, че в ромския квартал се правеха празненства преди изборния ден с почерпки от ГЕРБ и откровен призив да се гласува за тях, което е недопустимо. Когато разликите са с 1000-1500 гласа, когато общинската администрация е под натиск, когато купиш определен процент гласове, няма как управляващата партия и при тази ниска избирателна активност да не е победител. - Обичам Стара Загора! Всичко, което се случва в моя град, и всичките ми преживявания в него ми помагат да бъда политик и преди всичко човек. Хората тук ме правят оптимист. А вие намеквате за една странна класация на \"Дарик радио\", където Стара Загора бе обявен за \"Най-добър град за живеене\" в България. Казвам това, защото самочувствието - моето и на старозагорци, идва не от такива класации, които са създадени да повдигат имиджа на управляващите, а от други неща. Градът ни е такъв заради хората, които са го градили - камък по камък, и са го направили такъв, че днес да се гордеем, че живеем в него, един съвременен и прекрасен град. Като се започне от Лубор Байер, главен проектант на градоустройствения план на Стара Загора след опожаряването й през освободителната руско-турска война, и се стигне до хората, които са управлявали града - Йордан Капсамунов, Кольо Георгиев, Купен Купенов, д-р Евгений Желев. Историята сигурно ще добави и други имена, но да оставим това на времето. Днес мога да кажа: въпреки че липсва като че ли единна и цялостна концепция за развитие на града, той и сега си е хубав. И има невероятно много потенциал. Стара Загора заслужава любовта на хората, живеещи тук. Те критикуват, харесват, отричат, приемат, хвалят, прощават, но всичко това е в името на идеята градът ни наистина да е добро за живеене място. Основен недостатък през последните години и тук, както и в други наши градове, е, че не се мисли за това какво е нужно на града, на старозагорци, а се гледа само какво може да се финансира, за какво някой дава пари за усвояване. Сега сериозен и единствен източник за планиране на инфраструктура са европейските фондове, при които обаче всичко е все още твърде централизирано. Аз съм сигурен, че ако се планира на ниво община, резултатите ще са много по-добри, в много по-голяма степен ще отговарят на нуждите на хората и на общината. Държавата също е длъжник на града ни. Повече от необходими за Стара Загора са например: скоростен път до съществуващата връзка с АМ \"Тракия\" и втора връзка (подход) към нея; скоростен път до Казанлък и тунел под Шипка; развитие на летище \"Стара Загора\" и т.н. Все неща, които са извън самостоятелните възможности на общината и са по-скоро национални проекти. Аз мога дълго да говоря за Стара Загора, но само ще кажа, че не бих заменил града си с никой друг на света. Не търся политически дивиденти, затова ще кажа, че брутният вътрешен продукт на човек от населението в общината и града е относително висок, и оттук - по-високите заплати и доходи. Пазарът на труда е сравнително добре развит, а също и икономическата активност на старозагорци, висока е заетостта и безработицата е ниска. Но! Има спад през последните години при управлението на ГЕРБ на чуждестранните инвестиции. Въпреки хвалбите е ясно, че в Стара Загора не идват големите инвеститори, които бяха обещани, че уж ще раздвижат местната икономика. Нищо такова не се случва. И най-ревностните привърженици на управлението на ГЕРБ в общината не биха могли да посочат някаква по значителна инвестиция през последните години. Най големият проблем на Стара Загора е, че няма яснота нито на национално, нито на местно ниво в каква посока ще се развиват градът, общината и областта. Аз провеждам \"Приемни на народния представител\" всеки понеделник, в последно време съвместно с общинските съветници. Целя да осигуря достъп на гражданите, организациите и юридическите лица до законодателната власт, а аз от своя страна искам да знам какво вълнува хората, какво мислят за моята работа в НС, как приемат политиките на моята партия БСП, как приемат като цяло дейността на парламента. Зад цялата ми работа като депутат стоят предложения на избиратели, изразени болки, тревоги, проблеми на местното самоуправление, на образованието, на социалната политика, на инфраструктурата, на родното и местното производство, на местните общности и т.н. - Ясно е, че Българската социалистическа партия е част от европейската и световната левица. Това, че ние, българските социалисти, заедно с прогресивните сили в целия ЕС, искаме да поставим началото на дълбоки промени в съюза, не ни прави антиевропейци. Но да е ясно - днес Европа е далеч от идеите и ценностите, които биха осмислили съществуването на съюза. ЕС стигна до историческо отстъпление от постиженията на социална Европа, на социалната държава и стана олицетворение на бюрокрация и защита на интересите на олигархични структури. Политиката, която се води до момента, е далеч от проблемите и тревогите на обикновените хора в България и във всички останали държави членки. Съюзът е разединен - Европа на две скорости и какво ли още не. За никого вече Европа не е символ на социалния прогрес, а се лута между бюджетни ограничения, отнемане на социални права, дълбоки неравенства, облагодетелстване на богатите и отнемане на бъдещето за огромен брой граждани. Стигна се до закономерни социални бунтове, \"жълти жилетки\" и т.н. Тази Европа не е моята Европа! Срещу тази Европа е и БСП! Ние знаем каква Европа искат българите и заедно с всички леви сили ще сме гарант за бъдещото прогресивно и социално развитие на Европейския съюз! Само така ще започне очакваната от всички промяна на Европа - с равни възможности за всеки гражданин, социална сигурност, гарантирано устойчиво икономическо и политическо развитие. На прав път сме, защото ние сме с всички български граждани, които също не одобряват модела на задкулисието.", "date": "2019.06.04", "title": "Георги Гьоков:     Откога критиките към управлението се наричат негативизъм? "}
{"url": "https://duma.bg/dalg-ostavya-bez-tok-obekti-na-radiozavoda-vav-varna-n193157", "text": "Заради неплатени сметки за ток, надхвърлящи 580 хил. лв., доставчикът на Североизточна България \"Енерго-Про\" ще спре електрозахранването на обекти от варненския завод \"Черно море\", произвеждащ навигационни радарни системи с военно и гражданско предназначение, До крайната мярка се е стигнало след поредица от срещи и разговори с мениджмънта на завода и подписване на три последователни споразумения за заплащане на просрочени и текущи задължения към доставчика на ток. Тези споразумения обаче не са спазвани, дългът расте, а последното такова е изтекло на 15 май, съобщиха от \"Енерго-Про\". За да не се увеличават още повече задълженията, снабдителят решил да прибегне до законовата възможност да прекъсне електрозахранването в обекти на \"Черно море\" АД. Това започва да се прави по график от 10 часа днес. За казуса са сигнализирани енергийният регулатор, министерствата на енергетиката и на икономиката, ДАНС, а заради специфичната дейност на предприятието редица действията на доставчика на ток са съгласувани и с Министерството на отбраната. Ако следващите дни започне покриване на дължимите суми, компанията има готовност да спре процедурата по преустановяване на електрозахранването.", "date": "2019.06.04", "title": "Дълг оставя без ток обекти на радиозавода във Варна"}
{"url": "https://duma.bg/nespodelena-lyubov-n193153", "text": "Несподелената любов причинява страдания и мъки. Нашата любов към еврото е точно такава. Ние се натискаме, но никой не ни иска в клуба на най-богатите. Видя се и в края на миналата седмица, когато стана ясно, че така очакваната покана за приемането на България в чакалнята на еврозоната и в Банковия съюз се отлага. А това бе една от основните теми на българското европредседателство точно преди година. Според графика на управляващите от юли 2018 г. България се надяваше да влезе едновременно в Банковия съюз и в преддверието на еврозоната (механизма ERMII) до средата на 2019 г. Кабинетът подаде официално искане за членство в Банковия съюз на 18 юли миналата година, след като на 29 юни 2018 г. в писмо до евроинституциите правителството пое шест ангажимента като условие България да бъде приета в \"чакалнята\". Едно от тях бе влизането и в Банковия съюз.  Отлагането на поканата може да бъде обяснено и с политическите пазарлъци в Брюксел след евроизборите, но то по принцип не може да е добър сигнал за икономиката ни. Разбира се, общите очаквания са, че след приемането на единната валута кредитите у нас ще поевтинеят и ще намалее рискът в банковата система. Това от своя страна ще доведе до повече възможности за инвестиции. Въпросът е за социалната цена на този процес. Сигурно е, че тя ще бъде платена не от банките, а от хората. Освен това влизането в Банковия съюз ще постави страната ни в неравностойно положение, защото решенията на ЕЦБ ще бъдат задължителни за нея, без тя да има право на глас. От друга страна, еврото не е задължително условие за просперитет. В ЕС има държави със стабилна икономика, а не членуват в  еврозоната. Пример са Полша и Чехия. Или както казва американският нобелист по икономика Джоузеф Стиглиц: \"Еврото е човешко дело. Неговите очертания не са резултат от неумолимите закони на природата. Еврото може дори да бъде изоставено, ако се наложи.\" ", "date": "2019.06.04", "title": "Несподелена любов"}
{"url": "https://duma.bg/menda-stoyanova-shikalkavi-za-namalyavane-na-dds-n193159", "text": "Всяка промяна на данък не бива да се прави на парче, а само след цялостен анализ на данъчната система. Така председателят на парламентарната Комисия по бюджет и финанси и депутат от ГЕРБ Менда Стоянова коментира вчера БТВ идеята на депутата от ДПС Делян Пеевски за по-нисък ДДС за хляба, лекарствата и книгите. Тя определи идеята като \"популистка\" и припомни, че чрез данъците се осигуряват нужните пари за строителство на пътища. Финансистът Владимир Каролев определи като популизъм законодателните инициативи на ДПС за намаляване на ДДС върху хляба, лекарствата и книгите и за безплатни детски градини пред БНТ вчера. По думите му сумите, които даваме за хляб, лекарства и за книги, не са големи. Но има доказателства по цял свят, че когато се диференцира ДДС, това създава допълнителна система за измама. Абсолютно излишно е да се отваря Кутията на Пандора и да се дават възможности за данъчни измами, заяви той.", "date": "2019.06.04", "title": "Менда Стоянова шикалкави за намаляване на ДДС"}
{"url": "https://duma.bg/kzk-globi-taksi-maksim-za-neloyalna-konkurentsiya-n193160", "text": "Комисията за защита на конкуренцията (КЗК) реши да глоби руската компания за споделено пътуване \"Такси Максим\" с 3520 лв. (8% от нетните приходи от продажби на дружеството за финансовата 2018 г.) заради нерегламентиран превоз на пътници. Санкцията е безобидна на фона на решението за \"Юбер\", чиято дейност в България бе забранена заради сходно нарушение. Пред еconomic.bg от КЗК са заявили, че не става дума за забрана на дейността на \"Такси Максим\" в България, а единствено за глоба и разпореждане установената нелоялна конкуренция чрез употреба на личните автомобили на шофьорите да се прекрати. Решението е след сигнал от професионални сдружения и организации - \"Съюз Такси\", Национален съюз на превозвачите, Браншова камара на таксиметровите водачи и превозвачи, Асоциация на таксиметровите синдикати в България, Синдикален съюз \"Сила\", които са се оплакали, че услугата на компанията, макар да прилича на таксиметрова, се извършва в противоречие с действащата законова и подзаконова нормативна база относно таксиметровия превоз на пътници. В хода на проверката от \"Такси Максим\" са заявили, че чрез мобилното си приложение \"Максим\" не са извършвали транспортни или таксиметрови услуги на територията на София, нито пък са осъществявали посредничество за свързване на шофьори и клиенти посредством мобилни приложения, което да е в противоречие с добросъвестната търговска практика и да създава възможност за увреждане на други конкуренти. Решението подлежи на обжалване пред Административен съд - София-област в четиринадесетдневен срок от съобщаването му на страните.", "date": "2019.06.04", "title": "КЗК глоби \"Такси Максим\" за нелоялна конкуренция"}
{"url": "https://duma.bg/balgariya-s-aktsii-ot-gazoviya-terminal-kray-aleksandrupolis-n193161", "text": "България ще бъде акционер в терминала за втечнен природен газ край Александруполис, съобщи енергийният министър Теменужка Петкова по време на среща на върха, посветена на енергийната сигурност в региона, която се провежда в сръбската столица Белград. Във форума участват министри от Сърбия, Република Северна Македония, Румъния, Унгария и Черна гора. \"Успешната реализация на тези газови проекти още към 2020 г. ще осигури диверсификация и сигурност на енергийните доставки както за България, така и за региона на Югоизточна Европа\", посочи Петкова, цитирана от пресцентъра на Министерството на енергетиката. Тя акцентира и върху необходимостта от изграждане на липсващата инфраструктура както в сферата на природния газ, така и в областта на електроенергетиката, за да бъде постигната енергийна сигурност в региона на Западните Балкани. В тази връзка Петкова запозна участниците с разработваната от българската страна концепция за изграждане на европейски газоразпределителен център \"Балкан\". \"Създаването на газов хъб предвижда чрез изграждане на необходимата газопреносна инфраструктура да се свържат пазарите на природен газ на страните членки в региона, а чрез тях - и страните от Централна и Западна Европа\", заяви енергийният министър. По думите й продължава работата по ускоряване на реализацията на междусистемната реверсивна газова връзка България - Сърбия, като проектът е включен от Европейската комисия в списъка с проекти от общ интерес на ЕС. Българският министър припомни също, че на 22 май беше дадено началото на изграждането на интерконектора между Гърция и България, посочи тя.", "date": "2019.06.04", "title": "България с акции от газовия терминал край Александруполис"}
{"url": "https://duma.bg/pak-svetlo-badeshte-ni-chaka-n193149", "text": "Следихте ли предизборните европейски послания, гледахте ли телевизионните дебати, четохте ли обещанията на партии, коалиции, независими кандидати? С 3-4 думи: макар вече общото да е взето, светло бъдеще ни чака, драги избирателю. В това ни убеждаваха митинги, брифинги, дипляни, листовки, обръщения - всичко, което имаме, и влизаше напоително в ушите, очите и ръцете ни по време на предизборната кампания за Европа следващия мандат. А той е четвърти пореден за 12-те години, откакто сме в ЕС. Затова ще поставя и аз четири въпросителни знака като Левски: Избирателю???? Какви бяха посланията ли? Срещу бедността, срещу неравенството, срещу корупцията, срещу въвеждането на различни скорости и срещу двойните стандарти при храните, напитките и останалите стоки, срещу прането на пари, срещу укриването на данъци, против статуквото, против несправедливостта... Всички или поне повечето искаха ръст на  доходите, Европа да служи на гражданите, казваха, че ще воюват за правата на децата, за достойнството на всеки човек, за силна европейска прокуратура, за нови работни места, за социална Европа, за влизането ни в Шенген, в еврозоната... И никой, ама никой не каза, че дори да стане евродепутат, ще работи на още няколко места - като нас, всички останали, за да изхрани семейството си. Никой не се надява на участие в някой директорски  борд, стратегически център, консултативен орган, за да помогне на доходите си за лекарства, парно, ток, вода, данъци, такси и прочее разходи... Никой не загатна дори, че ще купува на специални цени нови апартаменти, ще взима тераси и ще поставя сауни и барбекюта на покрива си, ще строи къщи за балдъзи и тъщи, за приятели и роднини с европейски средства за лични нужди, за собствен асансьор в апартамента си, защото знае вече какво следва от това след това... Е, как, кажете как да не повярваш, че наистина този път ни чака светло бъдеще????", "date": "2019.06.04", "title": "ПАК СВЕТЛО БЪДЕЩЕ НИ ЧАКА..."}
{"url": "https://duma.bg/golo-tyalo-snimki-na-georgi-st-georgiev-pokazva-sintezis-n193141", "text": "Столичната галерия \"Синтезис\" (бул. \"Васил Левски\" 55) представя до 22 юни изложба със снимки на Георги Ст. Георгиев \"Голо тяло\". Авторът е един от най-типичните представители на модернизма в българската фотография преди Втората световна война. Събитието е включено в програмата \"Месец на фотографията\". Представянето на автора е част от тематичния модул \"Имена в българската фотография\", в който галерия \"Синтезис\" показва работата на значими автори от историята на българската фотография, между които арх. Николай Попов, Йордан Йорданов-Юри, Гаро Кешишян и др.", "date": "2019.06.04", "title": "\"Голо тяло\" - снимки на Георги Ст. Георгиев, показва \"Синтезис\""}
{"url": "https://duma.bg/15-uchilishta-po-izkustvata-s-izlozhba-v-ndk-n193142", "text": "Националният младежки конкурс за изящни, приложни изкуства и дизайн за 15-и път представя изложба - откриването е на 5 юни от 18 ч. в Арт галерия НДК и зала 4 на двореца. Ученици от 15 училища по изкуства от цялата страна от VIII до XII клас ще представят своите произведения, като най-добрите сред тях ще бъдат отличени с грамоти. Ще бъдат показани номинираните и наградените произведения. Отличията са 48 и ще бъдат присъдени в 16 специалности. Ученици до 18-годишна възраст, класирани на първо, второ и трето място, ще получат едногодишни стипендии. Те имат възможност също така да кандидатстват за еднократно финансово подпомагане за участие в майсторски клас или пленер. Конкурсът е включен в Програмата на мерките за закрила на деца с изявени дарби за 2019 г., приета от Министерския съвет. Изложбата може да бъде видяна всеки ден от 6 до 20 юни от 11 до 19 ч. Входът е свободен. ", "date": "2019.06.04", "title": "15 училища по изкуствата с изложба в НДК"}
{"url": "https://duma.bg/ruski-prikazki-zvuchat-v-kontsert-na-impresiya-n193145", "text": "Творби от М. Балакирев, П. И. Чайковски, Н. Римски-Корсаков, С. Рахманинов, А. Рубинщайн и красивото старинно руско многогласие ще звучат на 5 юни от 19 ч. в камерна зала \"България\". Изявените певци от вокалния състав \"Импресия\" и Янко Маринов (пиано) ще въведат почитателите в чудния свят на руските приказки. Ще бъде припомнена историята за \"Златното петле\" - как старият и грозен цар Додон получил подарък от мъдрец - златно петле, което пропявало при приближаването на врага. А искате ли да научите откъде гениалният Пушкин е заимствал и обработвал елементи за приказките си? Разбрал ли е поетът основното послание на старата немска приказка \"Рибаря и Халибут\" (първообраза на Златната рибка) и изпълнило ли се е последното, най-алчно желание на старата баба - да бъде самият любим наш Господ Бог? Как приказката за \"Цар Салтан и княз Гвидон\" е свързана с \"Момичето без ръце\" от братя Грим? И как да разрешим психологическия синдром Жар-птица-перо (\"Жар птица\")? На пиано ще бъдат изпълнени виртуозните клавирни пиеси Източна фантазия \"Исламей\" от Балакирев и трансценденталният етюд-поема \"Мазепа\", вдъхновен от историята на руския войник Мазепа, наказан до сетни сили да язди вързан на бясно препускащ кон заради неподходяща любов към висшестояща в обществото дама. Публиката ще чуе и най-ранните видове руско многогласие - рядко изпълняваните строчно, демествено и партесно пеене от XVII в.", "date": "2019.06.04", "title": "Руски приказки звучат в концерт на \"Импресия\""}
{"url": "https://duma.bg/vyarvam-v-zelenite-svetofari-n193143", "text": "Неоправдано късният дебют на журналистката Елена Влашка преди две години бе отбелязан с първата й книга - \"Усмивките на хаоса\". Това кратко стегнато четиво ознаменува раждането на нов талантлив белетрист. А неотдавна Елена ни хвана за ръка, за да ни разходи по улиците на живота с новата си книга \"Улични мисли\" (изд. \"Пропелер\"). Десет цикъла - всеки състоящ се от една или две кратки белетристични творби със заключителен акорд от 4-5 афоризма. Малко са жените писателки, които сътворяват афоризми, а Елена е в предните им редици. Читателят ще бъде поразен от дълбочината на неординерното мислене, типично за тази книга, от наситените с живот метафори, сочни оксиморони, главозамайващи парадокси. Паралелът улица - живот идва още от първите страници. Авторката ни води от изненада към изненада, а всички те - към голямото удивление да намериш нещо свое във всеки ред. Кога с желание да ръкопляскаш на съвпаденията в мислите и емоциите, кога - с известно чувство на съпротива. Но винаги с безспорното усещане, че текстът не те оставя равнодушен, че си въвлечен в завладяващ диалог с авторката. И по тази причина сме готови да се подпишем под малко тъжната й сентенция: \"Вярвам в доброто и в неговото непостоянство, в красивото - и в неговата нетрайност!\" Но тази ефимерност не бива да ни плаши - поне за няколко мига, но сме се докоснали до прекрасното. С помощта на Елена Влашка, нашия гид по улиците на живота. Вярвам в зелените светофари, които ще доведат откритията на авторката до сърцето на читателя. Елена Влашка е едно от запомнените имена в българската журналистика. След промените е главен редактор на \"Вестник за жената\", в. \"Женско царство\", сп. \"Бизнес свят\". Носителка е на \"Златното перо\" на СБЖ, орден \"Кирил и Методий\" - втора степен, \"Златен век - печат на цар Симеон Велики\" - сребърен, на МК, и на много други престижни награди.", "date": "2019.06.04", "title": "Вярвам в зелените светофари"}
{"url": "https://duma.bg/datata-n193147", "text": "МЕЖДУНАРОДЕН ДЕН ЗА ЗАЩИТА НА ДЕЦАТА - ЖЕРТВИ НА АГРЕСИЯ. Отбелязва се от 1983 г. по решение на Общото събрание на ООН. Поводът е бомбардировка на жилищни квартали на Бейрут, Ливан (1982 г.), при която загиват деца. 1880 - СЪЗДАДЕНА Е НАЦИОНАЛНАТА НИ ВАЛУТА. На тази дата Второто Обикновено Народно събрание приема Закон за правото на резание монети в Княжеството, а на следващата година са отсечени и първите монети. Името на националната валута български лев произхожда от левъ - остаряла форма на думата \"лъв\", употребявана през ХIХ в. БНБ започва да емитира банкноти през 1885 г. (на сн. - първата българска банкнота, чийто оригинал се съхранява в Историческия музей в Габрово). 1886 - В ГАБРОВО ИЗЛИЗА БР.1 НА В. \"РОСИЦА\", ПЪРВИЯТ СОЦИАЛИСТИЧЕСКИ ВЕСТНИК В БЪЛГАРИЯ. Негов редактор е Евтим Дабев (1864-1946), журналист и социалист. За първи път във в. \"Росица\" се публикуват материали със социалистическа насоченост. Вестникът излиза до 24 декември 1886 г. Роденият в Габрово Дабев (на снимката) се смята още за пръв преводач и издател на марксистка литература у нас. 1917 - ЗА ПЪРВИ ПЪТ СА ВРЪЧЕНИ НАГРАДИТЕ \"ПУЛИЦЪР\". Университетът Кълъмбия (САЩ) удостоява с престижните отличия върхови постижения в литературата, журналистиката, музиката и драмата. Те носят името на Джоузеф Пулицър - издател, редактор и журналист, утвърдил с изданията си нови стандарти в журналистиката. През 1904 г. той писмено заявява желанието си за създаване на подобна награда, която да поощрява най-добрите творци от съответните жанрове. Наградите се присъждат всяка година в 21 категории. Сред известните носители са Джон Кенеди - за биография, Ърнест Хемингуей, Маргарет Мичъл, Уилям Фокнър, Едуард Олби - за художествена литература, и др. 1926 - В ИСТАНБУЛ СЕ РАЖДА КОНСТАНТИН КОЦЕВ, БЪЛГАРСКИ АКТЬОР (УМИРА 2007 Г.). Любимец на няколко поколения. Един от основателите и дългогодишен актьор на Държавния сатиричен театър \"Алеко Константинов\". Играл е в ДТ \"Адриана Будевска\" - Бургас, и в Театър \"София\". Известен с ролите си в над 40 игрални филма, сред които \"Две победи\", \"Топло\", \"Бялата стая\", \"Инспекторът и нощта\", \"Случаят \"Пенлеве\", \"Няма нищо по-хубаво от лошото време\" и др. Последната му филмова роля е в \"Рапсодия в бяло\". 1930 - В КЪРДЖАЛИ СЕ РАЖДА ГЕОРГИ ГЕОРГИЕВ, ВЕТРОХОДЕЦ (УМИРА 1980 Г.). Основава първия софийски яхтклуб \"Академик\" - на Горни Пасарел, и яхтклуб \"Порт Варна\", който след смъртта му носи неговото име. С яхтата си \"Кор Кароли\" извършва самостоятелно околосветско плаване за 202 денонощия, влязло в Книгата на Гинес. Почетен гражданин на Варна и Кърджали. Почетен спортист №1 за 1977 г., удостоен със званието \"Герой на НРБ\".", "date": "2019.06.04", "title": "Датата"}
{"url": "https://duma.bg/balgarskite-bukvi-po-keyovete-na-sena-n193146", "text": "Български букви като арт инсталации на открито се появиха в сърцето на Париж в първия ден на юни и ще останат там до края на септември. На едно от най-посещаваните за разходка, развлечение и спорт места във френската столица - кейовете на Сена, до Моста на инвалидите на левия бряг на реката, жителите и гостите ще имат възможност да научат повече за кирилицата, както и да четат българска поезия.   Проектът \"Българските букви\" представя 7 букви от нашата азбука без графичен еквивалент в латинската и гръцката - Б, Ж, З, Ц, Ч, Щ, Ъ. Изработени като оригинални пейки, те бяха поставени за първи път през лятото на 2018 г. в София и така бяха създадени нови места за четене и своеобразни литературни кътчета в столицата на България. Към всяка пейка са приложени стихове на български и френски на съвременни поети - Георги Господинов, Надежда Радулова, Силвия Чолева, Мирела Иванова, Амелия Личева... Преводите на стихотворенията са на Мари Врина-Николов и Ралица Михайлова Фризон-Рош. Кратък текст запознава читателите и с най-важното за кирилицата - третата официална азбука в Европейския съюз след латиницата и гръцката, която се използва от повече от 300 милиона души в над 10 държави.  \"Българските букви\" ще гостуват в парижката градска среда през целия летен сезон. Очаква се да бъдат видени от около 600 000 жители и гости на един от най-посещаваните градове. \"Българските букви\" е адаптация на инициативата \"Скритите букви\" на фондация \"Прочети София\" с екип Тодора Радева (директор, идея и изпълнение), художника Кирил Златков, архитектите Анета Василева и Иван Иванов. Проектът се осъществява по инициатива на Десислава Бинева, директор на Българския културен институт в Париж, и под патронажа на посолството на България във Франция в рамките на честването на 140 години от установяване на дипломатическите отношения между двете страни.", "date": "2019.06.04", "title": "Българските букви по кейовете на Сена "}
{"url": "https://duma.bg/nezabravimi-dokosvaniya-n193148", "text": "Като студент се прехласвах по италианския неореализъм и френската нова вълна. И по символите на вечната женственост: Джина Лолобриджида, София Лорен, Бриджит Бардо, Катрин Деньов, Клаудия Кардинале. По Жерар Филип, Жан Маре, Антонио Куин, Ив Монтан и Ален Делон въздишаха майките на съученичките ми. С песните на Клаудио Вила, Доменико Модуньо, Джани Моранди, Милва, Орнела Ванони, лауреати от Сан Ремо, с възхода на италианското и френското кино през втората половина на ХХ век обясняват разпространението им с влиянието на италианската и френската комунистическа партии - с театралните прегледи, общите художествени изложби и фестивалите на естрадната песен, поколението ми беше ограмотявано да оценява класиката и новаторството. Освен с творчеството на Чарли Чаплин, Всеволод Пудовкин и Сергей Айзенщайн, тематичните кинолектории в Студентския дом на гърба на \"Коня\", ме запознаваха с Алфред Хичкок (\"Психо\" и \"Птиците\"), Орсън Уелс (\"Гражданинът Кейн\"), Франсоа Трюфо (\"Жул и Жим\"), Жан Люк Годар (\"До последен дъх\"), с Микеланджело Антониони (\"Нощта\" и \"Приключението\"). В студийното кино \"Витоша\", понякога полупразно, прожектираха Анджей Вайда, Ингмар Бергман, Федерико Фелини, Андрей Тарковски, Акира Куросава. Там ме прикова \"Балът\" - двучасов филм пантомима на италианеца Еторе Скола. Омагьосаха ме \"Сенките на забравените прадеди\" на Сергей Параджанов (1965), \"Брачен живот\" (1964) на Андре Кайят, с Мари Жозе Нат и Жак Шарие в главните роли, \"Бяг\" (1970) на Александър Алов и Владимир Наумов, с рано отишлия си Владислав Дворжецки (заради пропагандно късогледство не го пратиха в Кан, където го чакаше наградата за най-добър чуждестранен филм). И още, и още елитарно и авангардно кино. Сп. \"Театър\" прелистваше \"Филмови новини\", на полски идваше \"Екран\", сп. \"Български филми\" (стигнаха до 25 годишно) излизаше на шест езика. Изданията на БТА \"Паралели\", \"ЛИК\", \"НТ\", \"По света\" бяха широко отворени прозорци към света. Свежите постановки на Методи Андонов  (\"Ревизор\") и на Нейчо Попов (\"Големанов\") през 1966-та в Сатиричния вирееха със строго академичните на Кръстьо Мирски и Филип Филипов в Народния. Холивудските бози, безапелационно определяни като касови, костюмирани зрелища и лакировка на действителността, пълнеха залите. Вървеше и вицът \"Хубав ли е филмът, или съветски?\". Заснетите на \"Кодак\" \"Война и мир\" (1968) на Сергей Бондарчук и \"Допълнение към закона за защита на държавата\" (1976) на Людмил Стайков, днес съзнателно забравен, бяха изключение, докато не увеличиха парите за филмопроизводство, и то по случай 1300-годишнината на българската държава. Държавата меценат налагаше ред, сплотеност и дисциплина, а талантът отстояваше творческата си свобода, преодолявайки идеологическите ограничения.  Диктатурата потискаше и посредствеността. Наградените филми идваха със закъснение. Чакаха ги да поевтинеят, защото валутата по второ направление отиваше за автоматизирани производствени линии. \"Един мъж и една жена\" (1966) на Клод Льолуш, с Анук Еме, Жан Луи Трентинян и незабравимата музика на Франсис Ле, имаше нечуван успех. Също и \"Особен урок\" (1968) на Мишел Боарон, с Натали Делон и Рено Верле. Марлен Жобер, в партньорство с Лино Вентура, дойде с \"Последният известен адрес\" (1970) на Жозе Джовани, а Мирей Дарк, дългогодишна приятелка/съпруга на Ален - през 1972-ра с \"Високият рус мъж с черната обувка\". През 1977-ма ме грабна и аристократичният лукс в \"Невинният\" (1976), последният филм на граф Лукино Висконти (днес  и бизнеса напразно се стреми да го догони). Издателствата, вестниците и списанията на творческите съюзи също формираха художествен вкус. СБП издаваше и бюлетин за вътрешно ползване с преводи на произведения от съвременни западни автори. Художествени съвети оценяваха и спираха филми, текстове и песни, в повечето случаи основателно. Пролича си след 10-ти, когато ги пуснаха. Излизаха монографии не само за съветския конструктивизъм. Богомил Райнов - писател, поет, киносценарист и  изкуствовед - написа \"Черният роман\" (1970) и \"Ерос и Танатос\" (1971). В галерията на ул. \"Гурко\" подредиха голяма изложба с произведения на Анди Уорхол, Джаксън Полък и плеяда американски абстракционисти.  Не беше чак толкова затворено, колкото го изкарват днес. Нямаше го брюкселското наречие и изящната словесност на Цв.Цв. Нямаше фабрики за пране на килими, национални радиовериги, информационни лидери и всякакви напъни на малкия да изглежда голям. Казвахме \"когато започвах\", а не \"когато стартирах като комисар\", както Мария Габриел от Хаджидимово; \"сградата се строи\", а не е \"в ситуация на строеж\", както кметицата на район \"Слатина\". Не се питахме \"Кой е печелившият фокус?\", а \"по отношение\" не беше всяка втора дума. Никой не пишеше beautiful на кирилица. Или \"спасителна ситуация\". Не казвахме, че \"реформата в съдебната система се случва\" като министър Данаил Кирилов, или че се \"случват оставки\", както Първан Симеонов от \"Галъп\". Повече се напъвахме и с имената. Нямаше ги \"София вилидж\" и \"Бел вали\". Не ме стряскаше Ая, дано не дочакам БиЮ. През 1973-та - 10 години след \"Гепардът\" на Лукино Висконти, проходиха и киноспециалностите във ВИТИЗ \"Кръстьо Сарафов\". Владислав Икономов, Яцек Тодоров и Мариана Евстатиева запреподаваха наученото в Лодз. Операторите Георги Карайорданов, Борислав Пунчев и Атанас Тасев поведоха първите си класове (1973-1975). От Захари Жандов, през Рангел Вълчанов, Анжел Вагенщайн, Неделчо Чернев и Валери Петров - мястото не позволява да уважа всички. и вкусове, култът към доукрасената телесна и словесна сухота се открои рязко след 1989-та. Законът \"Лучников\" предпостави, с помощта на архитектурната колегия, заробувала на парвенюшка алчност и вкусове, катастрофата в градоустройственото планиране. Размърдалото се гражданско общество днес отчаяно се мъчи да спаси малкото зелени междублокови пространства. На 15.04.2019 г. пламна и едва не рухна \"Парижката Света Богородица\", декор на едноименния филм (1956 г.) по романа на Виктор Юго, борец за спасяване на средновековната парижка архитектура. Изгоряха тонове дъбови греди, осемвековни, разтопиха се тонове олово - небесна плесница за разплулата се от презадоволеност Европа. Навремето цариградските българи поръчали чугунената си църква на Златния рог, за да не изгори, ако подпалят дървениите наоколо. Днес спорим за 34-етажния небостъргач на \"Артекс\", засенчил \"японския хотел \"Витоша\" на световноизвестния арх. Кишо Курокава, бледнеещ с еснафското си име \"Маринела\" и със стърчащата метална конструкция, опит за незаконно надстрояване на ниското му тяло. Докато архитектурни шедьоври - като дома в сецесион на арх. Георги Фингов, зеят полуразрушени (добре че инвеститор от Кипър купи и върна блясъка на къщата на Яблански в София), докато правовата ни държава търпи Карлсон, който живее под покрива, да усвои най-голямата, притежавана от всички обща част на грозноватата сграда на ул. \"Георги Павлов\" щ 21 - и президентът Плевнелиев се възмути, докато безчувствието ни към културното наследство допуска книго- и лентохранилищата да погубват (доскоро и покривът на Народната библиотека течеше), вместо да съхраняват, културата ни ще крета  бравурно оценили като постижение филма на Галин Стоев \"Безкрайната градина\" (2017). Не само аз, спохождан от тъгата в песните на Емил Димитров, съм разочарован. След 60 години филмова кариера и Ален Делон призна, че ще напусне без съжаление света на фалша и подменените ценности, на култа към парите и неуважението към дадената дума... И топуркането по калдаръма на езиковия бул. \"България\" не ми понася. Никога в България не се е говорило толкова дървено. \"Да\" галеше ухото ми, докато не го застреля \"Абсолютно\". Сбогувахме се с \"Довиждане\", а не с \"До после\". От златните уста на Габриел и Майдел \"обран\" отиде и при Камелия от Чипровци, загубила девствеността си на 17? (майка й я биела до последно), поканена в \"120 минути\" по bTV на 31.03.2019 г., за да добави към отговорите си и неразбираемото \"обирам се\". Берем крушите на postтоталитарната грамотност, пълна с паразити и нечленувани съществителни. Задявахме се със смеха на Първия, но днес ни залива кафанската задушевност на неговия Охранител, управляващ с помощта на \"големи икономически съюзници, а не с любовта и гласовете на хората, което отдавна е фикция\", закова го и Арман Бабикян по БНР на 15 май. С търпимостта си към такава \"демокрация\" доказваме, че напълно заслужаваме нерадостната си съдба.", "date": "2019.06.04", "title": "Незабравими докосвания"}
{"url": "https://duma.bg/svinskoto-izdade-falshiv-sultan-n193137", "text": "Консумацията на свинско месо, забранено от Корана, издаде измамник, представящ се в продължение на години за саудитски принц. 48-годишният мъж беше осъден в Маями за кражбата на най-малко 8 милиона долара. Той ги е присвоил, като се е представял за султан бин Халид ал-Сауд - член на кралското семейство. Измамникът наистина водил разточителен живот, характерен за арабски принц. Купил си \"Ролекс\", ферари, наел луксозен имот във Флорида, където искал да се укрие заедно с богатата си плячка. Сега обаче престъпникът е заплашен от 18-годишна ефективна присъда. Антъни е роден в Колумбия, но като малък е осиновен от американско семейство от щата Мичиган. Американският гражданин през последните три десетилетия се е представял за \"саудитски принц\". С новата си самоличност, марковите дрехи и многобройната охрана Антъни е вдъхнал доверие на много невинни инвеститори от цял свят, които са му дали парите си, за да ги управлява. В крайна сметка изтънчената схема за измами е разкрита от органите на реда и \"продавачът на фалшива надежда\" е арестуван. Сега ще трябва да плати за своя \"необикновен живот и луксозни престъпления\".", "date": "2019.06.04", "title": "Свинското издаде фалшив султан"}
{"url": "https://duma.bg/praznik-na-gornooryahovskiya-sudzhuk-idva-s-13-o-izdanie-n193138", "text": "Празник на горнооряховския суджук ще се състои за 13-и път. Поредното издание ще събере ценители и почитатели на деликатеса на 7-9 юни. Община Горна Оряховица обявява и конкурс за най-добре направен домашен суджук от говеждо месо. Желаещите да участват трябва да донесат 1 брой от месния продукт на 8 юни, събота, до 11 ч. в парк \"Градска градина\" или да го изпратят до 7 юни на следния адрес: Горна Оряховица 5100, ул. \"Антим Първи\" 1, Исторически музей, до Теменуга Йорданова. Финалът на конкурса ще е от 15 ч., където жури от технолози ще избере най-добрия домашен суджук. Победителите ще получат атрактивни награди.", "date": "2019.06.04", "title": "Празник на горнооряховския суджук идва с 13-о издание"}
{"url": "https://duma.bg/birimandzharo-s-vhod-svoboden-v-pazardzhik-n193139", "text": "Пазарджик ще е домакин на рок феста \"БириМанджаро\", който ще се проведе в периода 7-9 юни в парк “Стадиона” и ще бъде с вход свободен. Освен качествена бира и вкусна храна програмата предвижда различни зони за забавление и концерти с участието на Светльо & The Legends и \"Подуене блус бенд\" с Васко Кръпката. Другите банди от тридневното събитие са Toyletters, Dino Rock, Deafwave, а специално от Сърбия ще дойдат музикантите от Ritam Sex-I-Ja, които ще правят кавъри и трибют на \"Ред хот чили пепърс\". Концертите ще са напълно безплатни. Фестивалът, който носи името \"БириМанджаро\", има и друг голям акцент - пивото и храната. За целта събитието ще обедини над 20 малки бутикови, занаятчийски компании, производители на крафт бира, висококачествени храни, люти сосове, шоколади, джелато и др. За посетителите на събитието се предвиждат и различни атракциони - бирена йога, занимания за деца с аниматори, работилници и игри в стилистиката на риалити предаването \"Фермата\", организирани от техните създатели. Посетителите на парка също ще могат да използват безплатно рикши, водни колела, масички за пикник и детски площадки. Целта на фестивала е да събере на едно място хора с всякакви интереси: ценители на рок музиката, любители на бирата и качествената храна, семейства с деца, които ще могат да разпуснат и дадат началото на летния сезон. Официалното откриване на \"БириМанджаро\" ще е в петък от 17 ч. На бирпонг ще се играе в събота от 15,30 ч. Надяждане с люти чушки в 13 ч. и надпиване с кехлибарената напитка от 14 ч. ще има в неделя.", "date": "2019.06.04", "title": "\"БириМанджаро\" с вход свободен в Пазарджик"}
{"url": "https://duma.bg/mladezhki-duhov-orkestar-ot-germaniya-shte-gostuva-v-troyan-n193140", "text": "Младежкият духов оркестър на Елванген, Германия, ще свири в Троян, съобщават от общинската администрация. Музикантите ще бъдат гости на Троян в периода 6-11 юни, като се планира общ концерт на двата състава. Очаква се в този период кметът на Елванген да посети Троян, за последен път в ролята си на кмет. В края на юли той освобождава поста и повече няма да се кандидатира.", "date": "2019.06.04", "title": "Младежки духов оркестър от Германия ще гостува в Троян"}
{"url": "https://duma.bg/beroe-smenya-trevata-na-stadiona-n193129", "text": "Берое започна планирана реконструкция на тревната настилка на стадиона. Подмяната вече тече с пълна сила. Новата настилка е от последно поколение селектиран тревен чим с подобрени износоустойчиви свойства. С подмяната на тревата ще се извършат и редица манипулации, свързани с подобряване на дренажните свойства на хранителната зона. Ще бъдат подменени и разпръсквачите на поливната система. Очаква се теренът да бъде напълно готов за старта на шампионата в средата на юли.", "date": "2019.06.04", "title": "Берое сменя тревата на стадиона"}
{"url": "https://duma.bg/printsove-i-printsesi-tarsyat-v-disnilend-n193136", "text": "Парижкият \"Дисниленд\" набира нови принцове и принцеси, като кандидатите трябва да са \"високо мотивирани и енергични\", за да попълнят редиците на атракциона, пише \"Метро\". Свободните позиции са 50. Кастингът ще се проведе на 8 юни в Дъблин. Всички кандидати трябва да притежават елементарни танцови умения и да имат бегла прилика с анимационните герои на \"Дисни\". Девойките трябва да са с ръст между 160 и 173 см, а младежите - от 170 до 183 см. Няма да бъдат приемани кандидати с видими татуировки. Работата предвижда и нощни смени, поради което кандидатите трябва да са навършили 18 години. Добре е желаещите да владеят френски и английски език и да са на разположение след 18 ч. На кастинга кандидатите трябва да се явят с удобни обувки, за да демонстрират танцовите си умения. Забранява се носенето на всякакъв грим, се посочва още в обявата.", "date": "2019.06.04", "title": "Принцове и принцеси търсят в \"Дисниленд\""}
{"url": "https://duma.bg/stamen-belchev-oshte-3-godini-v-arda-n193130", "text": "Стамен Белчев подписа нов договор с Арда.  Хасковлията, извел кърджалийския клуб до историческа промоция в Първа лига, парафира за 3 години. Така всички слухове, че ще се връща в ЦСКА-Сф, бяха заличени. Говореше се, че Белчев ще работи в тандем с Люпко Петрович. \"Ръководството на Арда в лицето на президента инж. Петър Пешев е изключително доволно от работата на Белчев и логично се стигна до продължаване на контракта. Така се слага край на сагата с бъдещето на Стамен Белчев, който бе пращан в най-различни отбори и държави. В следващите дни Белчев и неговият екип ще работят усилено върху селекцията. Целта е Арда да се утвърди сред най-добрите отбори в България\", обявиха от клуба. Белчев пое тима в началото на пролетта, след като Стойчо Стоев се завърна в Лудогорец.", "date": "2019.06.04", "title": "Стамен Белчев още 3 години в Арда"}
{"url": "https://duma.bg/tsska-nastoya-fenovete-da-vyarvat-samo-na-sayta-n193131", "text": "Футболният ЦСКА призова феновете си да вярват само на клубния сайт за събитията в \"червения\" лагер. \"Армейци, разбираем е интересът на медиите към селекционната политика на клуба, но искаме да ви информираме, че в по-голямата си част \"сензационните им новини\" нямат нищо общо с действителните ни намерения. Поредните неверни свободни съчинения са как ЦСКА ще разпродава едва ли не отбора си и по-конкретно халфа Тиаго Родригес и бразилеца Жеферсон Телес. Отново ви призоваваме да черпите достоверна информация единствено от официалния сайт на клуба, където изходящите и входящите трансфери ще се обявяват своевременно\", отбелязаха \"червените\" на сайта на обединения спортен клуб. ", "date": "2019.06.04", "title": "ЦСКА настоя феновете да вярват само на сайта"}
{"url": "https://duma.bg/kolev-tushira-skandali-v-levski-n193132", "text": "Изпълнителният директор на Левски Павел Колев продължи да потушава скандали. Новият шеф на \"сините\" разкри с пост във фейсбук каква е ситуацията в клуба. Така стана ясно, че легендата Димитър Иванков не е уволнен, а ще се подложи на операция на 20 юни. Треньорът на вратарите, който се завърна в своя дом на ст. \"Георги Аспарухов\" в края на ноември миналата година, скъса менискус по време на зимната подготовка през януари в Агия Напа. Той обаче преодоля болките и работи с вратарите през целия пролетен полусезон. \"Ръководството на \"сините\" ще поеме всички разходи по операцията и възстановяването на Иванков. Той ще се върне на работа в края на годината\", съобщи силният човек на \"Тодорини кукли\". Дългогодишният шофьор на клубния автобус Дафин Балабанов-Дафо не е уволнен, а е болен и ще се лекува.  От \"Герена\" обаче си тръгнаха администраторът Райко Якимов и шефът на школата Даниел Боримиров, който утре ще дава пресконференция, за да разясни какво се случва. \"Вярвах, че Левски трябва да излезе от спиралата на постоянните опровержения на всеки слух, който се понася в публичното пространство. Трудно ще е. Това е първият и, моля се, последният път, в който ще използвам личната си страница, за да напиша фактите. Не е редно, но явно няма друг начин. Другият начин е да превърнем сайта на Левски в платформа за опровержения и уточнения. Няма да стане! Миналата седмица разговарях с Дафо по телефона, направиха го и други служители на клуба, пожелах му бързо възстановяване и го уверих, че може да разчита на подкрепата на клуба и ще поемем всички разноски по лечението му. Лъжата: Дафо е бил уволнен, докато лежал в болница (дали идиотът, разпространил това, си е давал сметка какво можеше да причини на бате Дафо с тая \"велика\" новина, ако не бях говорил с него предварително, за да му кажа, че няма такова нещо, нямам идея. Съмнявам се.) Божката - домакинът (Божидар Милушев, който се грижи за това отборът да бъде екипиран), си работи всеки ден на стадиона и за беда на \"информираните\" и с него съм разговарял още миналата седмица, защото и до мен достигнаха някакви слухове. Успокоих го, обсъждахме екипировката и началото на подготовката. Възпитан съм в убеждението, че разговорът между двама мъже си остава между тях. Затова и не обръщах внимание на глупостите, които се говореха междувременно, но явно съм подценил мащаба на простотията. Димитър Иванков не е бил освобождаван. Ще се оперира на 20 юни, защото от 5 месеца работи със скъсан менискус. Клубът ще плати операцията и възстановяването. Чакаме го да се върне в края на годината по-силен отпреди\", написа Колев.", "date": "2019.06.04", "title": "Колев тушира скандали в Левски"}
{"url": "https://duma.bg/750-000-posreshtnaha-kupata-v-livarpul-n193133", "text": "Стотици хиляди фенове и обикновени граждани на Ливърпул посрещнаха едноименния отбор с 6-ата шампионска купа на Европа. Кметът на града Джо Андерсън очакваше 250 000 души на шествието, но според Си Ен Ен са присъствали тройно повече, което представлява близо 1/3 от жителите на града. Футболистите на отбора бяха настанени на два двуетажни открити автобуса и приветстваха червеното море от посрещачи.     ", "date": "2019.06.04", "title": "750 000 посрещнаха купата в Ливърпул"}
{"url": "https://duma.bg/gadzheto-na-hristiyana-loizu-sas-skandalna-debyutna-pesen-n193135", "text": "\"Гранатомета\" е заглавието на дебютната песен на Борислав Борисов, известен като Боби Star Reporters и гаджето на Християна Лоизу. Репортерът, който доби огромна онлайн популярност заради скандалните си интервюта с плеймейтки и сексбомби, сега прави удар и на музикалното поприще. Проектът му е с участието на Danny Levan, а в текста личи явна провокация към всички онези момичета, които искат да са известни само за да са известни и сърцето им тупти според лайковете в социалните мрежи. Въпреки откритата иронична битка, която Боби води с техните разбирания и естетика, не една и две, а цели пет плеймейтки приемат да са част от музикалния му проект. В \"Гранатомета\" за място пред камерата си съперничат сегашната носителка на короната \"Мис Плеймейт\" Жанета Осипова; новотитулуваната писателка Деси Димитрова (Деси Фотосесията), най-актуалната плеймейтка за 2018 г. и корица на \"Плейбой\" Михаела Тодорова; апетитната сексбомба Несрин Исинова и пищното плеймейт момиче Диана Цветкова. Ситуацията допълнително нажежават и красавиците от Ballet New Rules. Естествено, подобна изгаряща компания може да е повод за ревност от страна на приятелката на Боби, очарователната победителка в \"X Factor\"  Християна Лоизу. Двамата са заедно от половин година, а съвсем наскоро доказаха любовта си и с романтично пътешествие до Париж. На намеците за изневяра Боби мигновено реагира: \"Работата си е работа, а любовта, емоцията и това да имаш качествен човек до себе си е нещо коренно различно. Аз съм много щастлив с Християна, за мен това е жената. Цял живот съм я чакал.\" Хриси го подкрепя и в музикалното му амплоа, макар \"Гранатомета\" да е тотално различна по стил от хитовете, които тя изпълнява. Факт е, че песента е свежа закачка в началото на лятото и сигурна заявка за танцувален, клубен хит.", "date": "2019.06.04", "title": "Гаджето на Християна Лоизу със скандална дебютна песен"}
{"url": "https://duma.bg/pulev-sreshtu-fyuri-za-poyasa-na-ibf-n193134", "text": "Кубрат Пулев може неочаквано да получи нов шанс да се бие за титлата на Международната боксова федерация (IBF), прогнозира специализираното издание WBN. Очакванията са новият притежател на пояса Анди Руис да го оваканти, за да даде реванш срещу доминатора от последните години в тежка категория на бокса Антъни Джошуа. Регламентаът на IBF задължава мексиканеца да излезе срещу Кобрата, който е задължителен претендент, но Руис няма да се съгласи заради боя с британеца и времето няма да му позволи да се подготви и за мач с Пулев и се очаква той да се откаже от пояса. По идентичен начин IBF действа и през 2015 г., когато Тайсън Фюри изненадващо победи Владимир Кличко. Британецът се отказа заради очакван реванш срещу украинеца, който така и не се случи. Така в бой за овакантената титла Вячеслав Глазков (Укр) загуби от Чарлс Мартин (САЩ). В момента и Пулев, и Фюри са представлявани от легендата Боб Аръм и бой между двамата може много бързо да се организира. Така и провъзгласилият се за Цигански крал Тайсън ще има шанс да отмъсти за братовчед си Хюи, който бе разбит от Кобрата в София миналата есен. Ексшампионът има мач срещу Том Шварц (Гер) на 15 юни и след него ситуацията бързо ще се изясни. Загубата на Джошуа от 121-килограмовия мексиканец Руис обаче си остава голямата сензация. В Ню Йорк AJ падна 4 пъти в нокдаун и с технически нокаут загуби 4-те си титли от пълничкия Руис. Медиите в Англия разкриха какво е казал Джошуа на треньора си Роб Маккракен след края на петия рунд. \"Кой рунд е това?\", а на следващата почивка вече разкървавеният боксьор видимо бе по-зле и отново се обърнал към своя щаб: \"Защо се чувствам така?\" В седмия, последен рунд, британецът понесе още два нокдауна, като се изправи и при двата, но съдията видя, че той е неадекватен и сложи край на мача. \"След като никой от тежката категория не искаше този мач, то защо аз да не вярвам в себе си? Победата си в този мач посвещавам на всички като мен, които са смятани за аутсайдери, само заради теглото\", каза Руис, новият носител на титлите във версии WBA, WBO, IBF и IBO. \"Шампионите на лично, корпоративно или държавно ниво преминаха през поражения и станаха още по-силни. Историята се повтаря, а поражението укрепва характера. Поздравления за новия, първи мексикано-американски световен шампион в тежка категория\", написа пък Владимир Кличко в туитър.", "date": "2019.06.04", "title": "Пулев срещу Фюри за пояса на IBF"}
{"url": "https://duma.bg/kostova-s-parva-titla-za-sezona-n193125", "text": "Елица Костова заслужи първа титла за сезона. Българката триумфира на турнира на твърди кортове в Санта Маргарита де Монтбуй, Испания, с награден фонд $25 000. В първия си финал за 2019 г. тя срази Арина Родионова (Авл, №231) със 7:5, 6:3 за 91 мин. Костова навакса изоставане от 2:5 в първия сет и го взе след серия от 5 поредни гейма. Във втората част двете си размениха 6 последователни пробива, след което Костова взе следващите 3 гейма, за да триумфира. Така тя си осигури шеста титла от турнирите на ITF и първа след най-значимия й трофей (купата от Будапеща (награден фонд $100 000) през юли 2016 г. след победа над Виктория Томова с 6:0, 7:6 (3). С успеха Костова заслужи $3935 и 50 т. за световната ранглиста, с които ще се изкачи с около 45 места до №231 с 243 т. В Испания тя достигна и до финала на двойки, но със Саманта Мъри (Вбр) загубиха от София Шапатава (Груз) и Емили Уебли-Смит (Вбр) с 4:6, 5:7.", "date": "2019.06.04", "title": "Костова с първа титла за сезона"}
{"url": "https://duma.bg/tsska-1948-vze-mihael-orachev-n193128", "text": "ЦСКА 1948 привлече полузащитника Михаел Орачев. Той е роден на 5 октомври 1995 г., преминава през школите на Черноморец и Нефтохимик, после играе професионален футбол в бургаските отбори, а за последно и в Поморие. \"Не се колебах изобщо, след като получих предложението. Всеки мечтае да играе в ЦСКА. Като млад футболист искам да се развивам, а този клуб е идеалното място за тази цел\", обяви Орачев. Халфът е син на бившия национал Малин Орачев, който направи успешна кариера в Пирин, Нефтохимик и Локо Сф.", "date": "2019.06.04", "title": "ЦСКА 1948 взе Михаел Орачев"}
{"url": "https://duma.bg/rezil-za-voleybolistite-n193126", "text": "Мъжкият национален отбор по волейбол на България записа най-неочакваната си загуба в последните години. Тимът на Силвано Пранди падна от абсолютния дебютант и аутсайдер в Лигата на нациите Португалия с 1:3 гейма (-21, 19, -26, -23) в последния мач от групa 2. В Мендоса, Аржентина, българите паднаха от отбор, който няма почти никакви традиции и амбиции в турнира, и преди срещата си с нашите не бе записал и гейм срещу Канада и Аржентина. Така нашите си тръгнаха от Южна Америка с 3 т. от успеха над Канада, а после паднаха с 1:3 от домакините. Активът им отрежда 11-о място в общото класиране след първия състезателен уикенд. Победата срещу отбор от калибъра на Португалия обаче беше задължителна, тъй като той е един от преките противници в борбата за запазване на мястото в Лигата. В нея гарантирано място имат 12 отбора. Най-зле представилият се между България, Португалия, Канада и Австралия ще изпадне във Втола лига. Пред 2000 души в \"Аконкагуа Арена\" резервата Розалин Пенчев и Николай Учиков бяха най-резултатни с по 15 т. Светослав Гоцев завърши с 14, а Тодор Скримов с 13. За иберийците Марко Ферейра заби 21 т., а Алешандре Ферейра 18. Следващият уикенд от надпреварата за нашите е в Нинбо, Китай, където съперници ще са домакините (в петък), световният шампион Полша (в събота) и Франция (неделя).", "date": "2019.06.04", "title": "Резил за волейболистите"}
{"url": "https://duma.bg/andreev-na-18-final-na-rolan-garos-n193089", "text": "Адриан Андреев се класира за 1/8-финал на Откритото първенство на Франция при юношите. Българинът, който е поставен под №4 в основната схема, прескочи с лекота II кръг след успех с 6:3, 6:3 над квалификанта Дали Бланч (САЩ). Това е втора чиста победа за Андреев, който на старта надви Доминик Щефан Щрикер (Швейц) с 6:3, 7:6 (2) за 97 мин. В спор за място на 1/4-финалите 18-годишният софиянец ще срещне Тоби Алекс Кодат (САЩ). Срещу Бланч обещаващият ни тенисист приключи със 75% успеваемост при вкаран първи сервис и 69% при втори. Нашият реализира общо 3 пробива от шест възможни и допусна 1 от 2 за американеца. Андреев заби 2 аса и направи 1 двойна грешка, като спечели общо 55 т. срещу 41 за Бланч.", "date": "2019.06.04", "title": "Андреев на 1/8-финал на \"Ролан Гарос\""}
{"url": "https://duma.bg/hose-antonio-reyes-karal-s-blizo-240-kmch-n193127", "text": "В Испания разкриха причината и някои детайли около катастрофата, при която в събота загина Хосе Антонио Рейес. Бившият испански национал и звезда на Севиля и Арсенал се е движил с около 237 км/ч по магистралата Севиля - Утрера, когато автомобилът е станал неуправляем и напуснал пътя. Според заключението на полицията неговият Mercedes Brabus S550 е спукал гума, като най-вероятно това се дължи на недоглеждане. Автомобилът не е използван дълго време и налягането в гумите не е било регулирано, преди да тръгне на път. При градчето Гуадайра колата е станала неуправляема, изскочила е от магистралата и се ударила в три бетонни блокчета от предпазната ограда, преди да се преобърне и запали. Рейес и братовчед му Йонатан загинаха на място, а друг роднина - Хуан Мануел Калдерон, е в стабилно състояние в болница, но с множество изгаряния.", "date": "2019.06.04", "title": "Хосе Антонио Рейес карал с близо 240 км/ч"}
