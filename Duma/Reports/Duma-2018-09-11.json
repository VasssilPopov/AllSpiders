{"url": "http://www.duma.bg/node/174904", "text": "Оградата, изградена да спира влизането на заразени животни от румънска територия, е в добро състояние, но има възможност за влизане на изплашени от ловци животни. Това е признал вчера в Силистра министърът на земеделието Румен Порожанов, цитиран от БНР. Той щял да обсъди въпроса с румънското правителство, като се обмисля и разполагането по границата на патрули, които да следят за преминаването на диви прасета. Вчера той направи оглед на оградата по сухоземната граница с Румъния край Силистра и проведе срещи със земеделски производители във връзка с мерките срещу африканската чума по свинете. \n\"Румъния има практика на гонки на диви прасета, които създават възможности те да бягат в най-различни посоки, включително и в български територии\", посочи министърът. По думите му това е един сериозен проблем, свързан с разпространението на болестта. По негова информация вече е имало един случай, в който диви прасета от Румъния са се насочили към България, но оградата е изпълнила функциите си и е успяла да спре нахлуването им у нас. \"Едно от исканията ще бъде спирането на тези гонки на прасета. Ако това е невъзможно, ще искаме да се определят дни, в които това се прави, за да може ние тук да си направим пост, който да наблюдава и да взема мерки\", каза още той. \nПорожанов призова всички собственици на домашни прасета да ги регистрират по най-бързия начин. \"На сайта на Българската агенция по безопасност на храните е публикувана подробна информация всички нерегистрирани задни дворове или домашни стопанства с прасета да бъдат регистрирани по най-бързия начин. Важно е това да се направи, за да има по-голяма биосигурност, тъй като е възможно болестта най-лесно да се генерира там\", каза министърът, цитиран от МЗХГ. \nНеговата оценка е, че има значително подобрение на мерките за дезинфекция по граничните пунктове с Румъния. Механичната пръскачка на ГКПП Кайнарджа отпреди месец вече е заменена с дезинфекционна лира. Служителите от всички пунктове по границата изземват продукти от сурово преработени колбаси от свинско месо, слагат ги във фризери, а след това се унищожават.   \n \t\n", "date": "2018.09.11", "title": "Порожанов слага патрули на румънската граница заради чумата"}
{"url": "http://www.duma.bg/node/174908", "text": "Без реално работещо електронно правителство чуждестранните инвестиции ще продължават да заобикалят България, заяви вчера председателят на БТПП Цветан Симеонов при представянето на традиционната класация на палатата за 100-те най-динамично развиващи се компании у нас. Според него макроикономическите резултати на страната са задоволителни, но все още съществуват опити за увеличаване на административната тежест върху бизнеса, които засега са неуспешни. Близо 90% среден ръст на приходите, 1.1 млн. лв. средна печалба постигат първите 100 най-бързо растящи компании у нас, показва класацията на БТПП. Тя са базира единствено на официалните финансови отчети на над 6500 фирми от всички области в страната, които произвеждат 83% от БВП. \nПо-слаб растеж на приходите, но-висок ръст на печалбата показва сравнение с миналогодишната класация. Тогава първите сто фирми отчитаха по-висок растеж - 146% на приходите, но средната им печалба беше едва 655 хил.лв. Сред фирмите с най-голяма динамика в оборотите на първо място е търговията - дял от 39% в първата стотица. На второ място излиза секторът на услугите с 23%. На трето място е строителството с 14%. Не обществените поръчки, а сградното строителство и оживлението в имотния пазар тласкат напред сектора и оказват влияние върху добрите резултати на строителните компании през 2017 година.  \nОт промишлеността най-застъпени сред първите 100 фирми по изменение на приходите от продажби са хранително-вкусовата, химическата и текстилната. Това са традиционно добре развити сектори у нас, с добри конкурентни позиции спрямо чуждестранните фирми, разчитащи както на износа, така и на вътрешния пазар. Впечатляващо е класирането по изменение на печалбата. Първите 50 фирми постигат среден ръст от 562% през 2017 г. спрямо 2016 г. В миналогодишната класация увеличението е било 359%. Средната печалба за фирмите от тази класация е 4.1 млн.лв., като най-ниската е 194 хил.лв., а най-високата - 26 млн.лв. \nГолемите регионални различия продължават първите 10 фирми от Югозападния регион, класирани от приходи от продажби правят 10 пъти повече обороти от 10-те най-големи фирми в Северозападна България, коментира Симеонов.      \n \t\n", "date": "2018.09.11", "title": "Без е-правителство няма да има инвестиции  "}
{"url": "http://www.duma.bg/node/174906", "text": "Само за месец има спад от 17,4% в добивната промишленост. Данните са на НСИ за юли спрямо предходния месец. На годишна база също се отчита намаление в добивната промишленост - с 8,8%. \nНамаление на месечна база има и в производството и разпределението на електрическа и топлоенергия и газ - с 0,7%. На годишна база обаче намалението е много по-сериозно - с 5,2%. \nЗа месец спадът и в преработващата промишленост е с 0,5%. По значителен месечен спад в преработващата промишленост се наблюдава при производството на тютюневи изделия - с 13%. На годишна база намалението при тютюневите изделия е с 13,3%, \nСъс 6,9% намалява през юли производството на превозни средства, без автомобили, а производството на напитки - с 6,8%. НСИ отчита намаление от 4,5% и при обработката на кожи, производството на обувки и други изделия от кожи без косъм. Ръст през юли е регистриран при производството на метални изделия, без машини и оборудване - с 15,1%, производството на текстил и изделия от текстил, без облекло - със 7,1%, производството на лекарствени вещества и продукти - с 3,4%, производството на изделия от каучук и пластмаси - с 1,8%. \nПо предварителни данни като цяло през юли индексът на промишленото производство намалява с 1,2% в сравнение с юни. На годишна база - спрямо същия месец на миналата година, НСИ отчита ръст от 1%. \n    \n \t\n", "date": "2018.09.11", "title": " Над 17% е спадът в добивната промишленост само за месец"}
{"url": "http://www.duma.bg/node/174907", "text": "17 български фирми са сред най-големите компании в Централна и Източна Европа (ЦИЕ). Данните са от годишното проучване за 500-те най-големи фирми в региона на международната кредитна застрахователна компания \"Кофас\". Резултатите от изследването показват, че България е една от страните с подобрена оценка на риска през изминалата 2017 година.  \nЧастното потребление продължава да бъде основен фактор за растежа в страната, въпреки леко по-високата инфлация. Увеличението на работната заплата допринася за значителен ръст на заетостта от 4,8% през юни 2018 г. Частните инвестиции се възползват от положителните тенденции в износа, а строителството също е подсилено от стабилни публични инвестиции, свързани с по-добро използване на европейските структурни фондове. \nМакар и на пазара на труда в Централна и Източна Европа да е по-трудно да се наеме квалифициран персонал, първите 500 гиганта увеличават общия брой на персонала с 2,4 милиона души (4,7%). Положителното цялостно развитие на пазара на труда в ЦИЕ довежда до по-високи заплати и повишаване на доверието на потребителите. \nАнализите на \"Кофас\" показват силен и разширяващ се регион в Централна и Източна Европа с намаляващи рискове през 2017 г., което води до по-високи приходи от 652 милиарда евро (11,8% ръст) и дори до по-голяма рентабилност с увеличение на нетната печалба от 16,2% в 500-те най-големи компании в региона.   \n \t\n", "date": "2018.09.11", "title": " 17 български компании са сред най-големите в ЦИЕ"}
{"url": "http://www.duma.bg/node/174905", "text": "Природният газ да поскъпне от октомври с по-малко под 14 на сто, ще предложи държавният обществен доставчик \"Булгаргаз\" на Комисията за енергийно и водно регулиране следващата седмица. Последните анализи на международните пазари и разчетите са позволили да се намали цената на синьото гориво за вътрешния пазар под прогнозираното преди месец увеличение, макар и с малко.  \nПредварителните разчети на \"Булгаргаз\" бяха за ръст от 14,34 на сто в цената при измерване на количествата като обем и с 15,22 процента - при цена за енергия - 5,75 лв. Сега обаче повишението е сведено до 13.89 на сто за цена в кубични метри и с 14,87% - при стойност в мегаватчас. Снабдителят обяснява, че поскъпването се дължи на очакваните повишения от руския доставчик \"Газпром\" цени, на по-високия курс на щатския долар спрямо лева, но и също така вкарва в цената негативния за финансите му ефект от това, че регулаторът одобри за третото тримесечие по-ниска от исканата тогава цена на газа. \nПоследно КЕВР определи от 1 юли 2018 г. поскъпване с 10,8 на сто, вместо с предложените от \"Булгаргаз\" 18,05 процента. Комисията откри събрани в повече от \"Булгаргаз\" пари от предишни цени и реши да ги приспадне от влизащата в сила от 1 юли тарифа, което предизвика недоволството на газовия доставчик. Той обвини регулатора, че не изчислява правилно надвзетия и недовзетия му приход. Затова и в сега предложената цена - от октомври, вкарва и несъбраните суми по сега действащите тарифи, които според дружеството са по-ниски от тези, на които внася руския газ у нас. В края на август председателят на енергийния регулатор Иван Иванов намекна, че този път комисията няма да има механизъм за намаляване на исканото от дружеството повишаване на цената и газът, а след него и парното ще поскъпнат.   \n \t\n", "date": "2018.09.11", "title": "\"Булгаргаз\" ще иска под 14% поскъпване на газа"}
{"url": "http://www.duma.bg/node/174883", "text": "Няколко месеца след еуфорията около финала на петия сезон на \"Гласът на България\" музикалното риалити започва търсенето на нови вокални таланти за сезон 2019. Предаването започва предварителни кастинги по места в най-големите градове на страната ни, където кандидатите ще бъдат прослушвани от музикални педагози и продуцентския екип на шоуто. \nСофия ще открие и закрие подбора, като прослушванията в столицата са на 15, 16 и 23 септември в х-л \"Хемус\". Екипът ще търси надарени гласове на 17 септември в пловдивския \"Дом на културата\" и ще продължи в Бургас и Варна на 19 и 20 септември в х-л \"Аква\" в съответния град. За първи път прослушвания ще има в Плевен, които ще се състоят на 22 септември в х-л \"Сити\". Началният час за кастингите е 9, като всички желаещи ще бъдат чути. Подробна информация за датите и местата са обявени на официалния сайт на шоуто   и на официалната фейсбук страница.   \n \t\n", "date": "2018.09.11", "title": " Пак търсят нови вокални таланти"}
{"url": "http://www.duma.bg/node/174886", "text": "Според клиничния хипнотерапевт Жаклин Хърст, ако се храним само тогава, когато сме физически гладни, е невъзможно да напълнеем. По думите на експертката при проблеми с теглото хапването само при истинска необходимост ще свали килограмите. \n\"Трябва добре да се вслушваме в гласа на тялото си и да се храним интуитивно - тоест, да се върнем към естествения навик да ядем при истински глад, а не според настроението си. Единственото, което трябва да направите, е да се научите да се доверявате на инстинктите си\", подчертава Хърст. И добавя: \"Да ядеш, ръководен от ума на физическите си инстинкти, вместо от емоционалните си реакции, е най-естественото нещо на света. Освен това емоционалното ядене никога не насища - винаги ви се иска още и още. А ако гладът не е проблемът, то и храната не е решението.\" \nСпециалистката обаче признава, че за да се научим да ядем интуитивно, е необходимо много търпение, време и усилия. По думите й диетите ни тласкат в обратната посока и ни карат да губим връзка с естествения език на телата ни, защото постоянно се борим да не обръщаме внимание на тези природни сигнали. \n\"Физически глад е само когато го усещате ясно и категорично в стомаха си - или коремчето ви къркори, или главата ви започва да се мотае, не можете да се съсредоточите, чувствате се леко слаби\", обясни Жаклин Хърст. И посочи: \"Единственият случай, когато храната е решението на нещо, е гладът. И точка!\"     \n \t\n", "date": "2018.09.11", "title": "Хапването само при физическа необходимост сваля теглото"}
{"url": "http://www.duma.bg/node/174884", "text": "Организаторите на културния фестивал \"Berliner Festspiele\" обсъждат с общинските власти изграждането на фалшива Берлинска стена в сърцето на столицата на Германия. Реконструкцията ще бъде разположена на бул. \"Unter den Linden\" от 3 октомври, годишнината от обединението, до 9 ноември. Планира се репликата да се унищожи след събитието. \n\"Не можем да потвърдим проекта. Накратко ще се състои пресконференция, в която ще бъдат обявени повече подробности\", разкри за вестник \"Изкуството\" говорител на фестивала. \nПроектът е част от спорния текущ филм и пърформанс проект \"Дау\" от руския режисьор Иля Кржановски, който се смята за биографичната история на съветския физик Лев Ландау. Работата по продукцията започна през 2009 г. Художничката Марина Абрамович посети снимките през 2011 г. Кржановски не може да бъде намерен за коментар. \nГерманският министър на културата Моника Греутърс е цитирана в пресата как е \"абсолютно убедена, че това ще е световно събитие\". Според съобщението на културния фестивал аспектите на живота в бившия Източен Берлин ще бъдат пресъздадени вътре в построен комплекс, отразявайки начина на живот в тоталитарната държава.   \n \t\n", "date": "2018.09.11", "title": "Възкресяват и разрушават фалшива Берлинска стена"}
{"url": "http://www.duma.bg/node/174885", "text": "Седмицата на модата в Лондон в средата на септември ще мине без дрехи от кожа. Нито един от дизайнерите, които ще се включат в събитието, не е заявил свой модел, направен с използването на суровина, добита от мъртви животни. Това ще е първата проява от такъв мащаб, в която няма да бъдат представени дрехи от кожа. \nДо решението на дизайнерите се е стигнало след все по-масовите протести на защитници на правата на животните. През 2016 г. около 30 души се обявиха против облекла от кожи преди началото на събитието. Миналата година 250 души протестираха, а за 14 септември, когато започва тазгодишното издание на Седмицата на модата в Лондон, се очакваше голямо недоволство, в което да се включат хиляда души. \nСпоред изпълнителния директор на Британския моден съвет Каролин Руш това решение на дизайнерите \"подчертава тенденцията от последните няколко години, като все повече марки залагат на алтернативни на кожата материали\". \nВъв Великобритания има забрана за отглеждане на животни с цел използването на кожите им. Тя влезе в сила през 2003 г. Вносът на кожи обаче е легален.     \n \t\n", "date": "2018.09.11", "title": " Седмицата на модата в Лондон ще е без кожи"}
{"url": "http://www.duma.bg/node/174887", "text": "Пловдив ще се превърне в най-подходящата дестинация за всички любители на вкусната храна между 14 и 16 септември по време на \"Мood for food Street Fest\". Организаторите са предвидили богата програма с купища изненади на място, сред които ескейп стая, качествена музика, дегустации, уъркшопи и неустоими кулинарни изкушения. \nВ рамките на фестивала присъстващите ще имат възможност да се срещнат с истински експерти в няколко различни области и да почерпят вдъхновение от полезните лекции, които са подготвили. Интересните работилници пък ще обхващат както кулинарията, така и други разнообразни сфери. \nПо време на феста доказани шеф-готвачи ще приготвят на живо любимите си рецепти и ще покажат професионалните си трикове. Един от най-успешните ни готвачи зад граница - Павел Павлов, ще се представи на българска сцена. Учил в Холандия, готвил в Калифорния, доказвал се в Норвегия, шеф Павлов е открил за себе си, че всъщност сладкото е солта на живота. Кулинарните си произведения той споделя и в своето предаване по 24kitchen - \"Нещо сладко с Павел Павлов\". Men in the Kitchen - един от участниците в последния сезон на \"Masterchef\", ще изуми с уникално вкусно ястие. Кой ще бъде той - ще разберат гостите на \"Mood for Food\". От години Радостин Кирязов печели призови места по различни състезания за правене на пица. През 2017 г. е първият чуждестранен готвач, който е поканен на форума \"Italian cuisine in the world\", а днес той е пица технолог и консултант. Надали някой не може да познае какво ще покаже по време на фестивала в Пловдив. Всичко за тънкостите при приготвяне на сьомга ще разберат присъстващите от не кого да е, а от един от основните готвачи в немски ресторант със звезда Мишлен - Веселин Калев. Във фестивала е включено и участието на Владимир Тодоров, който е носител на златен медал на \"ACF Culinary Competition Baltimore Chapter\", титлата \"Готвач на България\", а талантът му е признат не само в България, но и в Холандия, Белгия и САЩ. \nБогатата програма на събитието ще предложи по нещо за всеки. А сред кулинарните изкушения, на които ще имат възможност да се насладят посетителите, има всичко - от сочни бургери, през традиционна италианска пица, до гофрети с белгийски шоколад. От здравословна храна до не толкова здравословна, фестивалът ще предложи по нещо за всеки вкус.     \n \t\n", "date": "2018.09.11", "title": "Фестивал на храната с изненади в Пловдив "}
{"url": "http://www.duma.bg/node/174889", "text": "Книгата на Анна Бъкстон \"Европейките султанки на Османската империя\" - увлекателен труд, който повежда през суровите години от историята. История, която сме свикнали да свързваме с имената на мъже - владетели, поробители и войни. В главната роля са нежните спътнички на султаните, станали майки на децата им и изиграли немалка роля в управлението на Османската империя. Книгата ще бъде представена днес, 11 септември, от 18 ч. в Orange cafe, (ул. \"Граф Игнатиев\" 18, етаж 4), научи ДУМА от изд. \"Изток-Запад\". \n    \n \t\n", "date": "2018.09.11", "title": "Анна Бъкстон написа книга за европейките султанки   "}
{"url": "http://www.duma.bg/node/174894", "text": "Въпреки че често повтаря: \"Аз не се стремях към кариерата на певец, просто обичах да пея\", Йосиф Кобзон превръща сценичните си изяви в знак за качество. Изглежда на мястото си както в Кремъл, така и във военната зона на Афганистан, където изнася концерти над 9 пъти. Ненапразно го наричат \"Официалният глас на Съветския съюз\". Винаги елегантен - облечен с класически тъмен костюм и вратовръзка или с бял смокинг и папийонка. Дори книгата, написана за Кобзон от журналиста на \"Комсомольская правда\" Николай Добрюха, носи строго и тържествено заглавие - \"Как перед Богом\" (\"Като пред Господ\"). \nПътят на Йосиф Давидович към естрадата не е лек, но изглежда много бърз. Пристига от Днепропетровск във военна униформа и с минимум цивилно облекло: израства в бедно семейство, а в казармата заяква и старите дрехи вече не му стават. Докато следва в Държавния музикално-педагогически институт \"Гнесини\" в Москва, може да си позволи само черен хляб, картофи и сланина, изпращана от майка му, която живее в родната му Украйна. Скоро обаче започва да дели сцената с най-известните изпълнители на СССР, а песните му се знаят от цялата страна. Казват, че до края на живота си не използва плейбек. Защото пее със сърцето си. \nДори разпадът на съюза не води до рухване на кариерата му. Много скоро след Перестройката Кобзон изнася мащабен концерт, организиран от най-голямото (тогава) младежко тв предаване за поп музика. И тийнейджърите му припяват - заедно с родителите си и бабите с дядовците. Защото и тези, които обичат Йосиф Давидович, и признаващите, че не го понасят, осъзнават много дълбоко: песните му са се превърнали в саундтрак на живота на няколко поколения. \nСамият той изключително рядко е доволен от себе си. И споделя: \"Понякога дори си мисля: защо ми аплодират? Нищо кой знае какво не съм сторил. Може би просто ми се получава в нужното време, на точното място да кажа и направя това, което е необходимо?\" \nИма и безброй награди - много престижни международни, както и държавни отличия, сред които е и званието \"Герой на труда\". Не обича обаче да се окичва с ордени и златни звезди. Прави го само в изключителни случаи, най-вече когато го канят в Кремъл. Но не чака специално повикване, когато на о-в Дамански се случва китайско-съветският пограничен конфликт. Пръв от културните дейци отива в Чернобил след аварията в атомната централа. По собствена инициатива води преговори с бандитите по време на заложническата криза в Театралния център на Дубровка, когато 50 въоръжени терористи от чеченски произход превземат залата, където се играе мюзикълът \"Норд-Ост\". Въпреки незавидното здравословно състояние, пее пред руските летци в Сирия, изнася концерти в Донецката република. \nНеговата биография много добре кореспондира с прочутия хит на Франк Синатра - \"My Way\" (\"Моят път\", който Кобзон все пак изпява на руски). В оригинала на тази своеобразна автоепитафия умиращият музикант си спомня живота си и накрая с ръка на сърцето прави извод, че няма от какво да се срамува. А сълзите отдавна са изсъхнали, въпреки незабравимите загуби. \nСблъсква се на пътя си с доста несгоди. Неведнъж го \"отлъчват\" от телевизията. Първия път - след статия на журналист от \"Советская Россия\", който изревнувал известния изпълнител към певицата Вероника Круглова. А втория - когато в една от най-големите концертни зали, по време на тържествена вечер, посветена на приятелството на народите, поздравява присъстващите с \"Хава нагила\". Израелската делегация много се зарадвала, но 16 арабски демонстративно напускат събитието в пълен състав. Случката е от 1983 г., тогава Йосиф Давидович дори е изключен от партията, но няколко месеца по-късно суровото наказание е сменено с тежко порицание и го \"връщат в телевизора\". \nЛичният му живот също е доста коментиран. Първите два брака - със споменатата вече Вероника Круглова и с прочутата актриса и певица Людмила Гурченко, са кратки и несполучливи. Но с третия успява да намери жадуваното дълго семейно щастие със съпругата си Нинел Дризина, която го дарява с две деца - Андрей и Наталия. Смята ги за най-голямото си богатство, въпреки че мнозина го наричат милионер в чисто финансов план. \nОтличава се и със завидна работоспособност. Самият Кобзон споделя: \"Може да се каже, че съм родоначалник на това зверство, когато артистът е ангажиран в 2-3 и дори в 5-6 самостоятелни концерта в рамките на едно денонощие.\" Без отпуск е близо 22 години - от 70-те до средата на 90-те. \nБоледува тежко и продължително. Неведнъж пресата го \"погребва\". Въпреки всичко Кобзон неизменно \"възкръсва\". Най-сериозните проблеми със здравето обаче започват през 2001 г. Заради мъчителна дискова херния е хоспитализиран. Откриват му и захарен диабет, включват го на системи. Но Йосиф Давидович не дочаква окончателните анализи и заминава за Астана, където се провежда Международната асамблея на столици и големи градове от страните на ОНД. Активно участва в многобройни срещи и концерти и след три денонощия се връща в Москва в изключително лошо здравословно състояние: треска и около 40-градусова температура. Близо 17 дни е в кома. Но успява да се възстанови. Уви, ненапълно. \nВ известна германска клиника през 2005 г. претърпява сложна 6-часова операция по отстраняването на рак на простатата. След това имунитетът на Кобзон рязко отслабва, получава тромбофлебит, възпаление на белите дробове и сепсис на десния бъбрек. Четири години по-късно се налага повторна хирургична намеса, която е изключително несполучлива. Спасяват го в Националния медицински изследователски онкологичен център в Москва. \n\"Йосиф Давидович има изключителен характер, забележителна сила на волята и такава жажда за живот, че надви всичко. Той излъга смъртта. Пет дни след тежка двучасова операция отива в Юрмала, излиза на сцената и, за разлика от много \"звезди\", пее на живо\", разкри известната изпълнителка Лариса Долина. \nТегобите обаче продължават. На Световния форум за духовна култура в столицата на Казахстан му прилошава и два пъти губи съзнание. Лекарите направо на сцената прилагат изкуствено дишане и му оказват първа помощ. Страданията, причинени от рака и наречени от светила в медицината \"чернобилски автограф\", продължават да го измъчват. \nФактът, че е сериозно болен, е известен на всички. Но той не просто близо две десетилетия живее с тежката диагноза, а и активно работи - по 18 часа в денонощието, не пропуска нито едно заседание в Държавната Дума като народен представител, среща се с хората, решава проблемите им. Освен това изнася безброй концерти, пътува до Донбас, изразява активната си гражданска позиция - изобщо не се щади. \nОбаче. В края на юли т.г. Кобзон е приет в болница. Седмица по-късно състоянието му е стабилизирано и той се прибира вкъщи. Но организмът му рязко отслабва и жизнеспособността на певеца се поддържа само с помощта на медицински апарати. На 28 август изпада в кома, от която така и не успява да излезе. Умира на 30 август. Близо две седмици го делят от рождения му ден. На днешния 11 септември Йосиф Давидович Кобзон щеше да навърши 81 години. \nПоклон... \n \nНай-голямото му богатство е семейството \nС президента Путин \nЩастлив с третата си съпруга Нинел   \n \t\n", "date": "2018.09.11", "title": "Човекът-епоха Йосиф Кобзон "}
{"url": "http://www.duma.bg/node/174890", "text": "Десет години след безапелационния успех на \"18% сиво\", \"Хавра\" - вторият роман на Захари Карабашлиев - се превърна не само в едно от най-любимите български заглавия за последната година, но и спечели две от най-престижните отличия - Националната литературна награда за български роман на годината на фонд \"13 века България\" и наградата \"Христо Г. Данов\". Трилърът в духа на Пол Остър и Иън Макюън завладява сърцата на хиляди читатели и ги прави съпричастни към една от ключовите фигури в нашата история - Джанюариъс Макгахан, както и към битката за справедливост на младия Никола, завърнал се във Варна след мистериозната смърт на баща си. Среща с автора предстои на 26 септември от 19 ч. в Литературния клуб на Столичната библиотека. Входът е свободен.   \n \t\n", "date": "2018.09.11", "title": " Захари Карабашлиев e разказвач за септември в Столична библиотека "}
{"url": "http://www.duma.bg/node/174888", "text": "Албумът \"Златно време\" събира всички песни, с които темпераментната Вили Рай участва на престижния фестивал \"Пирин фолк\" в Сандански. Той включва общо 12 песни. \"През последните 7-8 години направих рязък завой към балканската музика, чиято енергия винаги съм харесвала. Мисля, че всяка добра певица може да смени стила си, стига да намери своя образ в нея\", споделя певицата. \"Когато видях Горан Брегович и огромния му успех с нашата музика, как хората реагират на нея, нещо в мен се промени. Никога няма да пея джаз по-добре от американка. Трудно е да пробиеш у нас с поп музика. Хората на Балканите имат страхотна етнооснова, която докосва сърцата. Определям себе си като балканска певица\", допълва Рай.   \n    \n \t\n", "date": "2018.09.11", "title": "Вили Рай с албум, събрал песните от \"Пирин фолк\"  "}
{"url": "http://www.duma.bg/node/174891", "text": "Известният журналист и публицист Тодор Коруев, дългогодишен автор на ДУМА, предлага продължение на своите животописи в книгата \"Още животописи\", издание на \"Захарий Стоянов\". Тя съдържа публицистични статии, есета, памфлети, полемични бележки, отзиви, житейски истории, писани от 2012 г. насам. От една страна, книгата е своеобразна кардиограма на времето, в което живеем, от друга ни напомня за събития и личности от нашата история и култура - някои от които малко известни или позабравени. Много от публикациите са придружени от приписки, които допълват или продължават темите, най-често тези, които са свързани с упражняването на властта и злоупотребата с нея, както и с действията и бездействията на държавните институции. \nС интерес се четат портретите на \"амазонката\" Мара Михайлова и благодетеля Димитър Кудоглу, писателя Богомил Нонев и белетриста Димитър Яръмов, интелектуалеца Петър Увалиев и сатирика Васил Цонев-Дон Базилио, скулптора Георги Апостолов и джазмена Петър Петров-Парчето,  актьора Венци Кисьов и футболиста Божин Ласков,  духовния пътешественик Веселин Стоянов и др. Думите на Тодор Коруев за Анжел Вагенщайн, Георги Йорданов, Валентин Караманчев, Бойка Асиова, Чавдар Шинов, Борис Данков допълнително разкриват публицистичното майсторство на автора. А истински бисери на словото са есетата \"Духовата музика\", \"Гарванът\", \"Чанове\", \"Гайдата\", \"Бабите\", \"Акациада\", \"Шикалки\", \"WC-то\", \"Ах, морето!\" и др.     \n \t\n", "date": "2018.09.11", "title": "Тодор Коруев представя \"Още животописи\""}
{"url": "http://www.duma.bg/node/174892", "text": "По повод Европейските дни на наследството -  в галерия \"Средец\" на Министерството на културата вчера бе открита изложбата \"Човешкото лице на културното наследство\", част от инициативата на ЕС \"Европейска година на културното наследство 2018\". \nС над 320 събития през септември България  отбелязва Европейските дни на наследството. В превърналите се в традиция чествания, съвместна инициатива на Съвета на Европа и Европейската комисия, ще се включат 82 общини от всички области в страната. \nПрез целия месец 50-те държави, подписали Европейската културна конвенция, едновременно насочват усилията си към популяризирането на културното наследство, като в проявите се включват повече от 20 милиона европейски граждани, което прави Дните най-голямото и най-споделено културно събитие не само в Европа, но и в света. Мотото на тазгодишните чествания е \"Културното наследство - изкуството да споделяш!\" \n    \n \t\n", "date": "2018.09.11", "title": "Изложба показва \"Човешкото лице на  културното наследство\""}
{"url": "http://www.duma.bg/node/174893", "text": "Началото на тазгодишното издание на националната инициатива \"Стара хартия за нова книга\" беше поставено в Бургас в Приморския парк, пред Пантеона. Под наслов \"Почисти и прочети\" близо 1300 малки екоактивисти от морския град с помощта на своите родители предадоха 7,2 тона хартия за рециклиране и така спасиха от изсичане 94 дървета. В замяна малчуганите получиха над 1500 книги, сред които беше и новото специално издание на \"ЕКОПАК България\" \"Грийн тийн\". Кампанията се проведе с подкрепата на община Бургас и Регионална библиотека \"П. К. Яворов\". \nОрганизаторите на събитието от \"ЕКОПАК България\" и Книжен център \"Гринуич\" Мариана Петкова и Сиана Колибарова изразиха благодарността си към всички деца и родители от Бургас, които за втора поредна година застават зад каузата, обединяваща грижата за природата и любовта към четенето.  \nОсновната цел на инициативата е тя да се превърне в истински детски празник, който да докаже на малчуганите, че екологията и книгите са забавни и необходими занимания. Ето защо за малките гости беше подготвена специална програма с десетки тематични изненади, театър, песни, танци и игри. Децата премериха сили във викторина, вдъхновена от литературния символ на тазгодишната кампания - \"Светът на Нарния\". Всеки, познал верните отговори, спечели книги от поредицата \"Хрониките на Нарния\" на изд. \"Труд\". Допълнителни награди им донесе друга екоигра, която провери какво знаят за рециклирането и разделното събиране на отпадъци.  \nКампанията мина още през Хасково, където 930 деца от общината се включиха в \"Стара хартия за нова книга\". Малчуганите събраха 6,7 тона хартия за рециклиране, спасиха от изсичане 86 дървета, а в замяна получиха 1150 книги.  \nИнициативата ще посети още София на 16 септември, Русе на 23 септември, Плевен на 24 септември и Пловдив на 29 септември.     \n \t\n", "date": "2018.09.11", "title": "1300 деца поставиха началото на \"Стара хартия за нова книга\" в Бургас  "}
{"url": "http://www.duma.bg/node/174868", "text": "Дясната антиимигрантска националистическа партия \"Шведски демократи\" постигна впечатляващ резултат на вчерашните парламентарни избори в скандинавската държава и има реалната възможност да влияе на правителствените политики, съобщава АФП. \nУправляващата лява червено-зелена коалиция и опонентите й от дясноцентристките сили постигнаха изключително близки резултати и към момента нито един от двата политически блока няма необходимото за съставяне на правителство мнозинство. \nСпоред последните резултати управляващата Социалдемократическа работническа партия на Швеция (СДРПШ) и коалиционните й партньори от Лявата партия (ЛП), и Партията за опазване на околната среда (ПООС) ще разполагат със 144 места в 349-членния парламент, докато опонентите им от Умерената коалиционна партия, Либералната народна партия, Християндемократическата партия и Партията на центъра ще имат 143-ма депутати. За мнозинство са необходими минимум 175 народни представители. Разликата между двата блока е едва 30 хил. гласа, но 200 хил. шведи, които са гласували в чужбина, могат да променят крайните резултати от изборите. Техните гласове обаче ще бъдат преброени най-рано в сряда. \nПремиерът и лидер на СДРПШ Стефан Льовен отказа да подаде оставка и отправи покана към дясноцентристката опозиция за започване на преговори за съставяне на правителство по модел на \"голямата коалиция\" в Германия. \nШведските социалдемократи остават най-голямата партия с 28,4% от вота, но това е най-слабият им резултат за последните сто години. \nКрайнодясната \"Шведски демократи\" постигна много силен резултат от 17,6%, след като на изборите през 2014 година партията имаше едва 12,9% от вота. Увеличението на подкрепата за националистите ги превръща в трета по сила партия и се дължи на разочарованието на мнозина шведи от решението на лявото правителство да приеме 400 хил. мигранти от 2012 година насам. Лидерът на формацията Йими Окесон обаче се надяваше на резултат от над 20%. \nПо данни на официалната статистика към момента около 18,5% от 10-милионното население на Швеция е родено извън страната. \nЛидерът на френския Национален съюз Марин льо Пен приветства силното представяне на \"Шведски демократи\". \"Още една лоша нощ за Европейския съюз. Демократичната революция в Европа продължава напред!\", написа Льо Пен в туитър. \nЛидерът на дясноцентристите от Умерената коалиционна партия (УКП) Улф Кристерссон също даде заявка за съставяне на правителство. За целта обаче вероятно ще му се наложи да се обърне към \"Шведски демократи\", които досега бяха изолирани от системните партии. Подобно решение обаче би довело до разрив с по-малките дясноцентристки Партия на центъра и Либерална народна партия, които вече заявиха, че няма да преговарят с националистите. \nБез съмнение предстоят продължителни и напрегнати преговори за съставяне на мнозинство, което да излъчи новото правителство на северната страна. \nПредварителните прогнози обаче не се потвърдиха и Швеция избегна най-неблагоприятния вариант - невъзможност да се състави правителство поради отказа на основните политически сили да се коалират с евроскептиците. \nКакто и други евроскептични партии в Европа, популистката \"Шведски демократи\" беше критикувана заради нееднократните си реверанси към Владимир Путин. Тя набра популярност основно с антиимигрантския си патос, но срещна и съществен отпор на политическата сцена. \nВ опит да подобри имиджа си, партията започна да отправя и екологични послания, но въпреки това не успя да разшири популярността си до степен, която да й гарантира участие във властта.   \n \t\n", "date": "2018.09.11", "title": "Патово положение след изборите в Швеция  "}
{"url": "http://www.duma.bg/node/174869", "text": "В Македония започна кампанията за референдума \nОт днес в Македония започва официално кампанията за предстоящия референдум, на който гражданите трябва да гласуват на 30 септември дали са за членство в ЕС и НАТО, като приемат договора между Македония и Гърция. Организатор на кампанията е парламентът, неговият председател Талат Джафери обяви, че ще водят кампанията прозрачно, без дискриминация, предразсъдъци и с уважение към волята на всеки гражданин.  \n Инцидент на летището в Лион \nПолетите на летището във френския град Лион бяха прекъснати, след като мъж проникнал с колата си на територията на летището и дори стигнал до пистата, където дал рязко газ. Шофьорът успял да премине през стъклените врати и бариерите, за да стигне до пистата, където започнала гонка между него, 20 полицейски коли и поне един хеликоптер.  След като спрял колата, той побягнал, но в крайна сметка бе арестуван. Засега не са известни причините за това поведението на нарушителя.  \n Още повече жертви на труса в Япония  \nБроят на загиналите от силното земетресение в Северна Япония миналата седмица достигна до 44 души, а ранените наброяват 660 души, съобщи правителството. Земетресението с магнитуд 6,7 в четвъртък, временно парализира остров Хокайдо. Близо 2500 души остават в евакуационни центрове заради активирани от бедствието свлачища.  \n Сняг се изсипа в Южна Африка   \nОбилен сняг засипа югоизточните части на Южноафриканската република. В провинция Източен Кейп натрупа над 10 сантиметра. Бяха затворени основни магистрали. Типичните за африканските савани жирафи и слонове трябвало да си пробиват път сред снежната покривка. \n Стрелба в САЩ \nНай-малко 5 души  пострадаха при стрелба в нощен клуб на град Мемфис, щата Тенеси, съобщи телевизия \"Фокс 13\". Инцидентът станал през нощта в понеделник местно време в клуба \"Purple Haze\". Пострадалите са настанени в болница.  \n Снимка БГНЕС \nТова е централата на Националната петролна корпорация на Либия в Триполи, срещу която вчера бе извършено терористично нападение от шестима атентатори. Трима от тях се взривиха, а други трима проникнаха в сградата и взеха заложници. По-късно заложниците бяха освободени от спецчасти, като един от похититeлите бе убит, а другите двама се укриха. При нападението загинаха 6 души и 29 бяха ранени. Смята се, че то е дело на терористичната групировка \"Ислямска държава\" \n \n    \n \t\n", "date": "2018.09.11", "title": "Кратки новини"}
{"url": "http://www.duma.bg/node/174864", "text": "Вашингтон възнамерява да заплаши със санкции Международния наказателен съд (МНС) заради разследванията му на действията на Израел в палестинските територии, съобщи в. \"Уолстрийт джърнъл\".  \nЖурналисти от изданието са се запознали с чернова на изявление на помощника на Тръмп по въпросите за национална сигурност Джон Болтън. В нея са твърди, че САЩ \"винаги ще подкрепят\" своя \"приятел и съюзник Израел\". Според \"Уолстрийт джърнъл\" Болтън ще отправи остро предупреждение към МНС, че САЩ са готови да въведат санкции срещу организацията, ако не престанат разследванията срещу САЩ и Израел. САЩ са в състояние да забранят на съдиите и прокурорите от МНС достъп до САЩ. \"Ще наложим санкции на техните финансови средства, ще ги привлечем под отговорност в нашата съдебна система. Ще сторим същото и спрямо всяка компания или държава, която съдейства за разследванията на МНС\", се подчертава в проектозаявлението.   \n \t\n", "date": "2018.09.11", "title": "САЩ заплашват със санкции международен съд "}
{"url": "http://www.duma.bg/node/174865", "text": "Най-малко 6 души загинаха и 16 бяха ранени от експлозия на кола-бомба в сомалийската столица Могадишу, съобщиха медиите. \nКакто съобщи китайската агенция Синхуа, автомобилът самоубиец се врязал в административна сграда. Отговорността за случилото се според агенцията е поела екстремистката групировка \"Ал-Шабаб\" (\"Муджахидинско младежко движение\"). \nМощната експлозия е последвана от стрелба с огнестрелни оръжия, съобщи агенция Ройтерс, добавяйки, че причината за взрива остава неясна. \n\"Очакваме броят на жертвите да се увеличи\", цитира агенцията представител на местната служба за спешна помощ. \nИнцидентът се случи точно преди откриването на четвъртата сесия на парламента на Сомалия. \nСтраната потънала в насилие след избухването на гражданска война в началото на 90-те години между въоръжени групировки, държани от кланове. \"Ал-Шабаб\" е извършила многобройни атаки в цялата страна, нейната цел е установяване на радикалния ислям в страната.   \n \t\n", "date": "2018.09.11", "title": " Ислямистки атентат в Сомалия"}
{"url": "http://www.duma.bg/node/174866", "text": "Автобус с косовари бе нападнат с камъни при преминаването му през Сърбия, съобщи в. \"Нова Македония\", позовавайки на медии в Прищина. \nВ автобуса, който е пътувал от германския град Кьолн за Прищина, са пътували косовари, които живеят в Германия. От разпространените снимки става ясно, че от замерянето с камъни предното стъкло на превозното средство е счупено. Няма пострадали пътници. \nМинистърът на външните работи на Косово Беджет Пацоли реагира на новината за атаката, като поиска от компетентните органи на Сърбия да гарантират защитата на хората, които пътуват през територията на страната. Инцидентът е неприемлив и трябва спешно да бъде осъден от ЕС, международната общност и Сърбия, написа Пацоли в във фейсбук.   \n \t\n", "date": "2018.09.11", "title": "В Сърбия нападнаха рейс с косовари"}
{"url": "http://www.duma.bg/node/174867", "text": "Мандат в законодателните органи на 80-те региона на Русия получиха представители на 14 партии, гласят първите резултатите от местните избори в неделя, съобщи ръководителката на ЦИК Памфилова. На свой ред премиерът Дмитрий Медведев заяви, че ръководената от него партия \"Единна Русия\" запазва лидерските си позиции във всички местни законодателни органи. \nДосегашният столичен кмет Сергей Собянин бе преизбран със 74% от гласовете. Той е и едно от най-популярните лица на \"Единна Русия\". \nВ неделя руските избиратели гласуваха за губернатори, кметове и депутати от местни законодателни органи. Избирателните списъци включваха 65 млн. души, в избирателните секции работиха 120 000 наблюдатели. \nВ същото време в изборния ден имаше протести в различни градове срещу планираната пенсионна реформа. В Москва, Санкт Петербург и Екатеринбург бяха задържи над 100 души. В Москва пострада полицай, който няколко пъти бил удрян по главата от демонстрант. В някои места силите на реда действаха по-твърдо и в отговор срещу тях летяха димки. В някои случаи на хората им прилошаваше и им се оказваше медицинска помощ. Десетки хора са задържани и в Краснодар, Перм, Омск, Казан.  \nВ Москва стана сбиване с участието на скандалния депутат Владимир Жириновски. Един от демонстрантите го нарече \"говно\", Жириновски го удари, след което обаче той бе сритан по краката и падна на земята, въпреки че беше с телохранители. Впоследствие се изясни, че удареният от него човек е турист от Украйна.      \n \t\n", "date": "2018.09.11", "title": "14 партии печелят местните избори в Русия"}
{"url": "http://www.duma.bg/node/174919", "text": "Слабо познати лица от   издигна за министри вчера премиерът Бойко Борисов, след като надделя за оставките на Николай Нанков, Ивайло Московски и Валентин Радев. За министър на МРРБ е предложена депутатката от ГЕРБ Петя Аврамова, за транспортен министър - зам.-министърът на икономиката Александър Манолев, и двамата без сериозен професионален опит в тези сфери. Пълен прецедент е и назначаването на действащ главен секретар на МВР за министър. Очевидно ГЕРБ не са намерили политическо лице за поста, а Младен Маринов сам признава, че няма този опит. \nОт БСП нарекоха рокадата \"отчаян ход\" и обявиха, че в четвъртък ще гласуват против новите кандидатури за министри, тъй като ще продължат досегашната вредна политика на правителството.      \n \t\n", "date": "2018.09.11", "title": "Борисов изпадна в кадрова немощ "}
{"url": "http://www.duma.bg/node/174909", "text": "Над 180 сигнала за липсващи лекарства да получени за 3 месеца на интернет платформата Българската асоциация за развитие на паралелната търговия с лекарства (БАРПТЛ). Сигналите се отнасят до общо 120 продукта. В над половината от случаите става въпрос за продукти, които са дерегистрирани с трайно или временно преустановен внос в България. че Липсата на информация е причина за 65% от сигналите, е изводът на БАРПТЛ. \nПървата у нас интернет-платформа за сигнали за недостиг на лекарства е създадена в изпълнение на Меморандум за сътрудничество между БАРПТЛ и Федерация Български пациентски форум, а целта й е да се постигане трайно решение на обезпечеността с лекарства, разширяване на достъпа до лекарства с гарантиран произход и качество от ЕС, широко използване на съвременните методи за ранно установяване на недостиг и др.     \n \t\n", "date": "2018.09.11", "title": "Липсват 120 лекарства "}
{"url": "http://www.duma.bg/node/174910", "text": "Общото събрание на Българската академия на науките (БАН) гласува частично излизане на Националния институт по метеорология и хидрология (НИМХ) от структурата на академията. Така оперативната дейност на института ще бъде извадена от него, а научната ще остане в рамките на БАН. Сега правителството трябва да излезе с решение какъв да е статутът на НИМХ и към кое министерство да е. \nПредставителите на БАН не бяха съвсем съгласни с формулировката за частично изваждане на института, тъй като подозират в това опит за запазване на научната дейност в академията. По време на заседанието се чуха критики към образователния министър Красимир Вълчев за прекалена намеса в академичното самоуправление на БАН, а решението за подкрепа на отделянето беше предпочетено пред евентуална промяна на закона за БАН, която можело да се окаже пагубна за академията. По закон Общото събрание взема решенията за структурата на БАН и има право да разкрива и закрива звена. \nОт своя страна, освободеният преди дни от Общото събрание на БАН директор на НИМХ проф. Христомир Брънзов определи решението на събранието като \"неработещо\".   \n \t\n", "date": "2018.09.11", "title": "НИМХ излиза частично от БАН"}
{"url": "http://www.duma.bg/node/174912", "text": "С около 2,3% от началото на годината ще се повиши общата издръжка на живота заради новите цени на топло- и електроенергията, прогнозират от КНСБ. След като през юни 2018 г. издръжката на живота достигна до 590 лв. на човек, очакванията са в края на годината да са 595-597 лв. на човек от чeтиричленно семейство. Причината е увеличението от 1 юли на природния газ с 10,81%, на топлоенергия средно със 7,33%, а на тока средно с 2,03% за домакинствата. \nНай-силно засегнати ще бъдат живеещите в София, където 61,2% от жилищата са с парно отопление от централен източник. При средна сметка от 150 лв. за парно, през идващите зимни месеци столичани ще плащат повече с около 11 лв., което означава, че общо разходът за целия отоплителен сезон ще нарасне с около 55-60 лв. \nКато се има предвид, че около 1,2 млн. пенсионери у нас получават пенсия под линията на бедност (321 лв.) и около 75% от домакинствата в страната живеят с общ доход на човек под необходимите за издръжка 590 лв., означава, че дори и незначително поскъпване на живота ще свие потреблението, а хората в бедност и социално изключване ще продължават да нарастват.  \nПоследните данни на Евростат сочат, че цените в България са нараснали с 84,6% в периода между 2000 и 2017 г., докато средното им повишение в целия ЕС е 36%. По този показател нашата  страна е изпреварена само от Румъния (с ценови скок от 257%), Унгария (с 98%) и Латвия (86,7%). \nНарастването на цените  все по-бързо доближава страната ни до средното ценово равнище на ЕС28, въпреки, че доходите в България остават най-ниски в целия ЕС и по СПС са около 2,2 пъти от средните в ЕС28, категорични са от синдиката. \n    \n \t\n", "date": "2018.09.11", "title": "Бедните ще се увеличават заради новите цени на газа, тока и парното"}
{"url": "http://www.duma.bg/node/174914", "text": "Към момента предсрочни избори няма да доведат до нов изборен резултат, до излъчване на ново мнозинство. Така президентът Румен Радев коментира актуалната политическа обстановка. Той откри новата учебна година в шуменския университет \"Епископ Константин Преславски\". Държавният глава уточни, че самите социолози не предвижват нова констатация и нови промени в създаването на устойчива алтернатива. Всички я очакваме, подчерта президентът. \n\"Моят призив към политическите партии е всички да се обърнат към проблемите на българите. Призовах и правителството да поеме своите отговорности\", отбеляза Радев. По думите му към момента правителството тиражира серийни скандали и интриги, за да очерни своите опоненти и да прикрие най-важните проблеми на обществото - корупцията и беззаконието. Радев посочи, че решенията за промени в кабинета са изцяло в прерогативите на управляващите и на премиера. За президента е важен крайният резултат, стига той не се бави много и да занимават само с проблемите на властта. Според Радев пред българското общество има изключително тежки проблеми за решаване. \n\"Моралът все по-малко е гарант за успех в нашето общество, а знанието все по-рядко отваря врати. Затова ние заедно трябва да водим тази битка да поставим морала като основа на нашите ценности\", обърна се Радев към студентите. Той припомни, че навсякъде по света бъдещите висшисти са призвани да бъдат съвестта на своите нации. \"От вас не очакваме просто да се превърнете в млади хора, които един ден да си тръгнат оттук с достатъчно знания, умения и компетенции. Ние очакваме от вас да излязат смели и отговорни граждани с ясна гражданска позиция и с отворено сърце за България\", допълни президентът. Радев призова възпитаниците на висшето училище да бъдат непримирими към несправедливостта и беззаконието, от подмяната, от шайките, от липсата на прозрачност, отчетност и отговорност.  \nДържавният глава изрази подкрепата си за позицията на кмета Любомир Христов на архитектурния комплекс \"Създателите на българската държава\" край Шумен, посветен на 1300-годишнината от създаването на българската държава, да бъде даден статут на паметник с национално значение.   \n \t\n", "date": "2018.09.11", "title": "Румен Радев не вижда нужда от предсрочни избори "}
{"url": "http://www.duma.bg/node/174916", "text": "Д-р Марияна Симеонова e депозирала вчера отново оставката си като директор на Изпълнителната агенция по трансплантации (ИАТ), съобщиха от пресцентъра на здравното министерство. Мотивите на д-р Симеонова са лични, свързани с нейното професионално развитие. Припомняме, че през юни тя подаде оставка, която не беше приета. \nВ близките дни министърът на здравеопазването Кирил Ананиев ще назначи нов директор на ИАТ, като дотогава д-р Симеонова остава на поста. Екипът на МЗ продължава преговорите за сключване на договор с европейски трансплантационен център, който да осигури лечението на българските граждани, нуждаещи се от трансплантация на бял дроб. \nНа финален етап са разговорите с трансплантационния център в гр. Есен, Германия, за които д-р Симеонова ще продължи да съдейства със своята експертиза.     \n \t\n", "date": "2018.09.11", "title": " Шефката на Агенцията по трансплантации подаде оставка"}
{"url": "http://www.duma.bg/node/174917", "text": "Лидерът на \"Атака\" Волен Сидеров заподозря заговор срещу премиера, в който участвали и негови приближени хора. Целта била дестабилизация на държавата и предсрочни избори. Сидеров обяви това вчера пред журналисти в Министерския съвет, преди коалиционния съвет на управляващите за рокадите в кабинета. \"Аз започвам да подозирам, че има нещо като заговор срещу премиера и че в това участват хора, които са много близки до него. Достатъчно аналитично мислене имам, опитен и проницателен съм, за да ви кажа, че тук се готви нещо недобро\", каза атакистът. \nОт думите му стана ясно, че сред съзаклятниците са близки до Борисов хора от ГЕРБ, а също и вицепремиерът Валери Симеонов, който заговорничел с бивши реформатори - \"раданкъневци, атанасатанасовци, Иво Прокопиев, Николай Ненчев\". Той обвини Симеонов, че с \"действията си на ощипана мома и етюдите си\" не работел за здравината на \"Обединени патриоти\" и управляващата коалиция и се оплака, че не намирал подкрепа за отстраняването на Симеонов от страна на ГЕРБ, премиера и ВМРО. Припомняме, че след трите поискани оставки лидерът на НФСБ обвини премиера в едноличен стил. \n\"Един вицепремиер да каже, че премиерът е диктатор и руши държавността и нито един министър от целия състав да не каже: \"Не, това не е вярно\", значи са съгласни. Тогава всичките 19 министри да си ходят. Значи са измъчвани от една диктатура и рушене на държавността\", продължи Сидеров пламенната си защита за Борисов.  \n\"Няма заговор срещу премиера Борисов\", коментира малко след това зам.-председателят на ГЕРБ Цветан Цветанов и обясни, че силата на демокрацията е в различните мнения.     \n \t\n", "date": "2018.09.11", "title": " Сидеров съзря заговор срещу премиера"}
{"url": "http://www.duma.bg/node/174918", "text": "Трите министерски оставки ще бъдат внесени за обсъждане в Народното събрание в четвъртък и ще бъдат подкрепени. Това обяви вчера премиерът Бойко Борисов на брифинг в Министерския съвет след заседанието на коалиционния съвет ГЕРБ - \"Обединени патриоти\". Лидерът на ГЕРБ надделя за рокадите в кабинета, въпреки протестите на партньорите от НФСБ и ВМРО и в собствената му партия. Не се оправда очакването да бъде \"спасен\" регионалният министър Николай Нанков. \nДУМА припомня, че коалиционният съвет на управляващите бе свикан по настояване на патриотите заради поисканите от Борисов оставки на вътрешния министър Валентин Радев, регионалния Николай Нанков и транспортния Ивайло Московски заради автобусната катастрофа край Своге, при която загинаха 17 души. Преди седмица първо лидерът на НФСБ и вицепремиер Валери Симеонов скочи срещу оставките, защото били несправедливи и несъгласувани с ОП. Лидерът на ВМРО и вицепремиер Красимир Каракачанов пък му пригласяше, че министрите са изкупителни жертви, а между ГЕРБ и ОП липсвала комуникация.   \nБъдещите министри също ще са от квотата на ГЕРБ като Нанков, Радев и Московски, обяви вчера премиерът. Той изтъкна, че всички давали добри оценки на тримата, но \"обявената вече политическа отговорност, колкото и да е широка тази фраза, трябва да се понесе\". Борисов чул аргументите \"против\" на Валери Симеонов и на шефа на ПГ на ГЕРБ Цветан Цветанов. \"Има много истина в тях. Ясно е, че всяка партия иска да си защитава кадрите. Но ние пък с Волен Сидеров и Красимир Каракачанов бяхме на другото мнение и това ни прави различни от останалите. Не можем да кажем, че имат вина за катастрофата и нещастието, но не можем да се направим, че нищо не се случило, както в предишни правителства и с други мандатоносители това се случваше\", заобяснява се Борисов в опит да оневини поредния гаф в управлението си.  \nВ четвъртък парламентът ще гласува и кандидатурите на настоящия главен секретар на МВР Младен Маринов за вътрешен министър, на зам.-министъра на икономиката Александър Манолев - за транспортен министър и на депутатката от ГЕРБ Петя Аврамова - за регионален министър. Тя пък имала управленски опит като бивш зам.-кмет на Враца и зам.-председател на регионалната комисия в НС. И тримата кандидат-министри са малко познати фигури от втория ешелон на ГЕРБ. Според Борисов обаче имало постигнато мнозинство за трите оставки при гласуването им в НС, както и за новите министри. Той благодари на патриотите за диалога и обеща занапред вече да обсъждат всички важни теми, а още идния понеделник ще бъде свикан нов коалиционен съвет. \nЦветанов пък определи срещата с ОП като \"най-приятният от всички съвети досега\" и призна като грешка на ГЕРБ липсата на диалог с патриотите, която занапред ще бъде поправена. Той уточни, че в четвъртък НФСБ ще гласуват против оставките, но пък щели да подкрепят \"новите имена\". Вторият в ГЕРБ отрече да има напрежение между него и Борисов, нито между ПГ и премиера, както твърдят от БСП. Цветанов даде висока оценка за номинирания за силов министър Младенов Маринов. \nМалко преди да бъде огласено името на Младен Маринов, най-големият полицейски синдикат излезе с официална позиция, че няма да даде 100 дни толеранс на бъдещия вътрешен министър, защото не са изпълнени договорените условия от срещата с премиера на 10 януари.  ПГ \"БСП за България\" ще гласува против новите кандидатури за министри в четвъртък. Левицата остава на позиция за оставка на целия кабинет. Това гласи становището на БСП, разпространено вчера. \n\"Предложените нови министри ще продължат досегашната вредна политика на правителството. Това е отчаян ход, с който управляващите се опитват да си купят време. Дори и да го получат, то ще бъде агония, до следващия конфликт в управляващата коалиция\", заявяват от БСП.   \n \t\n", "date": "2018.09.11", "title": " Борисов надделя за рокадите в кабинета  "}
{"url": "http://www.duma.bg/node/174911", "text": "Евродепутът социалист Момчил Неков посети кресненското село Ощава, което пострада при разразилия се миналата година голям пожар на горски масиви. Той беше в общината по покана на кмета на общината Николай Георгиев. Неков отиде в една от най-пострадалите къщи от стихията, която все още се възстановява. Той запали свещичка в най-старата черква в региона \"Света Богородица\" в село Влахи, която е възстановена със собствени средства и усилията на жителите му. \nВ Кресна евродепутатът бе посрещнат от лидера на социалистите Петър Петров и се срещна с граждани. \"Регионът е богат на природни ресурси. И може да се развиват нишови продукти\", заяви Неков. Той беше специален гост на фестивала в село Баня \"Свири ми се, пее ми се, оро ми се игра\", който се организира за втора поредна година от кмета Мария Юрганчева. Баня е второто населено място след Велинград по брой минерални извори, а фестивалът е чудесна възможност да съхраним българските традиции и да привлечем повече туристи в този прекрасен край на България, който предлага и своите уникални храни\", заяви Неков, който откри събитието. Гости на фестивала бяха областният лидер на БСП в Благоевград и зам.-кмет на община Гоце Делчев Валери Сарандев, депутатите от \"БСП за България\" Богдан Боцев и  Николай Бошкилов, председателят на общинската организация на левицата в Банско Костадин Дурчов и лидерът на младите социалисти в Благоевград Веселин Христов. \n    \n \t\n", "date": "2018.09.11", "title": "Момчил Неков посети Кресна една година след пожара"}
{"url": "http://www.duma.bg/node/174895", "text": "1833 - РАЖДА СЕ ЛЕАНДЪР ЛЕГЕ, ФРЕНСКИ ДИПЛОМАТ (УМИРА 1887 Г.). Вицеконсул в София по време на Априлското въстание и Руско-турската освободителна война. Заедно с френския вицеконсул в Пловдив Гайяр дьо Фери имат основна заслуга за правилното информиране на френското правителство. Призовава турските власти да спрат кървавите репресии, защитава осъдените участници във въстанието и съдейства за спасяването на мнозина от тях. 1900 - РАЖДА СЕ СЕМЬОН ЛАВОЧКИН, РУСКИ АВИОКОНСТРУКТОР (УМИРА 1960 Г.). Под негово ръководство са създадени изтребителите ЛаГГ-3, Ла-5, Ла-7 и редица техни модификации, които изиграват важна роля през Втората световна война. Създаденият от неговото конструкторско бюро самолет първи в СССР достига скоростта на звука. През 1954 г. работи над крилатата ракета \"Буря\". 1935 - РАЖДА СЕ ГЕРМАН ТИТОВ, СЪВЕТСКИ КОСМОНАВТ (УМИРА 2000 Г.). Извършва първия в света космически полет с продължителност над 24 ч. на борда на космическия кораб \"Восток-2\" (6-7 август 1961 г.). За 25 ч. и 11 мин. корабът прави 17 обиколки на Земята, прелитайки над 700 000 км. 1961 - ФОРМИРАН Е СВЕТОВНИЯТ ФОНД ЗА ДИВАТА ПРИРОДА (World Wide Fund for Nature - WWF). Международната неправителствена организация, създадена в Швейцария от природозащитници, се занимава предимно с проекти срещу влошаване на състоянието на околната среда. Има над 5 млн. членове, хиляди сътрудници и развива дейност в повече от 100 държави. 1973 - ЗАГИВА САЛВАДОР АЛИЕНДЕ, ЧИЛИЙСКИ ПОЛИТИК И ПРЕЗИДЕНТ НА СТРАНАТА (Р. 1908 Г.). По време на управлението на Алиенде са национализирани ключовите отрасли на чилийската индустрия, в т.ч. и добивът на мед, който в голямата си част е в ръцете на концерни от САЩ. На 11 септември 1973 г. в страната е извършен военен преврат, ръководен от Аугусто Пиночет с активното участие на ЦРУ. Алиенде загива заедно с хиляди свои сънародници, жертва на хунтата на Пиночет. 2001 - ИЗВЪРШЕН Е АТЕНТАТ СРЕЩУ ДВЕТЕ КУЛИ НА СВЕТОВНИЯ ТЪРГОВСКИ ЦЕНТЪР В НЮ ЙОРК. 19 ислямски терористи отвличат 4 пътнически самолета и разбиват два от тях в рамките на 18 минути в кулите близнаци. Предизвиканият от сблъсъците пожар причинява рухването на двете кули. По официални данни загиват 2986 души, вкл. и атентаторите. Същия ден самолет удря Пентагона във Вашингтон (жертвите са около 800), а друг пада край гора, близо до Питсбърг, щата Пенсилвания. Общо около 2000 души се водят безследно изчезнали след атаките. През април 2002 г. говорител на терористичната организация \"Ал Кайда\" официално поема отговорност за атентатите. От 2002 г. 11 септември се отбелязва в САЩ като Ден на патриота в памет на загиналите по време на терористичните нападения в Ню Йорк и Вашингтон.   \n \t\n", "date": "2018.09.11", "title": "Датата"}
{"url": "http://www.duma.bg/node/174915", "text": "ПГ \"БСП за България\" и членовете на ИБ и на НС на партията се събраха вчера на двудневен семинар в село Баня. Социалистите ще дискутират законодателните инициативи на левицата за новия политически сезон и ще обсъждат организацията на продължаващите срещи на представители на БСП с граждани от цялата страна за \"Визия за България\". \nЗа това намерение на депутатите от партията съобщи лидерът й Корнелия Нинова при откриване на новата сесия на 44-то НС миналия вторник. Тогава тя заяви, че БСП иска разпускане на парламента и предсрочни парламентарни избори и нов модел за развитие на страната. Тогава Нинова заяви от трибуната на НС, че 20 депутати от ПП \"БСП за България\" остават в пленарната зала и ще участват в работата на парламента, а останалите народни представители ще обикалят страната и ще се срещат и разговорят с хората из цялата страна. При хората, из страната. Нинова обясни, че решението е взето от цялата група. \n\"Това не значи, че 20 души ще бъдат закрепени за постоянно в НС. На семинара ще се организираме така, че в пленарната зала да са винаги колегите, които са подготвени и компетентни по въпросите, които се разглеждат. Това са приоритетните за нас законопроекти. Когато се дебатират промени в Закона за здравето, както беше във вторник, например, в парламента ще са депутатите от здравната комисия и други колеги, заинтересовани конкретно от въпроса. Те ще правят така, че позициите на БСП да се чуват отчетливо, а останалите народни представители ще работят за по-генералната цел\", обясни ден по-късно за ДУМА зам.-председателят на парламентарната група Крум Зарков. \nВчера жители на село Баня посрещнаха лидера на БСП Корнелия Нинова на площада пред кметството. Поздрави я и младо семейство с тризнаци. Председателят на левицата се срещна с кмета на селото Мария Юрганчева. Тя сподели, че Баня е развиващо се село и има 3000 жители. \"В населеното място почти няма безработица. В началното училище учат 240 деца, 130 деца посещават детската градина\", похвали се Юрганчева на Нинова. Тя пък от своя страна съобщи на кмета, че ПГ \"БСП за България\" дарява на всички първокласници учебни помагала и средства на читалището за развиване на детската самодейна група.   \n    \n \t\n", "date": "2018.09.11", "title": "БСП дари учебни помагала за първолаците в село Баня"}
{"url": "http://www.duma.bg/node/174913", "text": "Майки с малките си деца се събраха вчера на протест пред Столичната община на ул. \"Московска\" 33 с искания за повече места в детските градини, строеж на нови сгради и оставки в администрацията. Родителите настояват и за компенсиране на неприетите в забавачки деца, както и за електронна система за прием в първи клас. Те издигнаха плакат, с който обявяват, че няма да търпят дирекция \"Образование\" да прикрива нарушенията в детските градини. На друго табло пък бяха изнесени конкретни данни за броя на неприетите деца по набори през предстоящата учебна година. \nПод звуците на гайда малчуганите показаха танцови умения, докато представители на Инициативния комитет за качествена и иновативна образователна система преговаряха с представители на кметството за исканията си. Въпреки че от общината открито се противопоставиха на голяма част от изнесената от комитета информация, неговият председател Васил Николов излезе удовлетворен от срещата със зам.-кмета Тодор Чобанов и шефката на комисията по образование в СОС Малина Едрева. Според Николов от общината са дали заявка, че ще се съобразят с исканията на родителите. \"За нас важното е, че от кметството признаха, че решаването на проблема минава през строителството на нови сгради, което е нашето основно искане. Наши представители ще присъстват в работната група, която ще обсъжда проблемите и ще съблюдаваме как се развиват нещата\", коментира Васил Николов пред ДУМА. Затова нови протести не се предвиждат. Той все пак не спести критиките си и отново припомни, че от общината досега само констатират нарушенията, които се допускат при приема на деца, а директорите знаят, че са безнаказани и никой не ги санкционира. Николов отново подчерта, че исканията на родителите не са политически и за тях няма значение кой управлява. \nСпоред данни на Инициативния комитет в момента над 6000 деца в яслена възраст не са приети в детски заведения, а още 2000 са извън класиранията за градински групи. Тази статистика обаче не се приема от кметството и Тодор Чобанов я отрече. Той обяви и, че няма да има уволнени работещи в администрацията.    \n \t\n", "date": "2018.09.11", "title": "Над 8600 малчугани от София остават без места в забавачките"}
{"url": "http://www.duma.bg/node/174896", "text": "В годината, в която се навършват 40 г. от смъртта на писателя, на българския пазар се появи нова книга - \"Случаят \"Георги Марков\". Авторът й Бончо Асенов вече е утвърдено име, а умението и уникалната му възможност да борави с документирани факти и разкази на участници в действителни събития правят книгата достойна за всеки ценител на истината. В нея се събрани версиите, фалшификациите, разказите за Марков и драматичния му живот. \nЦелта на книгата е още веднъж да се представи пред българския читател случаят \"Георги Марков\", за да може всеки, на базата на собствената си преценка и анализ, да намери истината за неговия живот и кончина. Пропагандният шум, който се вдига около смъртта на писателя преди четири десетилетия, се превърна в една от най-истеричните кампании срещу страната ни и нейните служби за сигурност в годините на Студената война. В световното обществено мнение се наложи становището, че ДС е организирала убийството на Марков със съдействието на КГБ независимо, че разследването на английските власти не го потвърждава. Безспорният факт е един - има версия за \"подготовката и убийството\" на Георги Марков, но тя не е потвърдена. Присъда по нея няма. Интерпретациите са свободни съчинения. \nЕто какво пише Бончо Асенов: \"Факт е, че заинтересовани сили прикриват истината за смъртта на Георги Марков. И тези сили са в Англия, където властите знаят много добре истината относно неговата смърт и кой, и защо е използвал случая за провеждане на антибългарска пропагандна кампания. Да не забравяме, че това е времето на Студената война, на непримиримо противоборство между двете социални системи в света, включително и между техните специални служби, при което се използват и тайни операции, целящи компрометирането на \"вражеската\" страна. Тази операция постига своята антикомунистическа цел, преследвана тогава от определени сили в Англия. За тях случаят е приключен след края на Студената война и не представлява интерес. За това говори и фактът, че в криминалния музей на \"Скотланд ярд\" от дълги години е изложена снимката на Георги Марков и някаква реплика на сачмата. За англичаните е характерно, че когато даден казус е фиксиран в музей, значи случаят е приключил за тях. В потвърждение на това е и фактът, че делото по случая \"Марков\" е архивирано от \"Скотланд ярд\" още през май 1979 г. \nСлучаят \"Георги Марков\" обаче се пое от новите антикомунистически сили в България, наречени демократи, които го намират като удобен за използване в своята пропаганда срещу бившата социалистическа власт, срещу Тодор Живков и срещу Държавна сигурност. Те използват авторитета и таланта на Георги Марков за своите нечисти цели и няма да се откажат от него, докато той може да им служи в тази насока.\" \nЕдва ли тези \"демократи\" осъзнават, че поддържайки тезата за убийството на Георги Марков, всъщност компрометират България пред света. Именно това е една от причините - да се защити името на България и на нейните специални служби, Бончо Асенов да напише книгата \"Случаят \"Георги Марков\". \nВ първата част е описан подробно животът на Марков в България до 1969 г. и след това в Англия до смъртта му. Направен е анализ на произведенията му. Отразен е случаят \"Марков\" след смъртта му - така, както е представян в чужбина и у нас. \nВъв втората част авторът представя своето виждане по случая. Прави го, след като се е запознал с всичко написано и изговорено досега, с досъдебното дело на Марков и с делото на единствения осъден покрай неговото разследване - генерал Владо Тодоров. Авторството на книгата е свързано с разговори и консултации със служители на външнополитическото разузнаване, съпричастни към случая \"Марков\", със следователи по делото, с хора, познавали писателя. Тук своята дума си казва и опитът на Бончо Асенов като оперативен работник в ДС и автор на повече от десет книги в областта на разузнаването и контраразузнаването. Именно това му дава възможност да посочи лъжите, фалшификациите и манипулациите, свързани със смъртта на Георги Марков, както и да изрази твърдото си убеждение, че ДС няма отношение към смъртта му, че писателят е излязъл в Англия като неин сътрудник и че английските специални служби са виновни за смъртта му. \nКнигата не е научна, а популярна. В края й са посочени всички използвани за написването й източници. \nКакво мисли Бончо Асенов за Георги Марков - автора на \"Задочни репортажи за България\", на \"Достопочтеното шимпанзе\", един от сценаристите на \"На всеки километър\"? Казва, че е талантлив български писател, който, докато живее в България до 1969 г., написва романи, разкази и сценарии, с които подкрепя тогавашната социалистическа действителност, но проявява и критичност към слабостите и недостатъците в нея. И още, че е писател с изразена гражданска позиция. И че не лъжата за \"българския чадър\", а произведенията на Георги Марков трябва да бъдат легитимацията му пред следващите поколения. \nКнигата има място в библиотеките на мислещите хора. А след случаите \"Сергей Антонов\", \"Литвиненко\" и \"Скрипал\" отговорите по пътя към истината за случая \"Георги Марков\" стават все по-очевидни. Кой е Бончо Асенов? \nПроф. Бончо Асенов е дългогодишен щатен служител на Шесто управление на ДС. Университетски преподавател е по теория на разузнаването и контраразузнаването. Автор на 25 книги по проблеми на религията, национализма, защита на сигурността и обществения ред, разузнаването и контраразузнаването. Сред най-известните са \"От Шесто за Шесто\", \"Български ловци на шпиони\", \"Ченге за продан\" и др.   \n \t\n", "date": "2018.09.11", "title": "Случаят \"Георги Марков\" "}
{"url": "http://www.duma.bg/node/174897", "text": "Преди 29 години поставихме заедно възторжено и с надежди началото на очакваните промени. Преди 18 от тях промените се увенчаха с най-великия закон на прехода и демокрацията у нас. Периодът 1944-1989 г. (между 9 септември и 10 ноември) беше обявен за престъпен. А в приетия закон на 26 април 2000 г. е записано, че БКП (БРП-комунисти) идва на власт на 9 септември 1944 г. с помощта на чужда сила, обявила война на България и в нарушение на Търновската конституция. И БКП е отговорна за управлението на държавата за времето от 9 септември 1944 г. до 10 ноември 1989 г., довела страната ни до национална катастрофа. През този период целенасочено България е отклонена от европейската цивилизация, нарушени са човешките права и свободи, настъпил е морален упадък, икономическа разруха, разрушени са моралните ценности. Замират образованието, науката, културата, безогледно е унищожена природата. БКП е била непрекъсната заплаха за човешките права, за възпитанието на младото поколение, за моралните и нравствени устои на обществото ни, смачкан и потъпкан е патриотизмът на българина, поругано е националното достойнство, загубен е държавният суверенитет... Престъпления, достойни за новите учебници по история. Престъпления, достойни за наказания и санкции. \nНа 24 ноември 2016 г. Методи Андреев, Мартин Димитров, Петър Славов и Вили Лилков предлагат поправки към закона, за който 104 общо от 240  души дават откровено гласа си. Искат забрана на всичко, свързано с БКП и престъпния период 1944-1989 г. Искат забрана на възхвалата и одата за социализма и БКП. Нямат място в живота ни предмети, знаци, значки, флагчета и спомени даже, свързани с времето на социализма. Предлагат санкции и глоби. Предлагат съответните наказания за престъпленията към народа и личността. И в историята ни се записват новите понятия. \nВече три десетилетия, а особено последното, в политическия ни речник, в новините всеки ден присъстват корупцията, шуробаджанащината, престъпността, закриването на фабриката за илюзии и стотици заводи, градчета и села, закриването на селското стопанство, на военнопромишления комплекс, реституция, приватизация, концесии, обществени поръчки, далавери... \nСледват групови изтребления. 15 взривени, 13 удавени при Аспарухово, 17 убити край Своге, следват Мизия, Хитрино, Бисер, Цар Калоян, Мездра, Кнежа... И още катастрофи, наводнения, пожари и \"чадъри\" при съдебните процеси. Следват терминалите, през които стотици хиляди са напуснали безвъзвратно страната ни. \nТрайно се настаняват във всекидневието ни бедността и несправедливостта. Евроатлантическите ценности изместват традиционните и се настаняват в учебниците. Идват и трайно присъстват ало измамниците на дребно и на едро в държавата. Идва организираната престъпност, с която никой не се справя вече три десетилетия. Отвличания, рекети, рушвети, подкупи, неплатени данъци в огромни размери, неизвестни извършители, убийства по непредпазливост, обири на банкомати и църкви, търговия с доверие. През цялото време купуването и продаването на гласове е обявено за престъпление. \nИдват социалното неравенство и стабилните ниски доходи. Идват първите места по корупция, престъпност, смъртност, несправедливост. И последните по раждаемост, щастие, спокойствие и сигурност, доходи, пенсии, заплати. Идват новите измерения на престъпността. Престъпления без наказания...     \n \t\n", "date": "2018.09.11", "title": "Престъпления без наказания"}
{"url": "http://www.duma.bg/node/174898", "text": "\"Допълнителният потенциал на нацията са именно успелите българи извън пределите на родината ни. Имам предвид стотиците хиляди добре образовани наши сънародници, които градят кариери в големи компании по целия свят.\" Това заяви лидерът на БСП-София Калоян Паргов пред участниците в конференцията \"От комунизъм към капитализъм: Има ли край на прехода в Източна Европа?\", организирана от \"Милениум клуб България\" в Лондон. Форумът, който се проведе в Oxford and Cambridge Club, беше част от кампанията \"Краят на прехода\" на сдружението на младите българи в чужбина, родени след 1981 г., а в него участие взе и принц Кирил Сакскобургготски. На конференцията Калоян Паргов изнесе доклад, в който направи преглед на политическото и икономическото състояние на България по време на прехода и очерта алтернативата за страната ни. На форума в Лондон той представи и философията на \"Визия за България\" на БСП. \n\"Страната ни отчайващо се нуждае от промяна и това е съвсем очевиден факт - заяви лидерът на БСП-София пред участниците в конференцията. - Промяната е неизбежна. Тя трябва да бъде решителна, задълбочена и отговорна. Това е нашият дълг към идните поколения.\" \nСпоред Калоян Паргов страната ни трябва да има ясни национални цели и приоритети, постигнати на базата на обществен консенсус. \"В последните 10 години най-големият проблем в България е липсата на стратегия - заяви той. - Този проблем доведе до криза в развитието на държавата. Страната ни няма ясни стратегически цели, които да са подкрепени от обществото. Съответно няма как да има и определени приоритети за постигане на тези цели. Последните стратегически цели, които обединиха нацията и обществото, бяха приемането ни в НАТО и ЕС. Разбира се, доколкото е възможно да ги наречем \"цели\". Защото приемането на България в НАТО и ЕС е по-скоро възможност, инструмент за постигане на цели.\" \nЛидерът на БСП-София беше категоричен, че България се нуждае от експертно правителство на националното съгласие, еднакво отдалечено от всички партии, което да започне болезнените, но нетърпящи отлагане реформи. \"Бюджетният излишък в страната трябва да бъде насочен и изразходван с решение на Народното събрание, прието с квалифицирано мнозинство от две трети в най-необходимите направления - посочи Паргов в доклада си. - Трябва да бъде проведена финансова и административна децентрализация. Да бъде извършена коренна промяна във всяка система, като по ключови за обществото въпроси бъде въведено квалифицирано мнозинство от две трети при взимане на решенията на Народното събрание. Трябва също така да бъде допусната индивидуалната жалба пред Конституционния съд.\" \nКалоян Паргов говори и за наложително провеждане на цялостна административна реформа в институциите. \"Незабавно трябва да започне и поетапно да бъде редуциран съставът на съществуващите административни институции, структури и служители на бюджетна издръжка - каза той. - Освен извършването на цялостна административна реформа, трябва да бъдат закрити и преобразувани разрешителните лицензионни и регистрационни режими, както и да бъдат въведени принципите на мълчаливото съгласие и на персоналната отговорност на длъжностните лица. Трябва да бъде проведена реална съдебна реформа и да бъдат въведени механизми и текущ граждански контрол над дейността на Висшия съдебен съвет и над отчетността на административните ръководители в съдилищата и прокуратурата.\" \nВсички теми и въпроси, по които председателят на столичните социалисти говори на конференцията в Лондон, намират място във \"Визия за България\". Платформата, която БСП изработи, вече се представя и обсъжда с гражданите на различни форуми. \"Нашата стратегия за развитие на страната засяга и укрепването и развитието на ролята и мястото на България в НАТО и ЕС. Засяга също така въпросите за националната сигурност, за обществения ред и сигурността на гражданите, както и отбраната\", коментира още Калоян Паргов. \nЛидерът на столичните социалисти посочи, че на фона на всички тези изброени факти в момента най-голямата партия от управляващата коалиция ГЕРБ налага в държавата мантрата за собствената си безалтернативност, за най-малкото зло за държавата. \"На фона на неприемането на България в Шенген, където по думите на Цветан Цветанов тя трябваше да бъде приета още през 2010 г., на фона на непреставащия мониторинг върху съдебната система в държавата от страна на Брюксел, на фона на тоталния срив на чуждестранните инвестиции, на фона на фалита на четвъртата по големина банка, на застрахователно дружество и на цъкащи бомби във финансовия сектор, ГЕРБ няма как да е най-малкото зло - категоричен беше Калоян Паргов. - И далеч не е без алтернатива. Предвид изредените факти, на практика всяка възможна алтернатива изглежда по-добра.\"     \n \t\n", "date": "2018.09.11", "title": "  Промяната в България е неизбежна, вие сте нашият допълнителен потенциал"}
{"url": "http://www.duma.bg/node/174870", "text": "Лидерът на Сeверна Корея Ким Чен Ун няма да предприеме едностранни стъпки за ядрено разоръжаване на Корейския полуостров. \nТова обяви  лидерката на Съвета на федерацията (горната камара на руския парламент) Валентина Матвиенко след завръщането от Пхенян. \"Те очакват реципрочни, синхронизирани стъпки (от САЩ), включително и облекчаване на санкциите, което все още не се случва\", изтъкна Матвиенко, цитирана от РИА \"Новости\". \nТя добавила също, че Пхенян настоява за преговори на основата на взаимното уважение и взаимни стъпки за разрешаване на конфликта. \nМатвиенко подчерта, че Ким Чен Ун възнамерява \"да придвижи диалог с Южна Корея\". \"Той разговаря подробно за предстоящата среща с президента на Южна Корея, за междукорейските преговори и очаква те да отбележат напредък, те имат планове за модернизация, свързване на магистрали и железопътни линии\", добави Валентина Матвиенко. \n    \n \t\n", "date": "2018.09.11", "title": "Москва сигнализира Вашингтон за КНДР"}
{"url": "http://www.duma.bg/node/174903", "text": "\"Незаконни хамали и проституиращи травестити тероризират гражданите в центъра на столицата\" - Преди дни в столичния квартал \"Овча купел\" стана инцидент, който можеше да завърши с фатални последици. Автомобил пропадна в изкоп на бъдеща 9-етажна сграда, а сега застрашава и близък жилищен блок. Как се стигна до инцидента? \n- Проблемът със строежа в \"Овча купел\" не е от петък, нито започва с пропадането на автомобила. Жителите на квартала от седмици се оплакват от строителния обект и дори организираха два протеста срещу него. Преди повече от две седмици гражданите се обърнаха за помощ към кметството и общинските съветници, но само аз от 61 съветници се отзовах и присъствах на инициативите им. Над 200 човека се събраха тогава при изкопа с настояване строежът да се спре, да се провери документацията му и попитаха защо на мястото, което е отредено за изграждане на детска градина, ще се издигне 9-етажен блок.   \nХората ме запознаха с фактите, до които се бяха добрали, и се оказа, че в района са били планирани 6 сгради на детски градини, а през годините е направена само една. На останалите четири места вече има жилищни блокове. Последният терен е именно до блок 412, при който се случи инцидентът. Нормално е при настоящата криза за детски градини и недостиг на места хората в района да искат на това място да се построи забавачка. В този случай дори не е имало обществено обсъждане, на което да се чуе мнението им.  \n- Как е реагирала районната администрация на сигналите на хората в този момент? \n- Нито един неин представител не е присъствал на протестите и не е контактувал с хората. 10 часа преди инцидента с представители на инициативния комитет се видяхме с районния кмет Христина Семерджиева на тържество на квартала. Тогава тя ни увери, че със строежа няма проблеми, но ако трябвало да се прави нещо, то не било в нейните компетенции. Няколко часа след това човек от квартала, тръгвайки за работа, отива при колата си, която е паркирана на тротоара, и тя пропада в изкоп.  \nБях там малко след инцидента и бях свидетел на абсолютна паника. Дойде полиция, която опъна само една лента, после дойдоха пожарникари, които не знаеха как да спрат шуртящата отвсякъде вода. Повикаха и \"Гражданска защита\", след тях дойдоха и представители на \"Софийска вода\", които все пак успяха да спрат теча. Техническият ръководител на обекта се оказа, че е за първи работен ден на мястото, а кметът Христина Семерджиева започна да се лута и викна Столичния инспекторат. Така след 7-8 прехвърляния на топката между различни институции, накрая дойдоха от ДНСК и се скриха от хората в един фургон. \nЗаедно с народните представители от БСП Георги Свиленски и Петър Витанов поискахме да дойдат и представителите на Шесто районно полицейско управление, по възможност и на прокуратурата, за да не се заметат следите. Останах изумен, че не се появи представител на фирмата инвеститор. Едва в края на деня млада жена от името на строителя заяви, че ще си търсят правата в съда, тъй като хората сами са бутнали колата в изкопа. Фирмата нямала проблеми с документацията си и действията на хората спъвали работата й. Не е нужно да си специалист, за да видиш, че не е спазено отстоянието от съседния блок, което се оказа не повече от 7 метра. Така, както нямаше никакви проблеми, кметът Йорданка Фандъкова е сигнализирала Софийската градска прокуратура да разследва случая.  \n- Какво става в момента на обекта? \n- Според последните ми сведения там вече са изсипани поне 5 камиона с по 20 куб. м чакъл, за да се укрепи пропастта. Тепърва ще се установява какви нарушения са извършвани и какво трябва да се направи.  \n- Вие имахте активно участие в инициативата срещу строежа на небостъргач в зелена площ в столичния квартал \"Стрелбище\". Там все още строеж няма. Има ли развитие по случая? \n- Комуникацията и преговорите с фирмата инвеститор НИКМИ и нейния изпълнителен директор Милчо Благоев вървяха трудно. В началото на юли обаче научихме, че той самият е инициирал среща със столичния кмет Йорданка Фандъкова и председателя на СОС Елен Герджиков. Именно от Герджиков заедно с представители на инициативния комитет от района научихме за резултатите от срещата. Със смекчен тон Милчо Благоев е поискал с общината да бъде договорена размяна на спорния терен в \"Стрелбище\" с друг.  \n- Това е добра новина за жителите на квартала. \n- Да, добра новина е. На мястото небостъргач няма да има. Но все пак е важно да видим какво ще предостави общината на фирмата. Решението трябва официално да излезе след около месец. За нас е важно да видим с каква площ ще е теренът, който ще се предостави на НИКМИ, и къде ще е той. Защото може да се окаже, че хората и общината отново ще бъдат ощетени. Да не стане така, че на новото място НИКМИ да имат възможност да построят не един, а два небостъргача. Затова за нас с колегите от БСП по-добрият вариант е общината да не заменя терени, а да възстанови сумата, която инвеститорът е предоставил, като се е сдобил с терена. След като Фандъкова се хвали, че имаме рекорден бюджет, значи трябва да може да отдели тази сума.  \n- Освен с проблеми със строителството в София, от известно време сте се заел с друга инициатива, свързана със сигурността и комфорта на столичани. Вчера внесохте подписка на ул. \"Московска\" 33 с три искания. Какви са те? \n- Подписите на хората са срещу беззаконието, което се случва в центъра на София - на бул. \"Христо Ботев\" и пл. \"Македония\". Подписката е с три искания - да бъдат прекратени нерегламентираните товаро-разтоварни услуги на бул. \"Македония\", където знаем, че от десетилетия работят незаконно хамали, да бъдат отстранени проституиращите травестити около Министерството на земеделието и да се осигури постоянно полицейско присъствие в района. От 20 години хората, живеещи наоколо, се оплакват от терора на тези две групи, но досега нито една институция не им е помогнала. А техният проблем не е измислен, липсва им сигурност и се чувстват заложници в домовете си. В края на август за по-малко от 8 дни за по 4 часа на ден успяхме да съберем 1031 подписа с исканията на гражданите.  \n- От какво по-точно се оплакват хората? \n- Хамалите са завзели част от тротоарите, разпъват дивани, столове, маси, ядат и пият по цял ден, майките с детски колички не могат да минават. След тях остава огромна мръсотия, а близката градинка използват за тоалетна. Незаконните товарачи използват безплатно места за платено паркиране в синята и зелената зона. Служителите на Центъра за градска мобилност вдигат ръце и казват, че с пияни хора не могат да се оправят, и се страхуват. Когато събирахме подписи, към нас самите бяха отправени заплахи за физическа разправа. \nДори хората, които се възползват от услугите им, се оплакват, че не се спазват предварително договорените условия и впоследствие биват изнудвани. Те обаче нямат документ, с който да докажат правата си. Затова сме предложили на кмета да обособи в покрайнините на София място, където хамалите законно да пребивават.  \nЗа проституиращите травестити съм повдигал въпроса в комисията по обществен ред към СОС. Проблемът с тях е доста по-сложен, въпреки че старши комисар Антон Златанов, зам.-шеф на СДВР, твърди, че вече няма оплаквания от хората. Това не е вярно, те всеки ден са там и тероризират живеещите. Граждани са били ограбвани и бити, извадили са си медицински свидетелства. И сега хората подават сигнали за проблеми, но никой не реагира. Имаме данни, че хора от района се заричат да направят граждански патрул, а това създава риск от саморазправа. По тази причина БСП настоява от няколко години за назначаване на зам.-кмет по сигурността. Фандъкова отказва и затова сега тя трябва да намери начин да се справи с проблемите.     \n \t\n", "date": "2018.09.11", "title": "Институциите се паникьосаха при инцидента в \"Овча купел\""}
{"url": "http://www.duma.bg/node/174871", "text": "Американските военновъздушни сили са нанесли удар с фосфорни боеприпаси по сирийския град Хаджин, провинция Дейр ез Зор, съобщи ръководителят на руския Център за помирение на враждуващите страни генерал Владимир Савченко. Това е станало на 8 септември, от нападението са възникнали силни пожари. В момента се уточняват данните за жертвите и пострадалите, каза Савченко. Използването на боеприпаси с бял фосфор е забранено от Женевската конвенция. \nПредставители на Пентагона опровергаха това твърдение, предаде ТАСС. Говорителят на Пентагона Шон Робертсън заяви, че нито една военна единица на САЩ в този район не разполага с подобен род боеприпаси. \nВ същото време в. \"Уолстрийт джърнъл\" твърди, че силите на САЩ могат да нанесат удар не само по сирийските, но и срещу ирански и руски цели в Сирия. Изданието твърди, че сирийският президент Башар Асад бил разрешил на сирийските войски да използват хлор в Идлиб, както и газ зарин. Според вестника президентът Доналд Тръмп \"още не е решил какви ще бъдат ответните военни последици и дали САЩ ще вземат за цели руски и ирански сили\". \nГермания може да участва в ударите срещу Сирия заедно със САЩ, Великобритания и Франция, ако сирийските власти употребят химическо оръжие, твърди в. \"Билд\". Страната може да участва с два самолета \"Торнадо\" за разузнаване преди и след ударите на съюзниците.      \n \t\n", "date": "2018.09.11", "title": "САЩ използват фосфорни бомби в Сирия"}
{"url": "http://www.duma.bg/node/174872", "text": "След смъртта на 22-годишен германец след свада с трима афганистанци нови демонстрации обезпокоиха обществения ред в Германия. Този път инцидентът се случи в град Кьотен в провинция Саксония-Анхалт. \nВъпросните афганистанци се опитали да изяснят със своя позната от кого тя е забременяла. В разговора се намесили двама германци и избухнала свада. В един момент единият от тях се свлякъл на земята и починал. Първоначалните сведения, че му е бил на несен удар, не бяха потвърдени от полицията. Според властите загиналият е починал от сърдечна недостатъчност. Освен това стана ясно, че брат му, който е бил с него, е известен крайнодесен радикал. \nДвама от мигрантите са задържани, въпреки че не е ясно какви обвинения ще им бъдат повдигнати. Те са известни на полицията с предишни провинения. \nВъпреки това десните екстремисти в града са организирали \"траурен марш\", на който са присъствали над 2 хил. души, включително различни крайнодесни активисти от други градове. Имало е и организирано контрамероприятие от леви формации, което е събрало значително по-малко хора. До сблъсъци не се е стигнало, тъй като полицията не е позволила двете демонстрации да се слеят. \nПремиерът на провинцията Райнер Хазелхоф призова да се дава отпор на всякакви опити Кьотен да бъде превърнат във втори Кемниц, където в последните седмици имаше множество протести, контрапротести и безредици. \nМеждувременно подкрепата за германското коалиционно правителство между консервативния блок на Ангела Меркел и социалдемократите спадна до историческо дъно, пише \"Билд ам зонтаг\", цитиран от \"Политико\". Управляващите християндемократи и техните баварски съюзници от Християнсоциалния съюз губят подкрепа с 1% до 29 на сто, докато подкрепата за социалдемократите падна с 2 на сто до 17%. Общо трите партии събират 46%, което е рекорден спад за коалицията, управляваща през последното десетилетие. \nСоциологическото проучване, което е проведено между 30 август и 5 септември, показва още, че подкрепата за крайнодясната партия \"Алтернатива за Германия\" остава непроменена на ниво 15 на сто. Крайнолявата левица е укрепила позицията си с 1% до 10 на сто. В сондажа са участвали 2472 души. \nИнциденти с мигранти имаше и на други места. Седем души, включително двама британски туристи, бяха ранени в Париж тази нощ от мъж, въоръжен с нож и метален прът, когото минувачите се опитали да спрат, като хвърляли по него предмети. \nЧетири от жертвите са в критично състояние, съобщи полицията, вследствие на нападението в североизточната част на столицата. \nСмята се, че заподозреният е афганистански гражданин и след нападението той е бил арестуван, каза източник, близък до разследването, добавяйки, че нападението е било насочено срещу случайни минувачи и \"нищо на този етап не показва признаци от терористичен характер\". \n28-годишният очевидец Юсеф Надах разказа, че се е разхождал по канала, когато видял мъж, който тичал, държейки нож с дължина около 25-30 см. \nВъв Великобритания полицията изолира района на търговски център в Източен Лондон заради подозрително превозно средство на паркинг. Целта е била да се предотврати влизането на хора. Впоследствие нормалното функциониране на центъра е възстановено.     \n \t\n", "date": "2018.09.11", "title": "Нови демонстрации в Германия  "}
{"url": "http://www.duma.bg/node/174899", "text": "Едва 10% от хората с увреждания у нас имат работа. Въпреки че различни закони регламентират наемането им, предвидени са и облекчения, и санкции за работодателите. Но очевидно проблемът е в спазването на законите. В противен случай, работещите с увреждания биха били много повече.  \nИ сега, според Кодекса на труда (КТ), предприятие с над 50 работници и служители трябва да определя ежегодно работни места, подходящи за трудоустрояване, от 4 до 10% от общия брой на работниците и служителите в зависимост от отрасъла. От разпоредбата правят изключение морските работници. Това важи от 2001 г.! Фирмите с щат между 50 и 100 души трябва да имат поне 4 работни места за хора с увреждания, като това се обявява в Агенцията по заетостта, а оттам се търсят подходящите кандидати. Когато през 2004 г. в социалната комисия в парламента се обсъждаше  сегашният Закон за интеграция на хората с увреждания (ЗИХУ), бе записано, че работодателите може и да не наемат хора с увреждания, но трябва да си плащат за това. Идеята беше за ненает човек с увреждане да се плаща по една минимална заплата (150 лв. през 2005 г.) в Агенцията за хората с увреждания, която в онова време предстоеше да бъде създадена. В онези години  \nсметката бе проста за незаети 4 работни места за хора с увреждания месечната \"такса\" бе 600 лв., а годишната - 7200 лв. Ако ли работодатели не изпълнеха ангажимента си, но и не плащаха \"неустойката\", трябваше да бъдат санкционирани с 500 до 1000 лв. при първо нарушение и с 2000 лв. при повторно в рамките на 1 година, т.е. общо до 3 хил. лв. годишно! Т.е., за да се плати глобата, трябваха по-малко от половината пари, за да е изряден един работодател. Тогава от БСК коментираха, че ако работодатели решат да изпълнят ангажиментите си, трябвало да увеличат персонала си с 8 до 14%, което щяло да доведе до увеличение на разходите за заплати, осигуровки и пр. И тогава работодателите искаха стимули, а не санкции, за да назначават хора с увреждания. И сега, през 2018 г., работодателите искат същото - стимули, а не санкции, за да назначават хора с увреждания. Така погледнати нещата, тоягата може да изглежда в повече от моркова за работодателите. Но дали е точно така? \nНапример, според чл. 36 от Закона за насърчаване на заетостта, ако работодател разкрие работно място, на което е нает безработен с трайно увреждане или военноинвалид до 29 г., насочен от Агенцията по заетостта, получава за не повече от 18 месеца от държавата средства за минималната му заплата и осигуровките. Освен това, за всяко работно място, на което е нает безработен с трайно увреждане, насочен от АЗ, работодателят получава сума до 75% от минималната заплата за не по-малко от 3 и не повече от 12 месеца. Разбира се, има малка подробност: средствата се отпускат на Националния план за действия по заетостта. През 2009 г., по времето на Тройната коалиция, когато минималната заплата бе 240 лв., държавният бюджет отпускаше по този план 190 млн. лв. От 2010 г. до момента, когато минималната заплата е 510 лв., бюджетът \"дава\" по 73 млн. лв. годишно по плана, който в същността си подпомага хора от различни уязвими групи, както и работодатели, които наемат такива хора, в това число и с увреждания. Това означава, че през 2018 г. поне  няколко пъти по-малко хора с увреждания и работодатели ще получат подкрепа от държавата за трудова реализация.  \nИ в сега действащия ЗИХУ чл. 25 предвижда облекчения за работодатели, които искат да приспособят работно място за човек с увреждане и да го оборудват. Те могат да кандидатстват пред Агенцията за хората с увреждания с проект, а средствата се отпускат по специална методика. Например за осигуряване на достъп до действащи или разкривани нови работни места за хора с трайни увреждания, се отпускат до 10 хил. лв. За приспособяване на работни места и осигуряване на специфични безопасни и здравословни условия на труд за хора с трайни увреждания АХУ отпуска до 4 хил. лв. за едно работно място. За оборудване на нови работни места за хора с трайни увреждания или за преоборудване на работни места, съответстващо на характера на заболяването на служителя - до 6 хил. лв. АХУ сключва договор с работодателя, след като е одобрен проектът му, а работодателят трябва да задържи работника или служителя с увреждане поне 3 години след усвояване на средствата. В същото време получава от държавния бюджет 30% от парите, които внася за ДОО, за допълнително задължително пенсионно осигуряване, за здравни осигуровки.  \nОт 2008 г. промени в Закона за държавния служител предвиждат в администрация от 26 до 50 души една длъжност да се заема от човек с увреждане, а ако администрацията е с над 50 души, 2% от общия брой на длъжностите по служебно правоотношение да е за хора с увреждания. По-интересно обаче е, че повече от половината, спечелили конкурс за работа в администрацията, не са успели да се възползват от нея, защото нямало как да стигнат до работното си място, писа преди време ДУМА, позовавайки се на директора на АХУ Минчо Коралски. Т.е. преди да се говорят гръмки приказки за осигуряване на работа на хората с увреждания, в една цивилизована държава се осигурява поне достъпна архитектурна и транспортна среда! \nСтимули за работодателите са предвидени и в обсъждания в момента нов Закон за хората с увреждания (ЗХУ). Но  друго бие на очи Проектът предвижда фирми с 26 до 50 работници и служители да наемат поне един човек с трайно увреждане. Работодателите с 51 до 99 души персонал - двама с трайни увреждания, а с над 100 души - 2% от средносписъчния си състав. Който не изпълни тези си задължения, всеки месец трябва да плаща компенсационна вноска в размер на 30% (по първоначално предложение - 80%, но отхвърлено -б.р.) от минималната заплата за всяко незаето работно място за човек с трайно увреждане във фонда \"Заетост на хората с увреждания\", който ще бъде създаден. Т.е. за едно незаето място работодателят трябва да плаща 153 лв. вноска на месеца, а на година - 1836 лв. За двама души \"неустойката\" е 3672 лв. Но, ако работодателят не е изпълнил задължението си, се наказва с глоба, съответно имуществена санкция, от 1000 до 2 хил. лв. Ако в рамките на 1 година нарушението се повтори, глобата е от 1000 до 2 хил. лв. Простата аритметика показва, че е по-изгодно законът да бъде престъпен! Поне засега и поне при този вид на проекта. Отделен е въпросът, ако въпреки всичко, работодателят иска да спази закона, но така и няма човек с трайно увреждане, чиято професия е приложима в областта, в която работи фирмата.  \nМорковът или тоягата е в повече в проектозакона за хората с увреждания, е  \nвъпрос, на който предстои да се отговори Дори диагоналният поглед показва, че отново се набляга на санкциите за работодателите. В същото време се правят сериозни отстъпки пред тях: предложението за \"неустойка\" от 30% от минималната заплата през 2018 г. се равнява на предложението от 1 минимална заплата през 2005 г. Глобата за неизпълнение на задълженията и през 2005, и пред 2018 г., си е 1000-2000 лв. В същото време, от изказванията на министъра на труда и социалната политика става ясно, че защитата при уволнение по чл. 333 от КТ, отпада. Кому прави реверанс законодателят? \nКато се замислим, проектозаконът за хората с увреждания трябва да изпълни две основни задачи: да урегулира помощите за хората с най-тежки увреждания, да направи така, че те да бъдат справедливо отпускани и тези хора да живеят достойно. Другата му задача е да помогне на хората с 50 и над 50% увреждания да получат образование и шанс за работа, да се чувстват пълноценни и също да живеят достойно. Дали бъдещият закон може да постигне тези две цели, ще покаже времето.   Специализираният фонд ще бъде нова структура към министъра на труда и социалната политика. Основната му задача ще бъде да подкрепи изпълнението на приоритетните програми и проекти, инвестиционни разходи, дейности в процесите на професионална и трудова рехабилитация и др. за подпомагане на заетостта на хората с увреждания. Именно в него ще се събират парите от \"такси\" на работодатели, които не са наели хора с увреждания, както и глобите.  \nЩе се управлява от 5-членен съвет, в който участват представители на министерствата на труда и социалната политика и на финансите, на агенциите по заетостта и за хората с увреждания, както и на национално представителните организации на работодателите. Управителният съвет е с 4-годишен мандат и избира председател от своя състав. Фондът ще има и директор, който участва в заседанията на управителния съвет със съвещателен глас. Административното, техническо, счетоводно, правно и информационно обслужване на фонда се извършва от Агенция по заетостта. \n    \n \t\n", "date": "2018.09.11", "title": "Работа за хора с увреждания - тояга или морков"}
