{"url": "https://duma.bg/tsska-sf-vze-poslednoto-derbi-s-levski-n192304", "text": "ЦСКА-Сф взе последното дерби с Левски. \"Червените\" биха символичния докамин с 2:0 с голове на Тиаго (70) и Евандро (86) и така съхраниха шансове да се борят за титлата. За пъви път от доста години шампионът на България ще стане ясен в последния кръг. Той ще се изиграе в петък, а ЦСКА-Сф посреща Ботев Пд, докато лидерът Лудогорец приема Черно море. \"Tези мачове се печелят и играят с характер, понякога не по-добрият отбор печели, важното е да успееш да спечелиш мача. Изпитвахме леки затруднения, имаха доста корнери, ние само един. Трябваше да излезем по-спокойни, трябваше да спечелим мача, излязохме коренно променени, това ни тормозеше, ние си гледаме нашия мач, важно беше са спечелим дербито, това е най-големият мач, благодаря на публиката, вярваме до последно, докато има шанс, ако Господ реши, може да станем шампиони. Говорихме с момчетата, трябваше да запазим суха мрежа, имаме добри футболисти в атака, беше важно да не допуснем гол. Това е игра на голове, щастлив съм от успеха. Пред наша публика трябва да излезем и да го спечелим\", каза треньорът на ЦСКА-Сф Добромир Митов. \"Две статични положения решиха мача. Не мога да бъда недоволен. Стараха се играчите, въпреки голямата умора. За голямо съжаление две статични положения решиха мача. Допуснахме някои слабости в играта. Ще направим анализ. Като цяло от старанието на футболистите съм доволен. ", "date": "2019.05.22", "title": "ЦСКА-Сф взе последното дерби с Левски"}
{"url": "https://duma.bg/ivo-hristov-gerb-shte-ruhnat-na-tezi-izbori-n192267", "text": "- Вероятно заради работата ми за президента Румен Радев, от когото Борисов и ГЕРБ претърпяха тежко поражение. Самото присъствие на Радев в политиката създава изобличителен фон за всяко действие на властта, защото хората правят паралели между достойното и отговорно отношение на президента и корупционната поквара, която е поразила мнозинството.   - Считам, че тези избори ще предопределят дали България остава демокрация, или се превръщаме в диктатура. Ако ГЕРБ победи, наесен просто ще си назначи кметовете, а ние ще бъдем поканени да се разходим до урните като статисти в демократичния театър. ГЕРБ разполагат с пари и власт, които ще предопределят резултатите от всеки следващ избор. Единственият начин да ги спрем е чрез масиран вот за \"БСП за България\" сега. Другите листи нямат потенциал да застрашат хегемонията на ГЕРБ. Повечето са бивши коалиционни партньори на Борисов. С тях той няма проблем.  - С масивно участие. Спомнете си президентските избори, когато над два милиона гласуваха за Румен Радев и това помете всички схеми на манипулаторите. Днес никой не съжалява за избирането на Радев освен манипулаторите. Демокрацията може да работи за нас, но това изисква нашето активно участие.  - Свободното слово се свежда до няколко издания, сред тях е и ДУМА. Останали са шепа почтени професионалисти и неколцина талантливи автори в социалните мрежи. Българската журналистика никога не е била в по-самоунизителна поза, приела ролята да слугува на властта. - Ако броенето е обективно, ГЕРБ ще рухнат на тези избори. Това вече не е партия, а сбор от корупционни скандали. Но тя владее изборния процес. При победа на БСП предсрочни избори ми се струват неизбежни. Мнозинството в парламента е напълно дискредитирано и проядено от вътрешни конфликти.  - Трудно ми е да преценя. Аз се чувствах добре в президентската администрация, защото Радев е много отговорен и справедлив лидер, който уважава сътрудниците си и води много аргументирани дискусии преди всяко решение. Личното при него не надделява над обективната преценка. Надявам се да съм бил полезен и да продължа да бъда също толкова и занапред. За Европарламента е рано да говорим. - Европа трябва да е социална или ще заприлича на всички останали конкуренти в глобалната икономика. Десницата внушава, че социалната държава тежи на икономиката, но това е повърхностно твърдение. Добре платеният и сигурен в бъдещето си работник е по-мотивиран и по-отговорен. Експлоатацията може да извлече повече труд от обезправените работници в Третия свят, но тя е източник и на социални конфликти, които периодически забавят или дори връщат назад общественото развитие. Арабската пролет тръгна от социален бунт в Тунис. Днес страните още търсят стабилност и нов модел на растеж и развитие. - Най-напред съхраняването на съюза като гарант на сигурността в Европа. Изграждането на така наречения социален стълб, който трябва да се превърне в конкретни мерки. Моя лична кауза са единната минимална заплата и минимална пенсия в рамките на съюза, законодателството срещу офшорните зони, където изтичат парите ни. А с тези пари ще можем да предприемем действена социална политика. Днес голяма част от недобросъвестния бизнес изнася богатството си по островите, за да не плаща данъци. И го прави, защото съществува такава възможност.", "date": "2019.05.22", "title": " Иво Христов:  ГЕРБ ще рухнат на тези избори"}
{"url": "https://duma.bg/24-godini-vrachvat-zlatno-pero-na-24-tvortsi-n192311", "text": "Престижните отличия \"Златно перо\" се присъждат за принос към българската култура и изкуство вече 24 години. Инициаторите на наградата са агенция \"Кантус фирмус\" и галерия \"Макта\" с медийното партньорство на Класик FM радио. Тази година те ще връчат призовете на тържествена церемония, която ще се състои днес, 22 май, от 16 ч. на Ларгото (пл. \"Независимост\"). Сред носителите за 2019 г. блестят имената на певеца Васил Найденов, писателката Здравка Евтимова, актьора Владимир Пенев, пианистката Пламена Мангова, композитора Стефан Димитров, джазмена Ангел Заберски, диригента Юли Дамянов и други изтъкнати творци. Едно от отличията се присъжда на амбициозния екип на Софийската филхармония по повод 90-годишнината на оркестъра. Отличените ще получат изящната брошка във формата на писец, която се изработва от 24-каратово злато.  Програмата ще включва изпълнения на някои от артистите - носители на почетния знак, а началото на церемонията ще дадат децата от вокална група \"Сладки пуканки\" с химна на Кирил и Методий. Водещ на събитието ще бъде журналистът от Класик FM радио и водещ на радиопредаването \"Сутрешно кафе\" Георги Митов-Геми. Събитието е с вход свободен и се провежда в рамките на Европейския музикален фестивал 2019. По традиция една от наградите \"Златно перо\" се определя от слушателите на Класик FM радио чрез гласуване. Изборът на публиката за носителя на 24-тия почетен знак ще бъде обявен на днешната церемония.", "date": "2019.05.22", "title": "24 години връчват \"Златно перо\" на 24 творци"}
{"url": "https://duma.bg/chez-se-otteglya-ot-deloto-sreshtu-kzk-n192254", "text": "Делото на пазарджишката \"Инерком\" срещу Комисията за защита на конкуренцията (КЗК) заради забраната на сделката за придобиването на българските активи на ЧЕЗ продължава, но без участието на чешката компания. Тя е оттеглила своята жалба срещу антимонополното решение, довело до прекратяването на договора за покупко-продажбата и поканата на нови кандидат-купувачи за енергийните дружества. На заседанието си по делото миналата седмица, на което представители на ЧЕЗ не са присъствали дори и като заинтересована страна, Върховният административен съд е поискал от тях доказателства за прекратяването на сделката. От КЗК е поискано да предостави на \"Инерком\" засекретените данни от забранителното решение, за да може компанията да подготви по-добре защитата на своите претенции.   На съдебното заседание, провело се на 14 май, е даден ход на делото по жалбата на \"Инерком\" от средата на юли 2018 г. срещу забраната, наложена от КЗК, да купи активите на ЧЕЗ у нас. Тъй като заседанието бе насрочено за след много дълго време, а междувременните жалби на купувача на ЧЕЗ у нас срещу КЗК не се увенчаха с успех и крайното решение по тях зависи от сегашното дело, от централата на ЧЕЗ в Прага обявиха за прекратен договора си с \"Инерком\". След това ЧЕЗ и дружеството й \"ЧЕЗ Бългериън Инвестмънтс\" Б.В. са оттеглили своята жалба срещу КЗК. Съдът е прекратил производството, но е конституирал двете дружества като заинтересовани страни, става ясно от определението му. От \"Инерком\" продължават да твърдят, че решението на КЗК е нищожно и незаконосъобразно и при вземането му са допуснати съществени нарушения на административнопроизводствените правила, на материалния закон и на неговата цел. Отхвърленият вече купувач на българските активи на ЧЕЗ също така се оплаква, че КЗК не е разкрила пред компанията по-голямата част от информацията, на чиято база е взела забранителното решение. Съдът задължава КЗК да предостави до края на май списък със съдържанието на 9-те папки, посочени като конфиденциална информация, която не трябва да се разкрива. Подкрепя се и искането на \"Инерком\" за допускането на съдебно-икономическа експертиза и произнасянето на трето лице по решението на КЗК.  Първо обаче ще се види какво ще кажат антимонополната комисия и заинтересуваните страни от ЧЕЗ по въпроса и дали и те ще имат въпроси към определеното вещо лице, което да направи експертизата. От ЧЕЗ се иска да предостави пред съда доказателства, че договорът за покупка на предлаганите акции, сключен с \"Инерком\" на 23 февруари 2018 г., е прекратен на 15 април 2019 г. На \"Инерком\" ще бъде дадена възможност да вземе становище по договора за прекратяване за покупко-продажбата на акции от страна на ЧЕЗ, е решил още съдът.", "date": "2019.05.22", "title": "ЧЕЗ се оттегля от делото срещу КЗК"}
{"url": "https://duma.bg/sreshti-sas-svetlin-v-galeriya-arte-n192313", "text": "В навечерието на един от най-светлите български празници - 24 май, галерия \"Арте\" открива изложба живопис на Светлин Русев (вернисажът е днес, 22 май, от 17 до 20 ч., в арт салона на ул. \"Бузлуджа\" 31). През годините имахме честта да организираме изключителни негови изложби, за нас това беше щастливо докосване до професионализма и най-високите стандарти в изкуството. Днес, когато той не е до нас, е трудно и отговорно да представяме творчеството му, но го правим с респект към паметта на човека и художника Светлин Русев. Ученици и приятели, колекционери и съмишленици - всички ние съхраняваме спомена за будната му личност. Колкото отричан, толкова и обичан, негова кауза бе духовното и проявлението на духа в изкуството. Работоспособността му беше заразителна, а думите му се диктуваха от просветителска страст. През месец май се навършва една година от загубата на Маестрото. Ще сбъркам, ако кажа, че срещите със Светлин са останали само в спомените ни. Той вярваше, че духовният живот е развитие и че тези процеси протичат извън времето и пространството каквито ние ги познаваме, че  изкуството е същинското спасение за тези, които виждат и чувстват със сърцето си. Срещата с неговото творчество тук и сега е именно за да докаже това. Защото всеки е преживял посвоему както личността на Светлин Русев, така и произведенията му, вижданията му за изкуството, и те не са оставили никого равнодушен. \"Иска ми се да вярвам, че не сме изгубили памет за своите Учители. Иска ми се да вярвам, че нощта отминава... И когато всичко е потънало в мрак, когато не остана неоплют и неотречен, когато не остана спестена болка, когато уморени и изтощени, изгубили Път и Вяра, когато и последната надежда ни напусне - отново се завръщат Учителите при побелелите деца, които са си играли на възрастни, без да разбират правилата на живота\", казва той за една от най-забележителните си изложби - \"Моление за чашата\" от 2008 г. Настоящата експозиция в галерия \"Арте\" включва живопис и рисунки от Светлин Русев. Има ретроспективен характер, но не претендира за цялостно представяне на огромното му творчество, чиито граници многократно надхвърлят пространството на \"Арте\". Колекциите, от които са предоставени, рефлектират тези лични съприкосновения и емоционални връзки. Благодарим за всички уроци и за всички незабравими мигове! До нови срещи, Маестро!                                                                                    ", "date": "2019.05.22", "title": " Срещи със Светлин в галерия \"Арте\""}
{"url": "https://duma.bg/praznichni-dni-v-stolichnata-biblioteka-n192312", "text": "Заключителното събитие на четвъртата успешна кампания \"На училище в Столичната библиотека\", в която се включиха училища от всички райони на София и над 1000 деца от 30 столични училища, ще се състои днес, 22 май, от 11 ч. в Американския център. В рамките на кампанията учениците участваха в атрактивни и креативни уроци по литература, история, дигитализация и нови технологии сред емблематични книги, оригинални картини. Дарение на 50 детски книги за сдружение \"Каритас България\" ще направят ученици от 120 ОУ \"Г. С. Раковски\". Ще бъдат наградени победителите в конкурса \"Вековната мъдрост на нашия град\". Клуб \"Учители\" към Столичната библиотека и 149 СУ \"Иван Хаджийски\" в София организираха конкурс в две направления - стихотворение и есе, разделени в две възрастови групи - V-VII и VIII-XII клас. В надпреварата с председател на журито проф. д-р Амелия Личева се включиха 60 деца от 40 софийски училища. Всички участници ще получат книга, а отличените произведения ще бъдат събрани и издадени в специален сборник. Георги Константинов ще гостува в 18 ч. в Мраморното фоайе. Той ще представи новата си книга \"Поезията като свидетел\". Проф. Йордан Калайков ще говори за сборника с есета и стихове на именития поет, който разказва за будители от времето на Паисий до днес. Проследява драматичната съдба на книгите ни през най-мрачните векове, както и възкръсването на книжовното дело през Възраждането. Откъси от книгата ще чете авторът, а бардът Евгени Бенов ще изпълни песни по негови стихове. На 24 май от 10 до 15 ч. софиянци могат да разгледат две документални изложби. \"България в Европа, Европа в България\" е от стари пощенски картички и албуми от цяла Европа от колекциите на проф. Михаил Неделчев. Изложбата цели да покаже по какъв начин се съотнасят общоевропейските големи центрове с българските градове, които също имат европейски облик. В \"Събуждащият книгите\" може да се видят редки издания на Неофит Рилски (\"Описание на българския свещен Рилски манастир\", 1879), Марин Дринов (\"Исторически преглед на българската църква\", 1869), Любомир Милетич (\"Дако-румъните и тяхната славянска писменост\", 1896), първи издания на Яворов, Пенчо Славейков, П. Ю. Тодоров, Стоян Заимов, Елин Пелин и Кирил Христов, чиято библиотека се съхранява в Столичната библиотека.", "date": "2019.05.22", "title": "Празнични дни в Столичната библиотека"}
{"url": "https://duma.bg/mecha-na-han-kubrat-predstavya-natsionalnata-galeriya-n192314", "text": "Мечът на хан Кубрат ще бъде показан на изложба в Националната галерия \"Двореца\" в рамките на Дните на Ермитажа в София, които се осъществяват с финансовата подкрепа на Министерството на културата. На откриването на 24 май от 16 ч. в Балната зала ще присъства заместник-директорът на Държавния Ермитаж проф. Георги Вилинбахов. Куратор на експозицията, която ще може да се види до 30 юни, е доц. д-р Иля Ахмедов от отдел \"Източна Европа и Сибир\" на Държавния Ермитаж, научи ДУМА от д-р Калина Петкова, куратор от страна на Националната галерия. Два от най-емблематичните за българската история предмети - меча на хан Кубрат и пръстена с монограм (ХУВРАТУ ПАТРИКИУ), доказващ името на получилия патрицианско достойнство - хан Кубрат, съхранявани в Държавния Ермитаж в Санкт Петербург, ще видим в Националната галерия. Пръстенът и мечът са част от съкровище, открито през 1912 г. край с. Малая Перешчепина, на брега на р. Ворскла в околностите на днешния град Полтава, Украйна. Цялата находка се състои от около 800 предмета, голяма част от които са златни, а други - от сребро. През 1984 г. германският археолог проф. Йоахим Вернер предизвиква истинска революция в науката, определяйки ги като собственост на българския владетел хан Кубрат. Съкровището от Малая Перешчепина е интересен и сложен комплекс, който включва различни по своята функционалност групи предмети, с ясно разграничена и обоснована културна принадлежност. Може да бъдат идентифицирани изделия, дело на местни \"варварски\" майстори, както и произведения на торевтиката, изработени в иранската традиция в земите на Сасанидите. Най-голям брой са изделията от благороден метал, произведени в ателиетата на Константинопол. По своя характер съкровището не е хомогенно и не може да бъде ограничено в тесен хронологически период от време (най-ранните находки се датират през първите години на третата четвърт на VII век). Безспорно най-интересният комплект от предмети принадлежи към личните вещи на хан Кубрат. Те са инсигнии, свързани с висшия сан на техния собственик: коланна гарнитура от злато; параден железен меч с изящно изработени и украсени златна дръжка и ножница; две златни закопчалки за мантия; две златни гривни. Най-важният артефакт сред тях е пръстен с монограм. Артефактите от един толкова важен комплекс, датиращ от времето преди създаването на българската държава, са от изключително значение за историческата наука, но и за историята на изкуството. Това е един от редките случаи, за който може да се определи не само етническата принадлежност на собственика на предметите, но и те да бъдат обвързани с конкретно име - името на хан Кубрат. Три съпътстващи събития са предвидени до края на месеца. В периода на изложбата, 24 май - 30 юни, ще има прожекции в Балната зала на филмите \"Ах, Ермитаж!\" и \"На Ермитажа с любов\". На 25 май от 16 ч. кураторът на изложбата доц. д-р Иля Ахмедов ще изнесе лекция в Балната зала. На 29 май от 16 ч. в \"Квадрат 500\" на Националната галерия Максим Лапшин ще представи Лабораторията по научна реставрация на кавалетна живопис на Държавния Ермитаж.", "date": "2019.05.22", "title": "Меча на хан Кубрат представя Националната галерия"}
{"url": "https://duma.bg/uchiteli-hudozhnitsi-narediha-izlozhba-v-dobrich-n192306", "text": "25-ата изложба на Сдружението на учители художници е наредена в Художествената галерия в Добрич. Представени са 15 автори с 39 творби - живопис, рисунка, иконопис. Сред тях са доайените Тодор Балев, Светослав Бъчваров, Гинка Димова, Здравко Тошев и по-младите Диана Кирова, Климентина Пенева и Деница Кралева. Проявата е посветена на 24 май - Ден на българската просвета и култура и на славянската писменост.", "date": "2019.05.22", "title": "Учители художници наредиха изложба в Добрич"}
{"url": "https://duma.bg/premiera-v-knizhen-tsentar-grinuich-n192307", "text": "Книгата от Тициано Терцани \"Краят е моето начало. Един баща разказва на сина си голямото пътешествие из живота\" (под редакцията на Фолко Терцани) представя издателство \"Книгомания\" днес, 22 май, от 18.30 ч. в книжен център \"Гринуич\" в София. Участват Луиджина Педди, директорка на Италианския културен институт - съорганизатор на проявата, и журналистът Якопо Сторни, кореспондент на \"Кориере Фиорентино\" и \"Кориере дела сера\". Водещ е Георги Тошев, ще присъства Пенка Манолова, преводачка на книгата.", "date": "2019.05.22", "title": "Премиера в книжен център \"Гринуич\""}
{"url": "https://duma.bg/obrazovanieto-po-vizualna-komunikatsiya-e-tema-na-konferentsiya-v-nha-n192308", "text": "\"Визуалната комуникация в културния и образователен процес\" е темата на четвъртата научна конференция на катедра \"Плакат и визуална комуникация\", която ще се състои днес, 22 май, от 11 до 17 ч. в галерия \"Академия\". Тазгодишната тема е свързана с проблемите на образованието по визуална комуникация и съответните взаимовръзки с визуалната култура на обществото. ", "date": "2019.05.22", "title": "Образованието по визуална комуникация е тема на конференция в НХА"}
{"url": "https://duma.bg/300-detsa-tantsuvat-na-largoto-n192310", "text": "Над 300 деца танцьори ще вземат участие в станалия вече традиционен за програмата на Европейския музикален фестивал концерт \"Европа танцува\". За трета поредна година фестивалът, организиран от агенция \"Кантус фирмус\", представя музикално-танцов проект, събирайки многобройна и възторжена публика. Събитието ще се състои днес, 22 май, от 18.30 ч. на Ларгото в центъра на столицата. Акцентът ще бъде поставен върху детските състави. Танцови формации от Националния дворец на децата, балетната школа \"Маша Илиева\" и фолклорните ансамбли \"Здравец\" и \"Средец\" към Дома на културата \"Средец\" ще представят пъстра палитра от танци. В програмата са включени изпълнения на класически и модерен балет, различни видове спортни танци, а също хип-хоп, рок и български фолклор. Водещ ще бъде журналистът от Класик FM радио Георги Митов-Геми. Събитието е с вход свободен. Деветнадесетото издание на Европейския музикален фестивал е част от Календара на културните събития на Столичната община за 2019 г. Съорганизатор е Министерството на културата.", "date": "2019.05.22", "title": "300 деца танцуват на Ларгото"}
{"url": "https://duma.bg/spektakal-na-teatar-vesel-s-nagrada-v-tirana-n192309", "text": "Тирана за първи път бе домакин на международен куклен фестивал, в който участваха театри от 12 страни - Албания, Белгия, Бразилия, Египет, Англия, Германия, Италия, Косово, Русия, Испания и Тунис. Сред тях беше и театър \"Весел\" от Велико Търново, който представи \"Принцесата и граховото зърно\" - отличен като най-добър и професионално изработен театрален продукт на световно ниво. Сред множеството деца, насладили се на майсторската интерпретация на приказката на Андерсен, са били и учениците от българското неделно училище \"Христо Ботев\". На официална среща между посланик Момчил Райчевски и Веселин Василев - директор на \"Весел\", е възникнала идеята за бъдещи гостувания на театъра със спектакли за българите и техните деца.", "date": "2019.05.22", "title": "Спектакъл на театър \"Весел\" с награда в Тирана"}
{"url": "https://duma.bg/napusna-ni-zhurnalistkata-daniela-benisheva-n192305", "text": "Почина журналистката от БНР Даниела Бенишева. Ще я запомним като светъл и добър човек, колега и приятел, пишат колегите й от радиото. Бенишева е част от екипа на Радио София от 2007 г. В годините работи като репортер, редактор и водещ в емблематични предавания - \"Арте вива\", \"Арт посоки\", \"Чуй София!\", \"София днес\", \"Кой кой е\", \"Радиокафе\", \"Ритъмът на столицата\" и др. Реализирала е интервюта с едни от най-големите имена на нашето време, хора на изкуството и културата, интелектуалци, общественици, политици. Преди да стане част от БНР, Даниела Бенишева сътрудничи на различни издания - в. \"Сега\", в. \"Българска армия\", в. \"Земя\" и др. Поклонението ще се състои на 23 май от 12.30 ч. в Банкя, храм \"Св. св. Кирик и Юлита\". ", "date": "2019.05.22", "title": "Напусна ни журналистката Даниела Бенишева"}
{"url": "https://duma.bg/nameriha-samoroden-kas-zlato-s-teglo-14-kg-n192300", "text": "Късметлия намери с металотърсач самороден къс злато с тегло 1,4 кг в Калгурли, Западна Австралия, съобщи \"Дейли мейл\". Цената на находката е почти 100 000 долара. Самородните късове злато с този размер са рядкост. В този район - Голдфийлдс Есперанс, се случва да бъдат намерени веднъж, най-много два пъти годишно, обикновено със солидно оборудване. В началото на месеца семейство намери самороден къс злато с тегло 624 грама, докато разхождаше кучето си в покрайнините на Бендиго, щата Виктория. На много по-голяма подобна находка - 2,11 кг, се натъкна пенсионер в северния район Голдфийлдс миналия септември. Оценката на златото е около 110 000 долара.", "date": "2019.05.22", "title": "Намериха самороден къс злато с тегло 1,4 кг"}
{"url": "https://duma.bg/shestznatsi-se-rodiha-za-parvi-pat-v-polsha-n192301", "text": "Жителка на Краков е родила шестзнаци, съобщи професорът от местната клиника Ричард Лаутербах. Това е първият подобен случай в Полша. Теглото на всяко от децата - четири момичета и две момчета, е около килограм. Те са дошли на бял свят чрез цезарово сечение в 29-а гестационна седмица. \"Майката се чувства добре, тя е щастлива, че е успяла да докосне най-малкото, шестото дете, родено последно\", разкри проф. Лаутербах. Някои от новородените имат нужда от респираторна поддръжка, но като цяло всички деца са родени здрави, съобщи РИА Новости. На необичайното раждане обърна внимание президентът на Полша. Анджей Дуда поздрави родителите и медицинския персонал на клиниката, а също така отбеляза, че раждането на шесторката е първото в страната. През март подобен случай бе регистриран в САЩ. Жителка на Тексас роди три двойки близнаци в продължение на девет минути. Както отбелязаха от клиниката, шансът за раждане на шестзнаци е 1 на 4,7 милиарда.", "date": "2019.05.22", "title": "Шестзнаци се родиха за първи път в Полша"}
{"url": "https://duma.bg/sestri-stoevi-otkazaha-da-igrayat-za-balgariya-n192297", "text": "Габриела и Стефани Стоеви отказаха да играят за България малко повече от година преди Олимпиадата в Токио. Една от най-успешните двойки в световния бадминтон и шампионки от Европейските игри в Баку се оплакаха от отношението към тях от страна на българската федерация, и в частност от президента й Володя Златев. Според сестри Стоеви Златев и ръководството на федерацията извършват престъпления, като нарочно не им отпускат сумите за подготовка, предвидени именно за тях. \"Ще се откажем от нашите мечти (Европейските игри, Световно първенство и олимпиада), защото не искаме повече да бъдем унижавани. Унижавани са и нашите родители. Бадминтонът е нашата работа, нашият живот и това решение, въпреки че е изключително тежко, може би е единственото възможно. Ще има хора, които ще кажат, че сме предатели и изоставяме нашата страна, но това не е така. България винаги ще бъде нашата страна, нашият дом, и винаги ще сме благодарни за невероятната подкрепа, която получавахме. Но трябва да разберете, че ако не се откажем сега и не бъдем чути, много други спортисти ще бъдат на нашето място. От много години и въпреки огромните трудности, които срещахме, ние тренираме и работим усърдно, за да можем да популяризираме бадминтона в България, както и да покажем на целия свят, че две българки могат да бъдат голяма сила в елита на бадминтона. Живеем и тренираме във Франция, далеч от нашите родители, приятели и колеги, за да се подготвяме максимално добре. През годините изтърпяхме огромни лишения, които не трябва да изпитва никой атлет, а още по-малко елитен шампион. Взехме трудно решение, но не можем повече да мълчим и да се преструваме, че всичко е наред. Борихме се, а накрая Володя Златев ни каза, че нямаме предвиден бюджет и не ни се полагат никакви средства за подготовка. Нещо, което впоследствие се оказа лъжа и лично министър Красен Кралев потвърди пред нас, че това не е истина. Обидно е председателят на федерацията ти да каже, че единствената европейска титла в историята на българския бадминтон - нашата, се сравнява с републиканска титла и че бюджетът, който е целеви и ни се полага заради успехите ни през изминалата 2018 г., се дава на други състезатели. Това е изключителна арогантност, пренебрежение и откровена неприязън. Това отношение е причината за нашето решение и за настоящото обръщение. Крайно несправедливо е бюджетът, който ММС е изплатил на федерацията за нашата подготовка, да изчезва незнайно къде и на нас да се казва, че нямаме предвиден бюджет. Несправедливо е след толкова много резултати ние да продължаваме да си финансираме сами турнирите в Европа и в Азия, при положение че ММС е предвидило и изплатило бюджет за нашата подготовка. Не е честно да отказваш да говориш с родителите ни, защото не си признавал пълномощното, което сме им дали, за валидно. И точно заради това неуважение и тази гавра с нас, която продължи достатъчно дълго време, взехме трудното решение, че няма да се състезаваме под българския флаг от тук насетне. Упълномощили сме адвокат, който е подал сигнал в прокуратурата относно конкретни факти и действия на лица от федерацията, които по негова оценка съставляват престъпления. За последното миналата седмица сме уведомили министър Кралев и очакваме ММС да окаже пълно съдействие на компетентните органи\", написаха Стоеви във фейсбук.", "date": "2019.05.22", "title": "Сестри Стоеви отказаха да играят за България"}
{"url": "https://duma.bg/georgi-galov-n192298", "text": "Най-интелигентният представител на Бирената партия от няколко месеца е присъюзен член на редакционния колектив на ДУМА. Всяка седмица другарят Гълов доказва житейската истина, че хумористичната притурка \"Пардон\" може да се прави и без да си пил от кехлибарения еликсир. А ние разбрахме, че за това са нужни 1 процент труд и 99 процента талант. Такъв човек и добре да живее, един ден в годината почерпва... с бира! НаздрАВЕ, Гоше! От екипа на ДУМА", "date": "2019.05.22", "title": " Георги Гълов"}
{"url": "https://duma.bg/ubietsat-na-dinozavrite-poshtadil-darvenitsite-n192299", "text": "Трудно е да бъдат изтребени дървениците, дори падналият астероид, затрил динозаврите от лицето на нашата планета, не успял да я отърве от кръвосмучещите насекоми, съобщи ЮПИ. Доскоро се смяташе, че те са се появили преди 50-60 млн. години. Предполагаше се, че прилепите са били първите им гостоприемници. Новото изследване разкрива, че появата на дървениците предхождала с около 50 млн. години тази на прилепите, предава БТА. ДНК анализ на около 30 вида насекоми от семейството на тези паразити показа, че те са се срещали на Земята преди най-малко 115 млн. години.  \"Установяването, че дървениците са еволюирали повече от 100 млн. години и са съжителствали с динозаврите, е важно откритие - заяви Майк Шива-Джоти от университета в Шефилд, Англия, и допълни: - Това свидетелства, че еволюцията на дървениците е по-сложна, отколкото се мислеше досега.\" Учените първоначално искали да опознаят по-добре т.нар. травмиращо оплождане сред тези насекоми - мъжките екземпляри поставят подобните си на ками пениси директно в кръвоносната система на женските. Шива-Джоти и колегите му 15 години събирали дървеници от изолирани пещери. След като се снабдили с екземпляри от десетки видове, експертите си дали сметка, че могат да проучат генетичния им произход. Изследването уточнява не само кога са се появили дървениците, но и родословието им. Някои са еволюирали към хранене от един-единствен вид гостоприемници, а други - от няколко. Появата на най-често срещаните в леглата на хората видове дървеници предхожда с няколко милиона години тази на човека. Резултатите от изследването са публикувани в Current Biology.", "date": "2019.05.22", "title": "Убиецът на динозаврите  пощадил дървениците"}
{"url": "https://duma.bg/levski-goni-oshte-trima-n192296", "text": "Левски ще освободи още трима чужденци след края на сезона. Това са Богдан Вашчук (Ест), Антони Белмонт (Фр) и Серджиу Буш (Рум). Вашчук играе на \"Герена\" под наем от ФК Рига, но медиите в Естония обявиха, че през лятото той се връща в родината си. Халфът беше взет от един от предишните наставници на \"сините\" Славиша Стоянович. Словенецът му беше треньор именно в латвийския тим. В началото на сезона Вашчук излезе с екипа на ФК Рига срещу ЦСКА-Сф в Лига Европа, като дори се сби с капитана на \"червените\" Николай Бодуров. И защитникът явно е запомнил тази случка, защото го наплю по време на третия мач между тима му и Левски.  Белмонт и Буш пък не влизат в игра последните два месеца. През пролетта на \"Тодорини кукли\" се отказаха от Давид Яблонски (Чех), Милош Цветкович (Сърб) и Жерсон Кабрал (Хол). Снощи се изигра \"вечно дерби\" №4 за сезона, като футболистите на Георги Тодоров излязоха с черни ленти. Така те оказаха съпричастност към съотборника си Деян Иванов, който в понеделник загуби баща си.", "date": "2019.05.22", "title": "Левски гони още трима"}
{"url": "https://duma.bg/grisho-se-srina-sreshtu-84-iya-v-sveta-n192295", "text": "Най-силният ни тенисист Григор Димитров (№47) загуби на старта на основната схема на турнира АТР 250 в Женева. След като преодоля квалификациите, в които игра по свое желание, той се срина в първия кръг от основния турнир срещу Федерико Делбонис (Арж, №84). Двубоят бе отложен от понеделник вечерта заради дъжд край Женевското езеро. Хасковлията имаше 2 победи срещу Делбонис, но се представи зле при първия им сблъсък на клей. При това Гришо бе повече от убедителен в първия сет с 6:1, но след това отстъпи по всички показатели на аржентинеца, който го надигра с 6:4, 6:2. Особено неубедителен Димитров бе в решаващия сет, когато започна с пробив още в първия гейм, но веднага върна жеста, а в четвъртия поведе с 40:0 и допусна отново да бъде пробит. Последната топка в мача Гришо сбърка при воле и напусна турнира, в който реши да се подготви за започващия в неделя \"Ролан Гарос\". ", "date": "2019.05.22", "title": "Гришо се срина срещу 84-ия в света"}
{"url": "https://duma.bg/dizayneri-oblichat-za-bala-abiturienti-bez-roditeli-n192303", "text": "Дизайнерски бални рокли и абитуриентски костюми получиха десетки младежи, израснали без родители. Академията за мода с председател проф. Любомир Стойков отново се включи в благотворителната инициатива \"Подкрепи една мечта\" на президента на Република България Румен Радев. Кампанията подкрепиха известните родни дизайнерки Жана Жекова, София Борисова (\"Романтика фешън\"), Радослава Лазарова (\"Блинк\"), Христо Чучев и модна къща \"Десизо Монни\". Проф. Любомир Стойков сподели: \"Академията за мода, която от дълги години подкрепя президентската инициатива за подпомагане на абитуриентите без родители, и този път направи необходимото, за да бъдат щастливи и стилни зрелостниците, лишени от родителски грижи. Огромна благодарност към българските модни брандове и родните дизайнери, които откликнаха на призива ми да се включат в тази благородна дейност\". Президентът Румен Радев и неговата съпруга Десислава Радева ще бъдат домакини на традиционния абитуриентски бал на младежите, отгледани в институции, който ще се състои на 30 май. Над 100 зрелостници от випуск 2019 г. ще имат своята бална вечер благодарение на даренията в рамките на инициативата \"Подкрепи една мечта\". Разходите по организацията на празничната вечер се покриват със събраните средства. Останалата част от тях администрацията на президента разпределя като еднократна стипендия между абитуриентите, които ще продължат образованието си във висше училище или професионален колеж, и отличните ученици в ХII клас през учебната 2019/2020 г. Организациите, фирмите и гражданите, които имат желание да подпомогнат благотворителната инициатива \"Подкрепи една мечта\", имат възможност да го направят със средства по банковата сметка на администрацията на президента: BIC BNBGBGSD Банка БНБ", "date": "2019.05.22", "title": "Дизайнери обличат за бала  абитуриенти без родители"}
{"url": "https://duma.bg/sazhivyavat-uitni-hyustan-s-holograma-n192302", "text": "Наследниците на Уитни Хюстън сключиха договор, с който да съживят паметта на американската певица. Споразумението предвижда да се издаде неин посмъртен албум и да бъде осъществено турне с помощта на холограма, предаде Франс прес. Дискографската компания \"Праймъри уейв мюзик\" обяви, че е подписала договор с наследниците на певицата, починала през 2012 г. Фирмата се е сдобила с 50% от правата върху музикалното и филмовото наследство на звездата. Уитни Хюстън е изпълнителката, получила най-много награди за всички времена. Нейният живот беше белязан от звезден възход и падения, свързани с дрогата. Певицата почина на 48-годишна възраст, като от любимото дете на Америка се превърна и в предпочитан обект на жълтата преса. Приоритет на подписания договор ще бъде осъществяването на холограмно турне на Уитни Хюстън и евентуално на подобен спектакъл на Бродуей. \"Уитни беше изключителна певица и нейните песни и до днес са част от всекидневието на милиони хора по света\", заяви Лорънс Месъл, изпълнителен директор на \"Праймъри уейв мюзик\".", "date": "2019.05.22", "title": "Съживяват Уитни Хюстън с холограма"}
{"url": "https://duma.bg/lalova-chetvarta-v-nandzhin-n192294", "text": "Ивет Лалова-Колио зае четвърто място на 200 метра на турнира в Нанджин от сериите IAAF World Challenge. Примата ни бе втора до 180-ия метър, но бе изпреварена от 2 спринтьорки в последните метри и завърши за 22,68 сек. (-0.2 м/сек). Първа е олимпийската шампионка от Рио де Жанейро 2016 Илейн Томпсън (Ям) с 22,40 сек., пред световната вицешампионка на 400 м Салва Аид Насер (Бахр) 22,56  и Блесинг Окагбаре (Ниг) 22,58. От Нанджин Ивет се прибира, за да участва на 25-26 май в Кастейон в клубната купа на Европа.  Лалова се закани, че ще гони успешно представяне на Олимпиадата в Токио 2020. Най-добрата българска спринтьорка през ХХI век взе виза в бягането на 200 м, като това ще бъде петото й участие на най-големия спортен форум. 35-годишната софиянка покри норматива още на първото си състезание за сезона на открито, след като в Осака фиксира с 22,55 сек. \"Чувствам се по-прекрасно от всякога, много добре съм физически, по-зряла. Знам какво да направя и искам да го постигна. Следват още няколко състезания, имам много неща с атлетиката\", заяви пред Нова тв Лалова. \"Ще бъда единствената българска атлетка с пет олимпиади. Моята цел не е просто да отида там, а да направя добро представяне. Да мога, така да се каже, да заключа тези пет олимпийски кръга. За мен четири е щастливото ми число, но и пет е достатъчно щастливо. Гордост е да сме на Игрите заедно с Мария Гроздева. Познавам я още от първите си стъпки в спорта, тя е прекрасна дама и за мен ще е чест да съм пак с нея. Разбира се, нейният спорт е друг и предразполага по-голямо спортно дълголетие, но се надявам да бъдем добър пример и да накараме повече деца да се обърнат към спорта. Хиляди хора се състезават по целия свят, за да стигнат до Игрите. Тази година в атлетиката нашият кулминационен момент е през октомври. Тогава е Световното първенство в Доха, иска ми се да покажа най-добрата си форма. Затова всеки мой следващ старт ще е да покажа как трябва да работя и как да се подобря в бяганията си. В спорта винаги има травми, затова всеки човек трябва да ги преодолява и да се справя с тях и да знае как да се пази. Това калява волята. Претърпях операция на ръката през януари и това ме мотивира да съм във формата, в която бях сега. За големи спортни успехи трябва и талант, но всичко останало, 90-95% са работа и дисциплина. Моята тайна може би е, че именно имам желязна дисциплина. Уча се много, всеки ден го правя и го прилагам всеки ден в тренировките си. Не спирам да се развивам и искам всеки ден да се усъвършенствам. Няма как да ме разсейва бракът ми, защото партньорът ми (Симоне Колио) е мой треньор, така че дисциплината се пренася и вкъщи. Аз съм опитен атлет, така че знам как да се подготвям. Кариерата в атлетиката приключва в един момент. Аз съм жена и искам да съм майка и това е краят на кариерата. Затова моите мечти се пренасят на много други хоризонти и тепърва искам да имам други големи успехи в спорта. Моят път в спорта няма да приключи с края на кариерата ми\", допълни Лалова.", "date": "2019.05.22", "title": "Лалова четвърта в Нанджин"}
{"url": "https://duma.bg/vladimir-valkov-na-poslednoto-derbi-n192293", "text": "Съдийската комисия към БФС обяви съдиите за последния кръг от Първа лига. Мачовете ще се играят в петък от 20.00 часа. Последното дерби, което ще е между ЦСКА-Сф и Ботев Пд, ще бъде ръководено от Владимир Вълков. Негови помощници ще са Мартин Маргаритов и Николай Чакъров. Срещата се очаква да е напечена, след като \"канарите\" елиминираха инфарктно \"червените\" на 1/2-финал за купата, след което ги биха и за първенството, като по този начин ги отказаха и от борбата за титлата. Срещата на Лудогорец с Черно море пък ще свири Волен Чинков. Третият двубой от първата шестица Берое - Левски ще премине под ръководството на Ивайло Стоянов-Сватбата.", "date": "2019.05.22", "title": "Владимир Вълков на последното дерби"}
{"url": "https://duma.bg/fenove-organizirat-turnir-v-pamet-na-ayan-sadakov-n192292", "text": "Фенове на Локо Пд организират турнир в памет на великия Аян Садъков, който ще е под наслов \"Легендите не умират\". Надпреварата ще се проведе за втора поредна година, като сега ще е на 2 юни. \"Инициативата ще бъде с цел набиране на средства за \"Алея на славата\", като началото й беше поставено с паметника на бате Айко. За целта сме поставили скромна такса за всеки отбор от 30 лв., както и кетъринг, като всичко закупено от него ще допълва сумата, която ще дарим за идеята\", съобщиха организаторите.", "date": "2019.05.22", "title": "Фенове организират турнир в памет на Аян Садъков"}
{"url": "https://duma.bg/vashington-zabavi-s-90-dni-zabranata-si-za-huauey-n192282", "text": "Американските власти забавиха забраната за изнасяне на американска технология към китайския технологичен гигант \"Хуауей\" до средата на август. Те казват, че това се прави, за да се даде време да се обнови софтуерът и да се уредят други договорни задължения. Министерството на търговията заяви, че забавянето не променя наложената забрана от президента Доналд Тръмп - действие, което засегна големи американски и китайски компании. Документът казва, че властите няма да налагат забраната за 90 дни, за да дадат на \"Хуауей\" неговите партньори време \"да запазят и да закрепят своята напълно функционираща към момента мрежа и оборудване, включително софтуерни обновления и пачове, в съответствие с правно обвързващи споразумения, сключени преди или на 16 май 2019 г.\".", "date": "2019.05.22", "title": "Вашингтон забави с 90 дни  забраната си за \"Хуауей\""}
{"url": "https://duma.bg/zhena-poe-chikago-n192283", "text": "Лори Лайтфут встъпи в длъжност като първата чернокожа жена, която става кмет на Чикаго, и обеща големи реформи. Лайтфут заяви при полагането на клетвата, че наистина възнамерява да осъществи в третия по големина американски град промените, които е обещала по време на предизборната кампания.", "date": "2019.05.22", "title": "Жена пое Чикаго"}
{"url": "https://duma.bg/stokholm-iska-tribunal-za-id-n192284", "text": "Шведското правителство предложи да се създаде международен трибунал за съдене на бойците от \"Ислямска държава\" за престъпленията, извършени от тях в Ирак и Сирия. Министърът на вътрешните работи на Швеция Микаел Дамберг посети Лондон и Холандия, за да лобира за шведската инициатива. Според Дамберг трибунал, базиран в Ирак, ще означава по-лесен достъп до свидетели, доказателства и местопрестъпления. Очаква се Швеция да проведе европейска среща на високо равнище през юни, за да разгледа ситуацията, и очаква Обединеното кралство, Франция и Холандия да участват.", "date": "2019.05.22", "title": "Стокхолм иска  трибунал за ИД"}
{"url": "https://duma.bg/v-ohrid-protestirat-sreshtu-minare-n192286", "text": "Незаконният строеж на 32-метровото минаре трябва да спре. Политиците трябва да излязат и да кажат ясно как мислят да решат проблема с джамията на Али паша. Това заявиха на протест гражданите на Охрид и членовете на сдружение \"Съвест\", съобщи скопското електронно издание МКД. От \"Съвест\" поискаха от премиера Зоран Заев да изпълни обещанието си, дадено преди изборите. Според организацията става все по-ясно, че строежът на минарето е резултат от политическа договорка и че не се спазват законите. \"Ние не сме против реставрацията и консервацията на религиозния обект, но с височината на минарето от 32 метра изцяло се нарушава визията на града и стария градски център. Тук става въпрос за нарушаване на редица закони. Тук имаме агресивен и нелегален строеж и излъгани и изманипулирани граждани от властите\", обясняват от \"Съвест\". Преди изборите за президент и кмет на Охрид премиерът Зоран Заев обеща този проблем да бъде решен след изборите.", "date": "2019.05.22", "title": "В Охрид протестират  срещу минаре"}
{"url": "https://duma.bg/sasht-i-sayuznitsi-blokiraha-zasedanie-v-oon-n192285", "text": "САЩ, Франция, Великобритания, Полша, Белгия и Германия блокираха свикване на извънредно заседание на Съвета за сигурност на ООН по искане на Русия във връзка с приет в Украйна закон за украинския език, предаде ТАСС. Руският постоянен представител в ООН Василий Небензя каза, че със закона за държавния език властите в Украйна налагали \"езикова инквизиция\". Франция призова да се гласува против провеждането на заседанието. Германският посланик Кристоф Хойсген подкрепи френския си колега. И. д. постоянен представител на САЩ Джонатан Коен определи искането за провеждането на заседанието като \"опит на Русия да отвлече вниманието от демократичните процеси в Украйна\".", "date": "2019.05.22", "title": "САЩ и съюзници блокираха  заседание в ООН "}
{"url": "https://duma.bg/nivoto-na-okeanite-mozhe-da-se-pokachi-s-2-metra-n192287", "text": "Двадесет и двама експерти публикуваха прогнози в изданието \"Протоколи на Американската академия на науките\", според които до края на века нивото на океаните може да се покачи с два метра, предаде АФП. Според песимистичния сценарий на Междуправителствената експертна група по климатичните промени до споменатото покачване може да се стигне, ако до 2100 г. се запазят сегашните тенденции и се стигне до глобално затопляне с 5 градуса. При този вариант съществува и 5% опасност нивото на океаните да се повиши до 238 см. Дори и да бъдат спазени параметрите на Парижкото споразумение за климата глобалното затопляне да бъде ограничено до 2 градуса, покачването на океаните може да варира в твърде широка амплитуда - от 36 до 126 см. Експертната група е направила прогнозите, основавайки се на топенето на ледените покривки на Гренландия и Антарктика. То е един от главните фактори за повишаването на нивото на океаните наред с термичното разширяване на обема им, дължащо се на затоплянето на климата. Ако се реализира песимистичният сценарий на учените, Земята ще загуби 1,79 млн. кв. км суша и ще последва миграция на 187 млн. жители на планетата.", "date": "2019.05.22", "title": "Нивото на океаните може  да се покачи с 2 метра"}
{"url": "https://duma.bg/himicheskite-kompanii-sa-opasni-za-evropeytsite-n192288", "text": "Най-големите европейски компании нарушават регламента на ЕС за химическата безопасност (REACH), твърди Евронюз. В производството на козметика, лекарства, хранителни продукти и дори на играчки незаконно се използват милиони тонове вещества без предварителни проверки. Сред тях са дибутилфталат, метилацетат, трихлоретилен - общо 940 наименования. По данни на контролните органи на ЕС застрашени са не само работниците в производството, но и обикновените граждани. Сред възможните последици от контакта със забранените вещества са развитие на безплодие и ракови заболявания. Европейската агенция за химикалите отказа да разкрие информацията за кои компании става дума. По данни на Съюза за охрана на околната среда и природата в Германия те са най-малко 645. Сред тях по-специално са най-големият в света химически концерн БАСФ, световният лидер в парфюмерията \"Л'Ореал\" и петролната компания \"Ексон Мобил\". Регламентът REACH е в сила от 2007 г. и се отнася до всички химически вещества, които не само че се използват в производството, но присъстват и в ежедневния ни живот - почистващи продукти, бои, както и в изделия като дрехи, мебели и електрически уреди. Компаниите трябва да докажат, че използваните химикали не са опасни или че могат да контролират риска. Ако рисковете са големи и неконтролируеми, властите могат да ограничат употребата на вещества по различни начини. В дългосрочен план най-опасните вещества трябва да бъдат заменени с по-малко опасни вещества. В понеделник в големите градове на Франция се проведоха демонстрации срещу химическия гигант \"Байер\" и принадлежащата му агрохимическа компания \"Монсанто\", която произвежда хербицида глифосат срещу плевелите. Той е най-разпространеният в света продукт за тази цел.   Немският концерн е обвинен, че е укрил съответната информация. По този повод френската прокуратура води разследване от 10 май. Учените нямат единно мнение по спора, но \"Байер\" и \"Монсанто\" вече загубиха няколко дела, включително за милиарди долари.   В началото на месеца \"Монсанто\" бе осъдена в Калифорния да плати 2,055 млрд. долара обезщетение на семейна двойка, заболяла от рак заради неин продукт. Става дума за продукта за унищожаване на плевели \"Раундъп\", базиран на глифосат. Решението в Калифорния е третата съдебна загуба за \"Байер\" в споровете за \"Раундъп\". \"Байер\" обяви през април, че в САЩ са заведени 13 000 дела, свързани с този препарат. \"Байер\" купи \"Монсанто\" за 63 млрд. долара през 2018 г., но само два месеца по-късно училищен градинар осъди \"Монсанто\" на 78,5 млн. долара заради раково заболяване, предизвикано според него от \"Раундъп\" и друг продукт на компанията. През март \"Монсанто\" загуби и дело срещу пенсионер, който се разболял от рак. Съдът му присъди 80 милиона долара.", "date": "2019.05.22", "title": "Химическите компании са  опасни за европейците"}
{"url": "https://duma.bg/glasuvat-vot-na-nedoverie-kam-kurts-n192289", "text": "Всички министри на Австрийската партия на свободата (FPOe) напуснаха правителството, след като канцлерът Себастиан Курц предложи да бъде уволнен министърът на вътрешните работи Херберт Кикъл заради видеоскандал, включващ заместник-канцлера от FPOe Хайнц-Кристиан Щрахе. Курц каза, че Кикъл - който е от партията на Щрахе - е трябвало да подаде оставка, за да осигури \"пълно, прозрачно разследване\" на случая, но е отказал да направи това. Затова Курц е трябвало да \"предложи на президента да уволни вътрешния министър\". По-рано Курц предположи, че министрите от FPOe ще спазят обещанието си, и заяви, че местата им ще бъдат заети до изборите от \"експерти или висши държавни служители\". След нова среща между Курц и президента Александър Ван дер Белен вчера последният потвърди както официалното уволнение на Кикъл, така и че местата на напусналите министри ще бъдат заети от експерти с добра репутация в обществото, а Себастиан Курц ще остане на поста канцлер до провеждане на предсрочните избори. Ван дер Белен обяви също, че ще започне консултации с партиите за определяне на точната дата за вота, но още в понеделник стана ясно, че той ще бъде насрочен за първата половина на септември. По настояване на опозиционните партии обаче австрийският парламент ще гласува вот на недоверие срещу канцлера Курц в понеделник. Това обяви председателят на долната камара на парламента Волфганг Соботка. Искането на опозицията обаче беше вотът да бъде гласуван още днес, на което се възпротивиха от управляващата партия. До компромис не се стигна и Соботка еднолично насрочи гласуването за 27 май, с което си навлече силни критики от социалдемократите. Соботка е от Австрийската народна партия на Курц. Като мотив той изтъкна, че иска \"да даде място на кампанията за изборите за Европейски парламент\". Според онлайн портала Oe24 FPOe ще подкрепи вот на недоверие към канцлера Курц. Бившият министър на вътрешните работи Херберт Кикъл също заяви в интервю, че ако се гласува вот на недоверие, FPOe ще оттегли подкрепата си за Курц.  Коалицията между Австрийската народна партия и Австрийската партия на свободата се разпадна след публикуване на видео от юли 2017 г., в което на среща в Ибиса, Испания, жена предлага на Хайнц-Кристиан Щрахе да даде пари на партията, а в замяна той обещава да предложи доходоносни обществени поръчки. Впоследствие Щрахе подаде оставка като вицеканцлер и лидер на партията си. Нейното управление временно бе поето от Норберт Хофер.", "date": "2019.05.22", "title": "Гласуват вот на недоверие към Курц"}
{"url": "https://duma.bg/kratki-novini-n192290", "text": "Футбол по Диема спорт 20.00 Септември - Дунав (1:0) по Макс спорт 4 1.15 Депортиво Кали - Пенярол 3.30 Атлетико Паранаенсе - Ривър Плейт по Макс спорт 1 Волейбол Лига на нациите (жени) 17.00 Япония - САЩ  20.30 Белгия - България по Евроспорт 1 Колоездене 14.05 Обиколка на Италия (XI етап) Тенис 18.30 Турнир в Женева (мъже) по Евроспорт 2 10.55 \"Ролан Гарос\" (квалификации)ЕС", "date": "2019.05.22", "title": "Кратки новини"}
{"url": "https://duma.bg/kratki-novini-n192280", "text": "\"Укртранснафта\" възобнови транзита на руски петрол през тръбопровода \"Дружба\" към страните от ЕС. Според компанията готовността за приемане на петрол е потвърдена и от участъка Feneshlitke (Унгария), с което тя възобновява транзита на суровини за унгарските потребители. През първата половина на юни ще бъдат извършени промени в състава на правителството в Скопие. Това каза македонският премиер Зоран Заев. \"Видяхме слабостите. Имахме избори, на които гражданите изпратиха много ясно послание, че нещата не се променят - най-слабото място е изпълнителната власт... промените ще станат след доклада на Европейския съюз от 29 май\", посочи Зоран Заев. Американският президент Доналд Тръмп заплаши Иран с военен отговор за всяка провокация срещу САЩ. \"Мисля, че Иран ще направи голяма грешка, ако направи нещо - каза Тръмп пред репортери. - Но нямаме никакви признаци, че ще го направят.\" Новозеландската полиция смята да повдигне нови обвинения срещу австралиеца Брентън Тарант, който през март уби 51 души при нападения в две джамии в град Крайстчърч. Срещу Тарант ще бъде повдигнато обвинение в извършване на терористичен акт. Преди това срещу Тарант вече бяха повдигнати 51 обвинения в убийство и 40 обвинения в опит за убийство. Френският съд нареди докторите да включат отново животоподдържащата апаратура на мъж в кома, с чиято история започна дебат за правото да умреш във Франция. Докторите започнаха да изключват животоподдържащите апарати на Венсан Ламбер в понеделник, преди да пристигне решението на съда. Ламбер е във вегетативно състояние от 2008 г. след инцидент с мотор.", "date": "2019.05.22", "title": "Кратки новини"}
{"url": "https://duma.bg/trast-sinya-balgariya-s-nov-predsedatel-n192291", "text": "Тръст \"Синя България\" избра нов председател. Фенската организация на Левски ще бъде ръководена от Даниел Стрезов. Управителният съвет избра за негови заместници Александър Чакъров и Никола Генов. И за тримата това е трети мандат в Управителния съвет. Тръстът притежава 10% от собствеността на футболния клуб.", "date": "2019.05.22", "title": "Тръст \"Синя България\" с нов председател"}
{"url": "https://duma.bg/prizovavat-parite-za-kuvozi-da-se-harchat-sled-analiz-n192272", "text": "МЗ да пренасочи 750 хил. лв., предвидени за купуване на 50 кувьоза за общинските и държавните болници, за друга апаратура или подобрения, от които новородените реално се нуждаят. За това призоваха организаторите на инициативата \"Капачки за бъдеще\" Лазар Радков и Марина Йорданова, която събира средства за недоносените деца и смяната на старите и амортизирани кувьози в болниците. Кампанията започна през 2017 година.  България не се нуждае от кувьозите на правителството, категорични са инициаторите на кампанията за събиране на капачки. Ние не даряваме на места, където не е необходимо, заяви Йорданова. Радков вярва, че зад решението на правителството стоят добри намерения, но призова за по-задълбочено проучване на нуждите. Инициаторите одобряват решението на държавата за отпускане на средствата, но смятат, че е необходимо да се избегне даряването на кувьози в отделения, които са пред затваряне или не се раждат много недоносени деца и затова е необходима оптимизация на средата на родилните отделения. Ако в МЗ все пак преценят, че ще купят кувьози, да бъде публикуван списък с болниците, в които ще бъдат осигурени, включително и колко недоносени деца се раждат в тях, както и критериите, по които ще се избират болниците, настояват от инициативата. \"Родилните маси се клатят, не са стабилни, наистина ли в ХХІ век трябва българките да раждаме така\", пита Йорданова.  В много от малките общински болници кувьозите са твърде стари, амортизирани, а някои от тях не работят от години. Старите кувьози са били произведени в периода 1976-1995 г., твърдят организаторите на инициативата. През 2017 г. чрез благотворителни инициативи са купени 132 кувьоза за големите болници по Норвежкия финансов механизъм и 19 за малки общински болници. В следващия месец се очаква от инициативата да дарят кувьози на болниците в Харманли, Берковица, Първомай, Левски и Бяла Слатина. Необходими са още 8 кувьоза - 5 транспортни и 3 стационарни. Само през първата година на инициативата са събрани почти 70 тона пластмаса. От края на 2017 г. досега \"Капачки за бъдеще\" успяват да осигурят 19 кувьоза за малките общински болници в нужда.  ", "date": "2019.05.22", "title": "Призовават парите за кувьози да се харчат след анализ"}
{"url": "https://duma.bg/bsp-ne-iska-bezhanski-lager-v-malko-tarnovo-n192275", "text": "Жителите на Малко Търново получиха подкрепата на БСП в протеста си срещу изграждането на бежански лагер край населеното място. Народният представител Петър Кънев, областният лидер на БСП в Бургас Стойко Танков и лидерът на социалистите в общината Дора Петкова се срещнаха с представителите на Инициативния комитет против изграждането на лагера. Местните са притеснени, защото макар обществената поръчка да бе спряна, тя отново е задвижена от Министерството на вътрешните работи. Хората вече са събрали над 600 подписа срещу лагера. Инициаторите предупреждават, че са готови на законни протестни действия, ако държавата не се съобрази с мнението на жителите на странджанската община. \"Опитват се да ни заблудят, че ще е площадка, използвана при кризисни ситуации, но финансирането идва от европейския фонд \"Убежище, миграция и интеграция\", заявиха местните и изразиха безпокойството си за сигурността в района.  Хората смятат, че това е поредният тежък акт на държавата срещу населението на Странджа през последните 10 години. Те припомниха за избитите без причина хиляди животни в Странджа и се оплакаха, че държавата неглижира проблемите на населението, което е довело до обезлюдяването на района.", "date": "2019.05.22", "title": "БСП не иска бежански лагер в Малко Търново "}
{"url": "https://duma.bg/maraton-ot-izyavi-za-24-may-n192274", "text": "За 24 май водещите институции на знанието у нас предлагат множество изяви. Диктовки на открито организира Институтът за български език на БАН. Празничната кампания \"Написаното остава. Пиши правилно!\" е от 11 до 31 май на открито и в класните стаи в редица градове и села. Учените канят всички желаещи да участват в кратка диктовка. В София кампанията е от 10 до 14 ч. на 24 май срещу Софийския университет, пред парка \"Княжевска градина\". Семинар \"Функционална грамотност за всички\" ще има на 27 май в представителството на Европейската комисия в България (Дом на Европа) на ул. \"Раковски\" в столицата. Организатори са Институтът за български език на БАН и Норвежкият институт за наука и технологии. На 23 май в Института по физика на твърдото тяло ще бъде връчена наградата на победителя в конкурса за високи научни постижения, присъдена на доц. Боян Торосов за изследванията му върху контрола на състоянията на квантови обекти. Инициатор на конкурса е акад. Александър Петров. Централната библиотека на БАН вчера представи над 1300 книги, дарени от изд. \"Захарий Стоянов\" и личната библиотека на етноложката Ася Попова (1934-2018). Тържественото събрание на академията за празника ще е на 23 май от 11 ч. в централната сграда на БАН. След тържеството ще бъде открита изложбата \"Кирило-Методиевската идея в православното християнство\", организирана от Кирило-Методиевския научен център на БАН, с материали от Института по етнология и фолклористика с Етнографски музей на БАН. В самия ден на 24 май преподавателите и студентите от Софийския университет ще поднесат цветя пред паметника на св. Климент Охридски, а от 11,45 ч. в аулата е традиционното академично тържество по повод на празника.  Вечерта Румен Радев кани дейците на знанието и духовността на традиционния президентски прием в НИМ. ", "date": "2019.05.22", "title": "Маратон от изяви за 24 май "}
{"url": "https://duma.bg/mafiyata-udrya-zhestoko-predupredi-elena-yoncheva-n192277", "text": "Знаех срещу какво се изправям, но не очаквах ударите на мафията да са толкова жестоки, заяви водачът на евролистата на \"БСП за България\" Елена Йончева. Заедно с Корнелия Нинова тя участва в тв предаване, в което разясни основните си приоритети и даде оценка на скандалите във властта от последните дни. Йончева подчерта, че разчита на прокуратурата за разкриването на мафията, и изрази задоволство от решението на Сотир Цацаров да разследва офшорните сметки на политици. \"Големият проблем са властимащите, които се облагодетелстват. Това е моделът, който искаме да променим. В модела на ГЕРБ истината се изкривява\", подчерта Нинова. По думите й оставките не променят модела, тъй като същите хора остават в системата и продължават да работят. Има усещане за липса на справедливост, отбеляза тя. Нинова отново изтъкна, че решението за борба с корупцията е в нов закон за КПКОНПИ, европейска прокуратура начело с Кьовеши, промяна в институциите и създаване на съдебен контрол върху прокуратурата. \"Борисов си търси оправдание за загубата на евроизборите и затова говори за \"Костинброд 2\". Нищо не сме подготвили като предизборен компромат. Г-н Борисов управлява със заплахи, затова се коментира темата с компромати, не чета учебници на КГБ, ако Борисов ги чете, това си е негов проблем\", коментира Нинова. Тя призова българите да са спокойни и да гласуват без страх. \"Никой няма да ви уволни, никой няма да ви репресира. Гласувайте като свободни българи, за да спрем веднъж завинаги порочния модел на управление\", призова лидерът на БСП. Тя е убедена, че предсрочни парламентарни избори ще има, защото управлението се разпада. \"Целият кабинет е прояден от корупция, за две години имаме девет оставки. Това е признание за провал\", уточни Нинова.", "date": "2019.05.22", "title": "Мафията удря жестоко, предупреди Елена Йончева"}
{"url": "https://duma.bg/prof-rumen-mladenov-oglavi-plovdivskiya-universitet-n192273", "text": "Проф. Румен Младенов, ботаник и биолог, е новият ректор на Пловдивския университет, който бе избран вчера с 84% от гласовете на Общото събрание на вуза. Сред предизвикателствата за своя мандат новият ректор открои влиянието на демографския срив върху висшето образование, промяната в правилата за финансиране на вузовете, предлагането на бакалавърски програми, съобразени с динамичния пазар на труда, и пряката зависимост на субсидиите от нивото на научната дейност.    Тайно гласуване определи и 44-мата членове на Академичния съвет на университета. Проф. д-р Асен Рахнев бе преизбран за председател на общото събрание. Досегашният ректор проф. Запрян Козлуджов, който бе на поста два мандата, бе удостоен със званието \"Почетен ректор\" на Пловдивския университет.      ", "date": "2019.05.22", "title": " Проф. Румен Младенов оглави Пловдивския университет"}
{"url": "https://duma.bg/10-leva-obezshtetenie-za-zaginal-kray-svoge-n192276", "text": "Застрахователната компания \"Бул инс\" е изплатила обезщетения от едва 10 лв. на наследниците на две от жертвите в автобусната катастрофа край Своге през август 2018 г. С отворено писмо близките сигнализираха премиера, омбудсмана и шефа на КФН. Наследниците на всеки загинал трябва да си разделят и обезщетение от 50 000 лв. по застраховка \"Злополука\". Само трима са подали необходимите документи. Наложило се КФН да провери застрахователя, за да започне изплащане на обезщетения. Хората получили едва по 10 лв. с аргумента, че преди курса превозвачът не е уведомил агенция \"Автомобилна администрация\", както било по закон. Според хода на наказателното дело близките може да получат пари и от фирмата, с която автобусът е сключил \"Гражданска отговорност\". \"Уважаеми г-н Борисов, знаете ли, че животът на човек струва 10 лв.? На толкова застрахователна компания \"Бул Инс\" оцени живота на нашите майки, бащи и деца! Поведението на застрахователя ни кара да се чувстваме унизени и огорчени, без вяра в справедливостта и закона. Ако \"Бул Инс\" нямат финансовия ресурс да платят за смъртта на 20 души, тогава ние си задаваме въпроса дали няма да се повтори случаят със застрахователна компания \"Олимпик\", но този път със стотици хиляди засегнати българи\", обръщат се към Борисов оскърбените наследници на загиналите. Има две валидни застраховки, съотносими към обезщетенията на жертвите от трагедията край Своге, обяснява пред \"Медиапул\" шефът на Българската асоциация на пострадалите при катастрофи адв. Владимир Тодоров. Едната е \"Гражданска отговорност\" на автобуса, сключена с \"Лев инс\", която обаче зависи от изхода на наказателното дело. Наследниците на всеки загинал пътник трябва да получат и да си разделят и обезщетение от 50 000 лв. по застраховка \"Злополука\", разясни юристът. Той посочи, че само трима наследници на две от жертвите са подали още през есента на миналата година необходимите документи в \"Бул Инс\", за да получат това обезщетение. Компанията първоначално е отказала да им плати. Едва след жалба до КФН и последвалата проверка от комисията \"Бул Инс\" е изплатила символичната сума от по 10 лв. с аргумента, че преди курса превозвачът не е уведомил агенция \"Автомобилна администрация\", както е по закон. Няма никаква връзка между подобно евентуално нарушение и застраховката, категоричен е адвокат Тодоров.  В края на август миналата година 20 души загинаха, след като автобус се преобърна и изхвърча от шосето край Своге. След трагедията се стигна до оставките на трима министри, повдигнаха се обвинения на длъжностни лица, беше сменено ръководството на АПИ и се създаде нова агенция за пътна безопасност.", "date": "2019.05.22", "title": "10 лева обезщетение за загинал край Своге"}
{"url": "https://duma.bg/borisov-ne-e-deklariral-stroitelstvo-na-kashta-n192279", "text": "Цяла къща липсва от имотната декларация на премиера Бойко Борисов, сигнализира в социалните мрежи журналистът Атанас Чобанов от \"Биволъ\". Както ДУМА вече писа, през 2007 г. Борисов купува от братовчед си Радослав Иванов имот в близост до къщата си в Банкя. Сделката е за смешните 3496,90 лв. за 462 кв. метра. На въпросния имот вече се издига сграда, което обаче не е отразено по никакъв начин в имотните декларации на премиера. Чобанов твърди, че от кадастъра става ясно, че Борисов е вдигнал къща на парцела през 2009 г. \"Разрешението за строеж номер 200 е получено на 16 октомври 2008 г. от главен архитект на Банкя. Строителната площадка е открита на 7 ноември 2008. Строежът е заснет и нанесен в кадастралния план на София на 17 септември 2009 г. Докато Борисов строи новата къща, старата му фамилна къща е ипотекирана за финансиране на предизборната кампания на ГЕРБ. Новият имот получава акт 16 на 13 октомври 2009 г., когато Борисов вече е премиер\", пише журналистът. В периода 2008-2010 г. в имот, собственост на Бойко Методиев Борисов в Банкя, е поникнала къща с РЗП 138 кв. м, която също е собственост на Бойко Методиев Борисов, подчертава той. Проверка в имотните декларации на Борисов показва, че строителството не е отразено по никакъв начин. Всеки път Борисов пише, че няма какво да декларира в графата за недвижима собственост. Припомняме, че при постъпване и напускане на длъжност законът изисква от министър-председателя (и редица други публични длъжности) да декларира абсолютно всичките си движими и недвижими собствености. Борисов явно е приел, че освен покупката на незастроения парцел през 2007 г. повече не бива да уточнява имотното си състояние. Въпреки твърденията, че не говори с братовчедите си, Борисов все още държи на официалния си профил в социалните мрежи клипа от изборите през 2017 г. Както вече писахме, той лично откарва Ради Иванов да гласува в Банкя, а след това заедно се качват в ретроавтомобила, шофиран от премиера.", "date": "2019.05.22", "title": "Борисов не е декларирал строителство на къща "}
{"url": "https://duma.bg/visok-blok-iznikna-ot-zamenka-na-bratovchedite-n192278", "text": "Висока сграда вече се издига между столичния бул. \"Пaнчо Владигеров\" и ул. \"Филиповско шосе\". Зданието е построено след 2015 г., тъй като липсва от снимките на гугъл от този период. Към днешна дата обаче новопостроената карта се вижда от сателит, а за минувачите отдавна се е превърнала в част от пейзажа. Както ДУМА вече писа, имотът е собственост на представляваната от премиерския братовчед Радослав Иванов фирма \"Монтенегро 1\". Парцелът е уреден с подписа на Бойко Борисов, който към момента на имотната сделка е кмет на София. Припомняме, че на 15 декември 2006 г. е вписана замяна на гарсониера и апартамент в Ботунец, притежавани от \"Монтенегро 1\", за недвижим общински имот от 1060 кв. м в \"Люлин\". Братовчедът на Борисов получава имот на стойност 197 764 лв. за апартамент и гарсониера, които са оценени за около 70 хил. лв. Разликата между стойностите на заменените имоти е 127 796,96 лв. За това свое задължение \"Монтенегро 1\" ООД е трябвало за своя сметка да проектира и изгради пътна отсечка, свързваща ул. \"Филиповско шосе\" и бул. \"Панчо Владигеров\", както и да проектира и изгради ВиК съоръженията, осветление и пътна настилка. В решението на общината не е уточнено колко дълга трябва да е новопостроената пътна отсечка.", "date": "2019.05.22", "title": "Висок блок изникна от заменка на братовчедите"}
{"url": "https://duma.bg/tsvetelina-penkova-mladite-ne-sa-dekor-v-bsp-n192268", "text": "- Много българи, живеещи във Великобритания, са разбираемо притеснени от липсата на яснота и потенциалните ограничения, които биха били наложени върху гражданите от Европейския съюз. При липса на взаимноизгодна сделка между двете страни е вероятно много от българите да изгубят правото си на работа и постоянно пребиваване на територията на Обединеното кралство.   Единственият начин тази несигурност да приключи е да бъдат финализирани преговорите за Брекзит, но това в момента не е възможно поради липсата на консенсус в Британския парламент, който засега отказва да одобри сделката на Тереза Мей. Преговорите по Брекзит ще са едно от предизвикателствата и в следващия Европейски парламент. От голямо значение е и как ще протекат европейските избори във Великобритания и каква заявка ще даде обществото. - Първата причина е моето виждане за политиката - трябва да се прави от хора, които освен професионализъм притежават и човешкото желание да помагат на другите. Това е важно за мен, не ми стига да знам, че съм се реализирала, искам повече млади хора да имат шанс за добро образование, да срещат подкрепа за инициативите и предприемчивостта си. През последните години все повече мои връстници навлизат на ключови позиции в партията и в парламента, което е доказателство, че в БСП не сме декор. Радвам се на техните успехи и се надявам аз също да оправдая доверието.  - Младите хора в България са израснали на фона на постоянните оставки, протести, скандали и корупция, особено през последните 10 години. Това обяснява защо младежите у нас разбираемо странят от участие в политическия живот на страната, асоциират политиката с нещо нечестно, непочтено и задкулисно. Всички се нуждаем от повече справедливост в живота си. За съжаление, в България доброто образование и личностни качества не са логичната добра основа за развитие. На важни позиции в държавата ни са посредствени хора, сложени на постовете си по неясни критерии или само заради партийна принадлежност. Това демотивира и отблъсква, а понякога е и много опасно. Младостта е предимство само за първо впечатление, след това трябва много старание и упорита работа.  - Преди всичко е нужно да се фокусираме върху създаването на повече възможности за работа и достигането на европейски стандарт на живот в България. В чужбина по различни данни живеят над 2 милиона българи и огромна част от тях желаят да се приберат, но са възпрепятствани от липсата на условия и шансове за развитие у нас. Затова и връщането на младите хора в България ще бъде един от основните ми приоритети като член на Европейския парламент.  - Няколко са причините. След броени дни всички имаме възможност да покажем оценката си към сегашното управление и да изберем дали да продължим по този път - уж на икономически растеж, уж на големи инвестиции и инфраструктурни проекти и в същото време на бедност, на все по-недостъпно здравеопазване, на липса на сигурност в ежедневието. БСП е различният път, този, който се строи за хората, а не за комисиони от строителните фирми. Път, по който всеки да има шанса и подкрепата на държавата, а не само тези, които са близки до властта. Няма безгрешна партия, но е важно политиците да се занимават с истинските проблеми на хората. Стандартът на живот на българите трябва да е първата ни задача.  - Доказано е, че бедността и корупцията са двете страни на една и съща монета. Няма как да има ефективна борба с корупцията, ако не водим паралелна борба и с бедността. Нито едно решение няма да има резултат, ако няма подкрепата на обществото. Една важна крачка в правилната посока е създаването на европейска прокуратура, която да следи за начините, по които се усвояват и разходват средствата от европейските фондове.  - Някои от очакванията са свързани с доходите, с подобряване на средата на живот. Но всички завършват с едно - отстояване на достойно място на България в Европа. Двойните стандарти и в храните, и в отношението към страната ни са обидни. Имаме своята история и принос към Европа и не бива да го забравяме. - Според мен през последните години политиките, провеждани от ЕС, се отчуждиха от гражданите на държавите членки. Те станаха неразбираеми за тях. Един от най-наболелите проблеми е тенденцията към свръхрегулация. Гражданите вече са неспособни дори да се информират за техни нови права и задължения, камо ли да спазват новите регулации или да се ползват от предоставените им възможности. Този ракурс на законотворчество трябва да бъде променен и ЕС да започне наистина да работи за една Европа на хората.  - Да посетя регион, който не успях в кампанията. Избирателите ни трябва да знаят, че са важни не само по време на избори, а са смисълът на нашата работа в Европарламента.  - Моята експертиза се базира на образованието ми като финансист и на опита, който съм натрупала в хода на работата ми с млади хора и с българи в чужбина. Именно поради тези причини считам, че работа в сферата на младежките политики, повишаване на техните шансове за реализация и развитие ще бъдат фокусът на работата ми там. Ще работя за повече средства, които да бъдат разпределени по най-болните сфери, а не от властимащите в България неправомерно, както се е случвало често досега. ", "date": "2019.05.22", "title": " Цветелина Пенкова:  Младите не са декор в БСП"}
{"url": "https://duma.bg/zrelostnitsite-pisaha-po-kosachi-na-elin-pelin-n192269", "text": "Разказът \"Косачи\" на Елин Пелин се падна на 52 000 дванайсетокласници на матурата по български език и литература. Една от 11,7 милиона комбинации беше изтеглена рано сутринта в Министерството на образованието. За нормалното протичане на изпитния ден във всички зали, в които се провеждаха изпити, бе осигурено и видеонаблюдение. Експертът в МОН Александър Трингов обясни, че критериите за оценка обхващат оценяване на знания, умения, компетентности за изграждане на аргументативен текст, прилагане на книжовно-езиковите норми, литературни компетентности, умения да се формулира теза и тя да се защитава. Тази задача носи на зрелостниците максимален брой от 30 точки. Матурата по български език и литература се състои от 3 модула. Времето за работа по първия модул е 60 минути. Вторият също е 60 минути, а третият - 120. Новото тази година е, че матурите и изпитите от Националното външно оценяване на седмокласниците вече се провеждат на различни дати и това облекчава организацията. Резултатите от матурите ще бъдат обявени до 13 юни. ", "date": "2019.05.22", "title": " Зрелостниците писаха по \"Косачи\" на Елин Пелин"}
{"url": "https://duma.bg/romi-izlyazoha-na-protest-v-burgas-zaradi-spryana-voda-n192270", "text": "Близо 100 души от бургаския квартал \"Победа\" излязоха на протест в центъра на града, защото са без водоснабдяване от няколко месеца. Причината е, че има натрупани задължения от 100 хил. лева. Според местното водоснабдително дружество между 10 и 15 нередовни клиенти са се прикачвали към водомери на редовни платци и по този начин са се получили огромни сметки, които сега никой не иска да плати. Жители на \"Победа\" декларираха, че са готови на разсрочено плащане на дълга, и в същото време поискаха оставка на ръководството на ВиК. Под прозорците на кметството те демонстративно се изкъпаха с минерална вода, докато скандираха \"Искаме вода\", \"Сложете ни водомери\", \"Вижте ни колко сме мръсни\". На място дойде и кметът на града Димитър Николов, който заяви, че няма да допусне нарастване на напрежението в Бургас. \"Няма да ме уплашите с протест пред кабинета ми. Всеки трябва да спазва правилата\", заяви кметът. Недоволните заплашиха, че няма да излязат да чистят преди празниците.", "date": "2019.05.22", "title": " Роми излязоха на протест в Бургас заради спряна вода "}
{"url": "https://duma.bg/rabotnitsi-ot-himko-chakat-zaplati-ot-17-godini-n192271", "text": "Бивши работници от фалиралия торов завод \"Химко\" излязоха на протест пред Съдебната палата във Враца. Недоволството им се дължи на факта, че те все още не са получили бавените от 17 години заплати въпреки съдебното решение за изплащането им и наличието на средства за целта. 693 души чакат заплати от \"Химко\", обезщетенията възлизат на 1 318 532 лв. В списъка с кредиторите са НЕК и \"Булгаргаз\". Съдия Снежана Наумова посочи, че съдебният акт за разпределение на сумите, които имат да получават бившите работници, е потвърден от апелативния съд и се очаква решението да бъде върнато във врачанския съд и синдикът да предприеме действия по изплащането на дължимите средства. По думите й се очаква дружеството да бъде заличено от регистъра като юридически субект.", "date": "2019.05.22", "title": "Работници от \"Химко\" чакат заплати от 17 години"}
{"url": "https://duma.bg/zakasnyala-darzhava-n192266", "text": "Не премиерът, още по-малко политиците, а капачките са обединители на нацията.   карат хиляди български граждани да се почувстват важни и полезни за родината си. Може да е странно за цивилизована държава в началото на XXI век, но е факт. Събиращите капачки имат мисия и тя е да спасяват бебета на ръба на живота. Държавата ги е забравила. Дава пари за апаратура, но едва след поредица протести на педиатри. Даде пари преди време и по Норвежкия механизъм, но очевидно недостатъчно. И без ясно виждане за бъдещето на педиатрията. Българинът свикна с мисълта, че кувьозите за недоносените бебета се купуват с пари от дарителски кампании.  Управляващите само пишат в предизборните си документи, че \"детското и майчино здравеопазване са приоритет на бъдещото управление\". После няма ясна политика нито за подготовка на педиатри, нито на неонатолози, нито политика за профилактика и лечение на деца, нито детска болница.  Щом една държава не знае как да се грижи за децата си и да им покаже колко важни са за нея, тя няма нужда от тях. Затова, когато пораснат, те я изоставят без тъга и без чувство за вина. А тези, които остават, мечтаят с пари от капачки да купят линейка.", "date": "2019.05.22", "title": "Закъсняла държава"}
{"url": "https://duma.bg/pred-denya-na-svetite-bratya-n192259", "text": "Ще започна с един документиран епизод от историята на моя роден град. Към средата на ХIХ век православните християни в Шумен решили да си построят втора градска черква и единодушно избрали име: \"Св. св. Кирил и Методий\". По онова време шуменските занаятчии, земеделци и овчари изхранвали и обличали 5-хилядния турски гарнизон в града и думата на техните първенци се чувала в Цариград. Получили разрешително за строителство. Не жалили пари и труд. И през 1857 г. в новата част на града се издигнала голяма, красива каменно-тухлена сграда с кубе и камбанария, която разнася звъна си и днес. С името на черквата обаче работата се закучила, защото Вениамин, гръцкият владика, не бил съгласен тя да носи името на славянските просветители. \"Страстите български\" силно се разгорели в Шумен, но до \"Българския Великден\", така проникновено описан век по-късно от шуменеца Тончо Жечев, имало още 4 години. Вениамин гръцки наложил волята си. През 1857 г. черквата била осветена с името \"Три Светители\". Страстите не утихвали, разгневени шуменски младежи изгорили през 1860 г. всички църковни книги на гръцки език. Следващата отмъстителна стъпка била съзидателна: в двора на черквата шуменци изградили спретнато четирикласно училище и го нарекли \"Св. св. Кирил и Методий\". На 1 септември 1932 г., 7-годишен, заедно с рояк връстници, аз прекрачих прага на Основно училище \"Св. св. Кирил и Методий\".  Едва ли има човек, който да не си спомня с умиление за своето детство. Едва ли има българин, за когото денят на светите братя Кирил и Методи да не е голям празник. Но той става още по-голям и незабравим, ако си го празнувал в училище, което носи техните имена. 86-те години (какво внушително число!), които ме делят от първото ми ученическо празнуване на 24 май, са безсилни да заличат ярките картини от този ден. По неписан закон на 23 май след обяд всички сме в училище с букети градински цветя. Под ръководството на учителите плетем венци за светите братя, за народните будители. Групи ученици обхождат и поставят цветя пред къщите, в които са живели видни шуменци възрожденци: Панайот Волов, Васил Друмев, Добри Войников, Сава Доброплодни... Не е пропусната и къщата, в която е живял унгарският революционер Лайош Кошут, емигрирал в Шумен. А в утрото на 24 май от всички християнски махали на града, от основни училища, прогимназии, гимназии към градския площад, където ще се отслужи молебен, се стичат потоци от деца, младежи и девойки, майки и бащи. Да се празнува денят на Кирила и Методия, които са написали българската азбука, за Шумен е традиция от 1813 г. А от 1901 г., когато ловешкият учител Панайот Пипков превръща стихотворението на Стоян Михайловски, озаглавено \"Кирил и Методий\", в песен, станала всеизвестна със заглавие \"Върви, народе, възродени\", лесната за заучаване мелодия завладява и шуменци. На 24 май 1933 г. пеят всички. Пеем и ние, първолачетата. Но аз не съм хванал химикалката, за да разказвам свидни детски спомени. Други чувства надделяват сега и един остър въпрос ме гложди: на 24 май 2019 г. ще звучи ли великата песен така, както е звучала в други времена? Стоян Михайловски е написал стихотворението си през 1892 г., 14 години след Освобождението. Тогава народът ни, отхвърлил петвековния турски ярем благодарение на саможертвата на братята руси, наистина се е чувствал възроден. Самочувствието на възроден народ ще да е владеело българите и в началото на ХХ век, когато Панайот Пипков е сътворил песента. А сега, на тридесетата година от злополучния български \"преход\", ще се намери ли здравомислещ човек, който би нарекъл народа ни \"възроден\"? Дори податливият на самохвалство наш днешен премиер Б. Б. не би дръзнал да направи това. Друга е истината днес. Не възроден, а разорен и жестоко унизен е сега нашият народ. Не възроден, а както никога социално разслоен - огромно мнозинство бедни и полубедни и едно малцинство пребогати, повечето от които разбогатели чрез грабеж и чрез корупция, съюзена с властта. Не възроден, а обезкръвен е сега нашият народ, разпилял по чужди земи два милиона свои синове и дъщери в най-творческа възраст. Не възроден, а обезверен е сега народът ни, останал без идеал, без път към \"светла бъднина\". Коя е сега високата национална цел, годна да бъде идеал? Шенген ли?! ГЕРБ не престава да развява това знаме, но то не топли обикновения българин. Не възроден, а все повече обезграмотен става народът на днешна България, в която едно след друго се затварят училища. Не възроден, а обезправен е народът на сегашната българска държава, в която по справедливите думи на Елена Йончева \"организираната престъпност и властта са едно и също\". Тъмен е 30-годишният тунел на \"прехода\". Светлинка някаква проблясва като че ли, но тя не е отблясък на онази \"светла бъднина\", която ние, социалистите, наричаме социализъм. След 1989 г. историята ни сервира една от своите \"гримаси\" и вместо в строителство на \"социализъм с човешко лице\" се впрегнахме в строителство на \"капитализъм с човешко лице\"... Визията, която Българската социалистическа партия прие неотдавна, преследва конкретна цел: да направи капитализма в България по-малко див, по възможност по-социален. За да се отвори път към осъществяване на Визията, са нужни поне две победи на нашата партия - на изборите за Европейски парламент на 26 май и на следващите, надяваме се не твърде далечни, парламентарни избори. Такава е сега реалната възможност за постъпателно движение - за съжаление не към социализъм, а към по-европейски капитализъм. Ето защо изборите за Европейски парламент могат да позволят на българския народ да направи стъпка напред. Поради това извиквам убедено: На 26 май - с бюлетина № 18! А ще дойде ли време народът ни да запее \"Върви, народе, възродени\", без този призив да звучи в дисонанс с реалността? Не съм пророк, не зная. Но горещо желая и се надявам такова време да настъпи. Жилав е българският народ.", "date": "2019.05.22", "title": "Пред деня на Светите братя"}
{"url": "https://duma.bg/maykata-na-dobriy-samaryanin-n192258", "text": "Народната учителка и общественичка Теофано Попова, рожба и продължител на прогресивните просветни традиции в Българското възраждане, почина на 18 януари 1929 г. преди 90 години.  Петвековното османско иго не сломи националния дух и българското съзнание поради появата и развитието на славянската писменост и хора, които посветиха своето дело на образованието на народа. Училищата се откриваха в църквите и манастирите, където кипеше книжовна, просветна и духовна дейност. В тях се учеха децата на народа. Техните учители бяха от средите на народа. Народното образование създаде този възрожденски дух, който подклаждаше борбата за  И се създадоха образователни центрове с ярка просветна дейност и традиции. Един от тях е Стара Загора. В такава духовна среда се ражда на 20 март 1856 г. Теофано Попова. Баща й, виден старозагорец, е буден и ученолюбив гражданин. Знае турски и няколко славянски езика. Участва в развитието на просветното дело в града. Още петгодишна Теофано Попова постъпва в Девическото училище и е отлична ученичка. Нейните блестящи способности, ученолюбие и работоспособност впечатляват учителите и училищните настоятели. Те решават да я назначат за учителка още преди да е завършила училище. Така през 1870 г., едва четиринадесетгодишна Теофано Попова е учителка в същото училище. Преподава на четвърти и пети клас български език, риторика, педагогика, словесност. От този момент тя определя смисъла на своя живот - да се грижи за образованието на другите, да го посвети на малките неуки детски души. А педагогическата дейност е тежък общественозначим труд, съчетан с много любов и посветен на другите. За това е необходимо извисен ум и висши идеали. Всичко това Т. Попова носи в себе си. Непрекъснато чете и обогатява своя педагогически опит, своя неповторим ум, невероятна интелигентност и изключително трудолюбие. Самостоятелно усвоява руски, френски, турски и еврейски език. През 1875 г. Теофано Попова се омъжва за Васил Папазоолу, буден младеж с патриотичен дух. Той пръв отнема на свещеника гръцкото евангелие и го принуждава да води църковната служба на славянски език. Макар и омъжена, Т. Попова продължава да учителства, и то без възнаграждение. За съжаление, през 1878 г., след епидемия, съпругът й умира и Т. Попова остава на 22 години вдовица с две малки деца, едното все още неродено. След Руско-турската освободителна война, в края на 1879 г., е назначена за учителка в Казанлък. Там учителства 11 години. Преподава история и български език. В този град тя организира младите хора на вечеринки, забави, утра, чете сказки, пише реферати, издава брошури, превежда книги. През 1884 г. видният социалист Константин Бозвелиев се запознава с нея и се изказва най-ласкаво: \"Една от най-добрите учителки, които е имал Казанлък от Освобождението до днес\". Под негово влияние и поради широката си култура, начетеност и гражданско съзнание Т. Попова  По време на Сръбско-българската война като секретар на Червения кръст Т. Попова вдига на крак казанлъшката общественост и събира огромно количество помощи за войниците на фронта. Извършеното от нея става причина за чорбаджиите да бъде неудобна, принуждават я да напусне Казанлък. Следващата, 1887 година Попова е учителка в Севлиевската гимназия. Включва се в социалистическите дружинки, учредява женска социалистическа дружинка. Завинаги свързва живота си с идеята и мечтата за по-страведлив обществен строй. Осмисля дейността си в помощ на бедните и онеправданите. Израства като една от първите жени тесни социалистки. Като такава тя е продължител на прогресивното учителско движение от ранните предосвобожденски години. Когато се връща като учителка пак в Казанлък, тя създава фонд за социалистическа пропаганда, но организационната и обществената дейност стават все по-трудни. Големият й син Димитър учи в Пловдивската гимназия, където през февруари 1891 г. избухва ученически бунт. Между заподозрените инициатори на бунта е и Димитър Попов, нейният син. Подозрението, че това е дело на социалистите, довежда до едновременен обиск на всички известни социалисти в България. Има обиск и в Казанлък, в квартирата на Т. Попова. И чорбаджиите я изгонват от казанлъшкото училище. За да заработва средства за издръжката на Димитър, който следва в Женева естествени науки, въпреки реномето й на социалистка и бунтарка е назначена в Солунската българска девическа гимназия за учителка и управителка на девическия пансион към нея. Там остава 3 години. От 1 септември 1894 г. Т. Попова отново е учителка по литература в Старозагорската девическа гимназия. Но през 1896 г. я сполетява голямо нещастие - получава страшната вест, че синът й Димитър, който е прекъснал следването си поради липса на средства и е станал учител в Свищовската гимназия, е убит.  Объркана и съкрушена, мъката поставя на изпитание нейното честно, борбено сърце. Настават тежки дни в живота й. Но още намира сили да се опълчи срещу неправдите. През 1900 г. правителството възстановява данъка десятък. Учителското дружество \"Атанас Иванов\" в Ст. Загора енергично протестира против възстановяването. МНП веднага уволнява учителите, които са подписали протеста. Т. Попова, като член на Окръжния учителски съвет, протестира и отправя искане до МНП за връщане на уволнените учители в училище. Отговорът е тежък и нечестен. Десетина дни след това тя получава заповед за уволнение от МНП. След 29-годишно учителстване, 44-годишна, отдала ум и младост на просветното дело, тя е уволнена завинаги. Целият й душевен мир, обществена ангажираност, нравствена и политическа убеденост отново са поставени на изпитание. По кой път трябва да поеме тази умна, интелигентна и извисена жена? Разбира се, там, сред хората. При бедните, самотните. При малките и бедни бездомни сирачета. Намира спасение в благотворителната дейност, в себераздаването в името на доброто, без да очаква отплата. За да не остави нещастието да я смаже. На 3 март 1899 г. Т. Попова с подкрепата на будни съграждани основава в Ст. Загора благотворителното дружество \"Добрий Самарянин\". Тя е негова председателка. Така се създава и първото в нашата страна сиропиталище. Дружеството има две секции. Първата е старопиталище, в него грижите са насочени към бедни, бездомни и самотни възрастни хора. Втората секция е сиропиталище, която има за основна задача грижата за деца, останали без родители - сирачета, да се обучават и възпитават, да се изхранват и им се осигуряват средства, за да получат образование или да усвоят занаят. Попова се отдава изцяло на грижите за децата сирачета. Но през 1912 г. я сполетява ново огромно нещастие. Тя загубва втория си син Васил. Той е убит. Васил Попов завършва Пловдивската гимназия и продължава образованието си в Либерската висша лесовъдна школа в Австрия. Там учи 3 години. След дипломирането си се връща в България и е назначен за лесничей в Пещера. Васил Попов се заема с огромно въодушевление с работата си. Той е един от най-добрите и висококвалифицирани специалисти лесовъди в България. Честен, умен и борбен като майка си, патриот по душа, той не може да понесе вандалското изсичане и унищожаване на родното горско богатство. Потресен е от безразличието на властта. Бори се срещу неправдата. И на 2 февруари 1912 г. наемни убийци на властта прекъсват младия му живот. Теофано Попова е сломена. Угасва последната й надежда за живот. Потъва в упование към бог.  се интерпретира по най-различен начин. Но нейната святост, сила и благородство в по-нататъшния й живот са в делата й за другите, за нуждаещите се, за доброто, за просветата. Тя се отдава на благотворителното дело до последния ден на своя живот. Цялата нежност и обич на осиротялото си сърце отдава на децата. Техните радости и скърби са и нейни, техните съдби - нейна съдба. Продава своите накити, семейните ценности. Ала често децата са недохранени, лошо облечени. С малкия кабриолет обикаля селата, издирва сирачета и сама ги отвежда в сиропиталището. Най-мъничките завежда у дома. Грижи се за тях като тяхна майка. Болшинството са с влошено здраве, с лоши навици, вродени дълбоко в душите им. Повечето са воловарчета, просячета или са водели слепци да просят. В отчета на дружеството от 1905 г. Теофано Попова пише: \"Главна база, от която се управлява кормилото на възпитанието, е принципът на труда\". За основа на възпитанието тук е служил лозунгът \"Чрез труд - към живота\". \"Ние се трудехме със съзнанието, че помагаме не само на себе си, но и на нашите по-малки другари. Изпитвахме гордост и удовлетворение, че сме нечия опора и упование\" - спомня си един от първите възпитаници на сиропиталището. В отчета от 1909 г. Т. Попова отбелязва също: \"... заедно с труда главна база, от която се управлява кормилото на възпитанието, е... принципът на взаимопомощта\". Особено ценна е помощта на най-големите девойки възпитанички. Те са първите помощнички на възпитателките и учителките. Тяхна всекидневна грижа е не само своите уроци да научат и да се подготвят за училище, но и да помагат на по-малките. В педагогическата насоченост на Попова основополагаща е идеята за професионалното образование. Децата остават в сиропиталището до 14-годишна възраст, след това са изпращани да учат занаят.  Тази свята жена почина на 18 януари 1929 г. на 73 години. Домът, в който тя реализира смисъла на своя живот, в който даде воля на своето педагогическо призвание и творческо гражданско съзнание и дейност, съществува и функционира и до днес. Носи нейното име - \"Дом Теофано Попова\". ", "date": "2019.05.22", "title": "Майката на \"Добрий Самарянин\""}
{"url": "https://duma.bg/sluginazhat-n192260", "text": "България по свобода на медиите днес се е сринала на 111-о място. Балонът, че плурализмът на частните медии е гаранция за тяхната свобода, се спука, за да изпусне зловонието на сервилност, зависимост, слагачество, конюнктурност, преклонение пред властта и бягство от проблемите. В обществото ни се утвърди нездравият духовен климат на безпътицата, примирението, безперспективността.  В тази обстановка особена стойност и значение придобиват националните медии - БНР и БНТ. Те така се и наричат - \"национални\", въпреки че тази им характеристика не се забелязва за сметка на определението \"обществени\", т.е. служещи на плуралистичното ни общество. А в обществото ни днес няма ясна национална позиция по важни проблеми. Преобладаващата част от журналистите в националните медии с готовност обслужват позициите на управляващите и ги обгрижват - което по принцип противоречи на функцията на журналистиката в обществото.  Ще споделя мисли за отношението на обществените ни медии към управляващите и към опозицията. В тях реверансът категорично е към управляващите и към \"дясното\" политическо пространство, маркирано като \"евроатлантическо\". За основната опозиционна лява сила БСП априори се насажда мнение, че не е достатъчно \"проевропейска\", постоянно се натрапват мнения за нейни грешки и вини. По неин адрес дори се допускат ругатни, обидни квалификации и дезинформация. Когато левицата поставя важни обществени проблеми, те се представят накратко, а след това се търсят обилно противоположни десни мнения да \"заглушат\" лявото. В студиата на БНР и БНТ обикновено разговорите с опозицията се водят по модела \"да, но...\" и водещият отива към друг проблем, с който тя да бъде уязвена. А когато отговорът на госта отново е логичен и обоснован, темата се сменя или разговорът се прекратява. Само един пример. В \"Още от деня\" на БНТ водещата Поли Златарева в разговор с млади представители на опозицията за \"Апартаментгейт\" директно ги обвини, че те не \"виждали гредата в собствените си очи\"! Каква \"греда\" в очите на тези млади хора, които никога не са участвали във властта, камо ли да са злоупотребявали с нея! Защо при сутрешно \"четене\" на вестниците по \"Хоризонт\" от общо над 200 страници материал за деня единственият цитат, който журналистката прочита, е клеветнически текст за жилището на Елена Йончева от г-н Христов (председател на СДС). Десетките й разследвания - за морските пирати в Сомалия, от гражданската война в Сирия, за предпазната ограда по българо-турската граница, злоупотребите на Делян Добрев и приближените му в Хасково, за министъра на културата  Банов, за унищожени 250 дка земеделски земи в Пернишко и пр., не се радват на подобна разгласа.  За сметка на това еврокомисарката ни г-жа Мария Габриел, сега вече и водеща евролистата на ГЕРБ, имаше неограничен достъп за нескончаемо ръсене на общи приказки и за това как трябва да ратифицираме... Истанбулската конвенция. Мълчи се за това, че г-жа Габриел живя в апартамент от над 100 кв. м на Столичната община само срещу 600 лв. наем. Коя от двете български жени - Йончева и Габриел, уважаеми журналисти, заслужава нашата подкрепа? Националните ни медии на практика са толерантни към грешките и престъпленията на ГЕРБ и правителството му.  За \"Апартаментгейт\" редица сайтове изнесоха крайно обезпокоителна информация, но БНР и БНТ не посмяха да влязат в \"дълбоките води\" на проблема. А обществото иска да знае колко са лобистките закони, приети от ГЕРБ; вярно ли е, че министър Горанов е опростил 20 млн. лв. данъци на фирмата, продала на Цветанов и Ко евтино апартаменти; как продажбата става за един ден; откъде са средствата на участниците в сделката. Какви са фактите с имотите на председателя на антикорупционната комисия и на заместника му - ако и те са нарушители на законите, как да очакваме от тях разкриване на истината. Кой допусна фалшива имотна декларация на съпругата на Порожанов, каква е същинската причина за неговата оставка - въпроси много. Само в енергетиката дългът надхвърля 5 млрд. лева. А задълженията на държавните и общинските болници, които все се прикриват? И никаква реакция от националните ни медии - потресаващо мълчание. Но отново чуваме заклеймяващата \"мантра\", че държавата е лош стопанин. Кои са причините за това поведение на националните ни медии? Страх, безразличие, политическа сервилност към властващите, липса на доблест, закърняло чувство на отговорност за съдбата на страната ни. Защото проблемите ни се задълбочават все повече и повече, но не се вижда това да безпокои нашите национално отговорни журналисти. Безпокои отношението на националните ни медии и към президента Румен Радев, който се утвърждава като мъдър, отговорен и с перспективно мислене държавник. Ръководството на ГЕРБ още от първия ден търси всякакви възможни средства да го дискредитира. Наместо отпор на това недостойно поведение националните медии на практика го подпомагат. В негативното си отношение към президента БНТ стигна дотам, че отказа да излъчи пряко пресконференцията, отчитаща двегодишната му дейност!  БСП вече година разработва цялостна комплексна концепция за бъдещето на страната - \"Визия за България\", обхващаща всички страни на националния ни живот. Тя беше предложена още през юли миналата година за всенародно обсъждане с участие на най-широк кръг общественици и специалисти, разгледана бе във всички структури и на конгреса на БСП. Защо националните медии, толкова услужливи и учтиви към управляващите, всячески избягват да запознаят българските граждани с концепциите за бъдещето на страната, предлагани от опозицията? Що за журналистическо и гражданско поведение е това?  Конюнктурата е превзела националните медии. Независимо че Конституционният съд отхвърли Истанбулската конвенция, ГЕРБ продължава негласно да налага неприемливите й джендърски позиции. Модна тема в духа на \"джендъризма\" е насилието, най-вече над жени и деца. В този дух \"Хоризонт\" ни представи случай с побой от възпитател над недисциплинирана ученичка от училище в Ловеч. Интервюта с директора на училището, с представител на РИО, с психолози... Разбира се, възпитателят ще бъде наказан, дори уволнен, ученичката - преместена в друго училище. И нито дума за възпитателната работа! Правата на детето са постоянна и самоцелно натрапвана тема, но не се говори за дълга и отговорността, за семейството, за отговорността в обществото. Нито дума за крайно обезпокоителните негативи на закона за образованието на ГЕРБ, изхвърлил възпитателната работа от българското училище. Дори думата \"възпитание\" в текстовете му липсва! Този закон е сред най-лошите, приемани в годините на прехода - по-вреден дори от този, с който бе ликвидирано уедреното ни земеделие. България стремглаво се срива към последните места по успеваемост на учениците ни в класациите на ЕС. Законът убива бъдещето на нацията ни, но какво от това! Изглежда по-важно за нашите журналисти е в предаванията си да канят \"специалисти\" от десетките фондации, НПО, \"научни институти\", финансирани от \"Америка за България\", Сорос и пр., но винаги - десни и свързани с неолиберализма. Докога? България отново е пред избори! И за пореден път има опасност те да бъдат фалшифицирани. Защото ГЕРБ, въпреки неистовата съпротива на опозицията, отново отказа да се актуализират списъците на избирателите, да се поставят камери в избирателните секции, да се въведе машинно гласуване, да се обжалват на по-висша инстанция фалшификациите на изборните протоколи с 2/3 от членовете на изборните комисии. Нито веднъж не чухме журналисти от БНР и БНТ да попитат (не дай си боже да упрекнат!) управляващите защо отказват да направят всичко това.  Ще си позволя да попитам, уважаеми журналисти от националните медии, какво трябва ние, гражданите на България, да направим, за да защитим демократичните си права на обективна информираност? Хората са отчаяни и обезверени - и от забатаченото здравеопазване, от разбитите пътища, от галопиращите нагоре цени (дори купуваният всеки ден хляб вече поскъпна с 25-50%), от все по-драстично разтварящата се ножица между доходите на милионите бедни (40% от населението ни е под \"санитарния\" минимум за живот) и тясната прослойка свръхбогаташи. Явно това не ви притеснява, щом и на Първи май без капка срам не проронихте и дума за човешкия труд и скрихте от новините по радиото най-голямата обществено-политическа проява на деня - протестният митинг-шествие с близо 20 000 участници, организиран от БСП. А каканижехте през целия ден измислени новини за несъществуващо шествие, организирано от \"Подкрепа\" от пл. \"Св. Неделя\". На 9 май - Деня на победата и на Европа, наместо почит към 30 000-те български воини, загинали в Отечествената война, радиото ни занимава с отречените в България гей бракове - какъв срам - те ли са символът на Европа!  Страната ни е в крайно тежко състояние, държи последните места почти във всички класации на ЕС, надвесена е над пропаст, в която може да се срине всеки миг, ако не спрем разпада, омразата, крайно острото противопоставяне; ако продължаваме да търпим да ни управляват неуките, неподготвените, сервилните, агресивните, арогантните, циниците; ако продължаваме да се примиряваме; ако не подкрепим търсещите, борещите се за необходимата и възможна промяна!  В израз на уважение към вас, журналистите като челен отряд на българското общество, написах тези редове.", "date": "2019.05.22", "title": "Слугинажът "}
{"url": "https://duma.bg/zakonat-sreshtu-uchilishteto-n192261", "text": "народен представител от БСП Колкото и да говорим за Европа тези дни, няма как да избягаме от големите въпроси пред средното образование у нас, които не се решават в Европа, а тук, в България! Новият закон за средното образование (ЗПУО) бе приет през октомври 2015 г. и влезе в сила от 1 август 2016 г. Той трябваше да отрази новите потребности на образователната ни система. Постигнати ли са целите, които са дефинирани в мотивите при приемането на закона от вносителите?  Според чл. 251 (2) от закона \"Министърът на образованието и науката веднъж на две години в срок до 31 март внася в Народното събрание доклад за прилагането на принципите и за изпълнението на целите на предучилищното и училищното образование в съответствие с този закон\". Такъв Доклад не е депозиран в парламента. Т. е. към днешна дата вече какви са резултатите от неговото действие. Ще припомня, че този закон беше приет без оценка за въздействието му. Сега липсва и оценка за ефекта от приложението му.  След многобройните ни срещи с учители и други работещи в системата в цялата страна и на анализ на данните можем да направим констатации за двегодишното действие на закона - с уговорката, че само акцентираме върху някои проблеми, защото няма как във вестника да се вмести пространният анализ, който сме направили.  Да започнем с Държавните образователни стандарти. Според закона те са 19 на брой. 17 от тези стандарти са пряка отговорност на министъра на образованието, два - на МС. Според мотивите, с които бе внесен законът, той предвижда \"създаването на по-ясна и работеща нормативна уредба с приемането на държавни образователни стандарти\". Какво се случи на практика през тези 2 години и 10 месеца? От 19 стандарта: една наредба все още не е приета (стандартът за физическа среда); една е отменена и няма нова; трета е отменена и има нова, която вече е променена. Останалите 16 наредби са променяни 23 пъти, като някои от тях - по 3, 4, 5 пъти. Непрекъснатите промени в подзаконовите нормативи създават нестабилност и несигурност в системата, непредвидимост, хаос и недоверие към управляващите институции. Това рязко контрастира с един от принципите, заложени в закона, а именно (чл. 3 (2) т. 9) - \"прозрачност на управлението и предвидимост на развитието на предучилищното и училищното образование\". Липсва функционална и нормативна обвързаност между документи и текстове, които регламентират дадена материя. Обемът на закона със стандартите към него към момента е около 2000 страници. Това, както и непрекъснатите промени, гарантира резултат, обратен на посочената цел - заетите в системата не ги познават достатъчно.  Иначе казано, нормативната уредба не стана нито по-ясна, нито по-работеща. Средното образование се управлява не от закона, а от подзаконови нормативни актове (стандарти и др.) Така важни дейности се регламентират с наредби и заповеди, създадени в МОН и подписани от министъра. Това дава възможност текстовете в тези документи да  и да бъдат променяни съобразно тези интереси. Безспорно е, че днес пред образованието стоят проблеми, непознати за предишните поколения, за справянето с които са необходими научно грамотни хора, обучени да ги откриват, формулират и решават. Това определя изключителната важност на учебните планове, програми и съдържание, които според нас са в центъра на образователната реформа. Отнасяме се с особено внимание към този проблем, защото резултатът от новите учебни програми, въведени от МОН, е пред очите на цялото общество и е плачевен. Какво показва най-общо анализът на вече  действащите нови учебни програми?  Голямата част от тях по всички предмети на практика не са нови. В повечето от тях са направени всъщност само козметични промени, но така, че лишават обучението от логика. В документите на МОН вече не се говори за знания и умения, а за \"компетентности\", част от които са направо смехотворни. Съдържанието на обучението в различните степени на средното образование не е обвързано. Програмите за I клас например повтарят съдържание от детската градина, без да го надграждат. Фрапиращ факт е, че програмите за V клас бяха изготвени, без да са налице програмите за II, III и IV клас. Всъщност влизането в сила на закона едновременно за I, V и VIII клас създаде сериозни проблеми. Това беше олицетворение на изключителна некомпетентност и показа на практика как законодателят  и демонстрира ненаучен подход.  Липсва връзка между учебното съдържание на  учебните предмети в отделните образователни степени. В близки по предметната област учебни предмети се изучава абсолютно различно по тематика съдържание. Пример за това е обучението по литература, история, музика, изобразително изкуство. Едно от педагогическите изисквания беше в \"новите\" учебни програми да се включва учебно съдържание, съобразено с възрастовите и психологическите особености на децата. Това не се случи. Затова пък се случи ново \"надграждане\" на негативния опит от 2000 г. - отново са свалени учебни предмети в по-ниски образователни степени. Предметът \"Философия\" например е \"свален\" от XI клас в VIII, като е комбинирано съдържание от две науки - философия и психология. Този предмет се изучава един час седмично, а в програмата са включени теми, които трудно могат да бъдат възприети от 14-годишни деца. Скандално е положението с предмета \"История\". Неясни съставители на учебните програми  неглижираха и дори игнорираха безспорни исторически факти за сметка на други. В учебниците е включено съдържание, налагащо чужди за нацията ни морални и семейни ценности. За това има изобилие от примери. В публичното пространство бяха огласени абсурдни и безумно изопачени твърдения на обучители на учителите по история за Х клас. И това се случва не къде да е, а в Центъра за квалификация на педагогическите специалисти в Банкя - звено на МОН. За създаването на учебните програми бяха използвани неизвестни историци, а не сериозният и признат научен капацитет на Софийския университет и на БАН. Резултатът е, че програмите са спорни, идеологизирани и манипулативни.  Съществен въпрос е качеството на образованието, което зависи от много фактори, но нека да поговорим Според закона той се осъществява чрез самооценяване и инспектиране. Наредбата за управление на качеството обаче просъществува само около година и нова няма. Как става инспектирането? Създаден беше Национален инспекторат по образованието. Задачата му - изготвяне на цялостна независима експертна оценка на качеството на предоставяното от детската градина или училището образование и определяне на насоките за подобряване. Наскоро създаденият Национален инспекторат направи пилотно атестиране в 90 училища в страната. Неизвестно е как се оценяват училищата за период от 5 години. Всъщност на мен лично ми е известно - моето училище беше сред тези първи 90. Първоначалният доклад от атестирането беше 3 страници - за 5-годишна дейност! Сред изводите бе записано \"недостатъчно усилия за мотивиране на учениците за участие в състезания и олимпиади\". Който познава училището, тук ще се изсмее, а за тези, които не го познават, ще кажа, че 90% от учениците участват в състезания и олимпиади и че имаме много златни, сребърни и бронзови отличия от национални, балкански и международни състезания. Това се вижда дори само от официалната страница на училището. Така че силно се съмнявам в компетентността и професионализма на НИО. Логично е качеството на образованието, което се постига във всяко училище, да е най-важният критерий за оценка. И питам - ако е така, как кореспондира това атестиране с липсата на Стандарт за управление на качеството в образователните институции? Качеството на образованието е пряко зависимо и от подготовката на учителите. При всичките отдавна проявили се недостатъци на съществуващия вариант на подготовката на учители единствената новост в закона бе споменаването на термина \"стажант-учители\". Не е случайно, че според данните на НСИ в периода след 2010 г. студентите в учителските специалности у нас са приблизително между 15 и 20 хиляди (бакалаври и магистри), а същевременно относителният дял на постъпващите  И противоположният пример - в любимата за цитиране Финландия: достъпът до учителската професия се регулира, като за нея могат да кандидатстват само студенти с висок успех от следването и броят на кандидатите се съобразява с възможностите за намиране на работа, така че в рамките на период от 1-2 години всеки завършил да може да постъпи на работа.  Законът съдържа съществени пропуски по проблема за обучението и развитието на учителите: - Налагане на компетентностния модел при определяне съдържанието на професионалния профил. Попитайте колегията - знаят ли какво означава това? - Въведе се професионалното портфолио като инструмент за оценяване на резултатите от постиженията на учителите. Сред учителите в страната изискването за това портфолио се възприема като поредната административна бумащина;  - Кариерното развитие от \"учител\" в \"старши учител\", базирано основно на \"престоя в училище - 10 години, и на получените кредити след обучение в квалификационни програми за по 16 часа (а не на резултатите от работата в клас), доведе до напрежение и разочарование след педагогическата колегия; - Въвеждането на квалификационни кредити се оказа положително, но недостатъчно условие за значима промяна. Би следвало при финансирането от МОН на програми за обучение не само да се присъждат квалификационни кредити, но и да се оценява най-важното - в каква степен съответното обучение намира приложение в работата на учителите, каквато практика съществува в много страни от ЕС. Т. е. чрез действащата система за квалификация законът не даде отговор на въпроса за качеството и влиянието й върху ефективността на преподаването - често учители с високи професионално-квалификационни степени не са по-добри учители от тези без ПКС, дори обратното. В системата за кариерно развитие за всяка една от степените е необходимо преминаване на квалификационна програма. Това доведе до масово преминаване на  с единствената цел - придобиване на съответния сертификат за преминато обучение и присъдени кредити.  - \"Мъгла\" цари и около Регистъра на одобрените програми за професионална квалификация на педагогическите специалисти (с този термин законът подмени свещената дума \"учител\"). Не намериха отговор и въпросите какво е съдържанието на тези квалификационни програми, с какво те се отличават една от друга и с какви критерии и стандарти се мери и сравнява тяхното качество. Как тези програми са свързани помежду си, както и с първоначалното обучение за получаване на учителска правоспособност? Как се контролира качеството на програмите, предлагани от различни фирми? Как се определя ефективността на влаганите финансови средства? Като резултат - има много сигнали от цялата страна за натиск от страна на РУО за организиране на обучения в училищата и детските градини от определени,  в съответните области фирми. Въпреки многобройните сигнали и публикации в медиите за порочни практики в това отношение, за неефективност на квалификациите, за раздаване \"на килограм\" на удостоверения МОН остана глухо. - Дискусионни са и т. нар. скоростни, ускорени програми за придобиване на педагогическа правоспособност. Не обезсмислят ли те висшето педагогическо образование? Защо да учиш 4 години, ако са ти достатъчни месеци? Ще доведе ли това до ново натрупване на некомпетентност в сфера, която трябва да създава компетентности?  Сериозна слабост на закона е, че той отново не уреди достатъчно конкретно реда за провеждане на конкурсите за директори в системата. Със запазването на досегашния начин за провеждането им се възпроизвежда и основната им слабост - предварителен подбор още преди конкурса и формален конкурс \"за пред света\". За такива факти имаме информация от цялата страна. Остана и проблемът с финансирането на институциите в системата. Дори и след поправките на закона от края на миналата година не е намерена вярната формула на делегираните бюджети. Съществуващият вариант генерира проблеми и с учителските заплати. Показателен за това е и фактът, че въпреки многократно хваленото 20-процентно увеличение на учителските заплати в много училища в страната този процент се движи между 13 и 15%. Тук не засягам важни въпроси като обхвата на децата и учениците и липсата на обединени усилия на всички институции (това са фактите независимо от пиар-кампаниите по медиите); въвеждането на целодневна организация при съществуващата материална база; приобщаващото образование, което е сведено само до децата с проблеми - а смисълът, който Европа влага, е друг; новата структура на образователната система и проблемите, които създава; смисълът на националното външно оценяване във варианта, в който се провежда, липсата на задълбочен анализ на резултатите и т. н. Какви са основните ни изводи, без претенции за изчерпателност? За тези две години прилагането на ЗПУО не показа, че в него се съдържат адекватни инструменти за решаването не само на проблема с качеството, но и на други значими проблеми. Това, че имаме блестящи успехи на наши ученици по света, не отменя факта, че в училища с преобладаващ брой деца, за които българският език не е майчин, осмокласници едва четат, а други поемат пътя към българските гета в големите европейски държави.  до качествено образование са огромни и това бе отбелязано дори от Еврокомисията. Зависимостта между резултатите от обучението на ученика от имотното състояние на родителите и тяхното местоживеене е твърде висока. ЗПУО на този етап не гарантира, че нашето училище предлага общ за страната стандарт.  Приемането на закона, скоростното му въвеждане, дори без да бъдат приети важни подзаконови нормативни актове, последвалите многократни поправки, промени, отменяне и пр., хвърли цялата система в експеримент без визия какво ще се случи. Това доведе до формализъм, увеличаваща се бумащина, излишно администриране, акцент върху отчитане на дейност вместо върху съдържанието на дейността. Както ми каза един директор на училище в Пловдивско: \"По-важно е имаш ли необходимата документация, отколкото дали наистина си свършил работа!\"  Начинът, по който бе приет и приложен ЗПУО, даде пример как могат да се компрометират необходими реформи и как това е изцяло и безнаказано за сметка на учениците, учителите, обществото и бъдещето на страната.", "date": "2019.05.22", "title": "Законът срещу училището"}
{"url": "https://duma.bg/gnusen-kapitalizam-n192265", "text": "Застрахователната компания \"Бул Инс\" пресметнала, че трябва да плати по 10 лв. за загиналите 20 пътници от миналогодишната катастрофа в Своге. И сумата дори вече била преведена на наследници на три от жертвите.  Тази гнусотия е застрахователен джихадизъм и бизнес грабеж, които българският дивашки капитализъм може спокойно да лепне на ревера си като знак за идентичност. Очевидно в компанията се имат за изваяни след 10 ноември капиталисти и си действат по съответния пазарен начин - да спечелят с по-малки разходи. Още Маркс е казал, че капиталистът трупа печалба за сметка на човешкия труд. Не може да пести от разходите за машините, обаче може да пести от разходите за хората. От тяхната експлоатация. В случая от експлоатация не дори на живи, а на загинали хора. От експлоатация на смъртта, макар че \"Бул Инс\" не е погребална агенция. Или на трагедията, макар че компанията не е и гробищен парк.  Твърди се, че икономиката ни била пазарна. Случаят обаче показва, че тя е повече позорна (същото, впрочем, личи и от медицината, образованието, културата, медиите). И как ли такава икономика ще постига нови върхове, ако цени повече човешкия от материалния или банкнотния фактор. Ако не изсмуче принадена стойност от мъката на хората. В компанията може и да не са чели Маркс, ама наистина пипат като образци на едни такива яки, непоклатими, челни капиталисти.  Ще им светна обаче, че не са такива. Допуснали са плащане, макар и минимално. Издънили са капитализма с непредвиден разход. Забравили са, че България вирее в условията на свободна позорна икономика и са пропуснали далаверата да накарат жертвите от Своге да й платят застраховка, че са загинали. Изтървали са да трупнат принадена стойност. Е, тогава вече щях да ги призная за мно-о-го яки капиталисти.  И не съм убеден, че страната ни няма да стигне до такава диващина. ", "date": "2019.05.22", "title": "Гнусен капитализъм"}
{"url": "https://duma.bg/zabluda-n192263", "text": "Европейският фонд за стратегически инвестиции (ЕФСИ), известен още като фонда \"Юнкер\", ще мобилизира през 2019 г. инвестиции за близо 400 млрд. евро. Към май одобрените сделки са за 73,8 млрд. евро и покриват всички 28 страни членки. Статистиката показва, че първите пет държави по инвестиции, отнесени към БВП, са Гърция, Естония, България, Португалия и Латвия. В България общото финансиране по линия на ЕФСИ възлиза на 456 млн. евро. Както е известно, половината от тях бяха дадени на новата патерица на властта Кирил Домусчиев. С тези пари той строи два нови завода за ветеринарни продукти - в Пещера, и в Разград. За други проекти информация няма, а останалите пари са в ББР, която по устав трябва да кредитира малки фирми.  Иначе това трето място на България е подлъгващо и заблуждаващо, защото инвестициите се мерят чрез БВП на страната. Базата ни в това отношение е твърде ниска. Едва тази година БВП прехвърли 100 млрд. лв., колкото е оборотът на една крупна германска автомобилна компания. Реалният отличник по плана \"Юнкер\" е Франция, която в абсолютни стойности е получила най-много пари - 9,3 млрд. евро, следвана от Испания и Италия. Вече вероятно са забравени сладките приказки на властта отпреди две години, когато тръгваше проектът \"Юнкер\", какви реки от мед и масло ще залеят България. Ситуацията обаче е съвсем друга. Оказа се, че мащабът на икономиката ни е твърде малък и затова българските компании трудно могат да получат директно финансиране по тази линия. Просто в един момент стана ясно, че съществува условие, според което се подпомагат само проекти, чийто минимален размер е 15 млн. евро. А колко са българските фирми, отговарящи на този критерий? Подобни класации ласкаят самочувствието, но когато парите не стигат до реалния бизнес, статистическите сметки не вършат особена работа.", "date": "2019.05.22", "title": "Заблуда"}
{"url": "https://duma.bg/lotariya-bez-pechalba-n192262", "text": "В неделя пак на избори. На европейски. Какво на практика ще рече това, малцина си дават сметка. Дори онези, които вечер са имали сили и нерви да се втренчат в екрана на тв каналите. Там бе разгърната мощна общонационална образователна програма. Белким българинът разбере що е то Европарламент, за какво се бори и от какъв зор той трябва да му хариже в неделя част от свободното си време. Политици и партийни активисти месеци наред тъкмяха листи с имената на фаворити, които да попаднат в отредените на България 17 от 751 места в Европарламента, да отморят милите за пет години в супер санаториума. Казват, че от тази европейска лотария зависи бъдещето на всеки от нас. Неслучайно по цялата брюкселска вертикала се трудиха неуморно. Усетиха, че билетите за лотарията не се харчат, и за да предизвикат интерес към търга, подложиха гражданството на информационен тероризъм. Поведоха битка срещу навъдилите се \"врагове на светлото европейско бъдеще\", срещу ширещия се евроскептицизъм. С това витиевато клише бе закичен всеки, който е дръзнал да поиска промяна, да се усъмни в ефективността на \"вертикалата\", в смисъла да се влагат средства в сладкия живот на няколкостотин евролюбимци. Истинска война бе поведена и срещу всеки понечил да заподозре, че европейските ценности, които са духовната тъкан на Европа, се унищожават тъкмо от тези фаворити, спечелили от лотарията и щастливо увиснали на гроздове по брюкселския пилон в скъпия политически бар. С наближаването на деня на тегленето на лотарията битката става все по-люта. Вече стигна до долнопробно меле. Политически лидери, които се опитват да защитят реални национални интереси и същностни европейски и християнски ценности, са обвинявани в ревизионизъм, в предателство, в популизъм. Заплашвани са с какви ли не санкции. С едно око обаче от Брюксел гледат да не се повтори гафът с Брекзит. Стискат здраво някой да не се отскубне от юздата. В действие влиза всичко - от закани за спиране на еврофондове до мръсни унищожителни трикове. Австрийският канцлер има куража да заяви, че антируските санкции бият по страната му и по цяла Европа и трябва да се отменят. Настоя да бъде намален броят на чиновниците в Брюксел и те да се заемат не с измислени, а с реалните заплахи. В резултат му бе подложена динена кора. Спретнат му бе скандал с коалиционната ненавистна в Брюксел евроскептична Партия на свободата, който мигновено доведе до политическа криза. Компроматът в по-голямата си част се оказа фалшив, но това вече не е интересно. Стана ясно, че е готвен от две години, но се пусна в обращение точно в навечерието на европейската лотария. В Италия, където евроскептиците са на власт, пак броени дни преди тегленето на лотарията, се организират бурни протести на \"съзнателните европейци\". Италианците трябва да се уплашат и да помислят, когато идат до урните. Объркване цари по властовите върхове на Европа. До задъхване говорят за единство, а то се топи като ледената шапка в Арктика. Елитът обаче не знае какво да предприеме срещу глобалното евроскептично затопляне. Стожерът на единството Ангела Меркел подреди САЩ в списъка на враговете. В Източна Европа това не се хареса, защото там предпочитат Вашингтон пред Брюксел. Макрон отдавна и открито зове за разслояване на ЕС. Кой тогава клати европейското единство, кой е истинската заплаха за европейската вертикала? Докато тя все повече заприличва на пилон в политически бардак, около който се въртят непотребни особи, европеецът се чуди дали в неделя да си купи билет от лотарията. Все едно, няма да спечели. ", "date": "2019.05.22", "title": "Лотария без печалба"}
{"url": "https://duma.bg/70-000-dka-zemi-sa-s-porazheniya-ot-gradushkite-n192255", "text": "Около 70 000 дка земи са с поражения от градушки. Това заяви вчера министърът на земеделието Десислава Танева, която заедно с вътрешния министър Младен Маринов и директора на пожарната безопасност и защитата на населението Николай Николов бяха в Свищовско, където паднаха градушки. В понеделник поройният дъжд наводни и нанесе огромни щети в четири свищовски села. ЖП линията Свищов - Левски бе отнесена. Десетки селскостопански дворове и къщи в селата Морава, Овча могила, Вардим и Деляновци са наводнени. На много места в района пороят е успял да унищожи и пътна настилка. В началото на май градушка порази райони на Централна и Северна България. Преди няколко дни в Свищовско също имаше градушка и ураганен вятър.  По думите на Танева засегнатите 70 хил. дка са от последните градушки. Тя обаче призна, че пораженията са на територии, за които няма покритие на притовоградовата защита. Действащата противоградова защита към момента обхваща около 17 млн. дка от близо 50 млн. дка обработваеми площи, каза Танева. По нейните думи противоградовата защита продължава да се изгражда. Самолетният способ щял да бъде възможен при изграждане на национална система на територията на цялата страна. \"Предстои решение на МС за изграждането на още два центъра, но функционирането с национално покритие е свързано и със законодателния процес, със закона и с въвеждането на споделеното финансиране между държавата и земеделските стопани\", каза министърът. Танева обясни, че представителите на областните земеделски дирекции са на място, изчаква се водата да се оттече и ще се прави обследване за пораженията. В момента действа държавна помощ за компенсиране на напълно пропаднали площи, припомни министърът. Предвидени са 4 млн. лв. за компенсиране на щетите от градушките. До следващия месец се очаква всички земеделски производители да получат средства за пропаднали площи. Според Танева средствата ще стигнат. \"Компенсацията е по-добра, когато има сключена застраховка\", каза Танева. По думите й в момента има подадени 107 хил. заявления за подпомагане.", "date": "2019.05.22", "title": "70 000 дка земи са с поражения от градушките"}
{"url": "https://duma.bg/datata-n192256", "text": "МЕЖДУНАРОДЕН ДЕН НА БИОЛОГИЧНОТО РАЗНООБРАЗИЕ. Конвенцията за биологичното разнообразие e отворена за подписване на 5 юни 1992 г. в Рио де Жанейро. Влиза в сила от 29 декември 1993 г. и е решено тази дата да се отбелязва като Международен ден на биологичното разнообразие. През декември 2000 г. Общото събрание на ООН гласува промяна и празникът се отбелязва на 22 май. 1856 - В МОСКВА Е ОТКРИТА ТРЕТЯКОВСКАТА ГАЛЕРИЯ. Днес тя съдържа една от най-големите и значими колекции на руското изобразително изкуство. Разполага с над 130 000 произведения на живописта, графиката и скулптурата. Създадена е от руския търговец и меценат Павел Третяков (1832-1898) със съдействието на брат му Сергей Третяков (1834-1892). 1906 - БРАТЯ РАЙТ ПАТЕНТОВАТ ПЪРВАТА \"ЛЕТЯЩА МАШИНА\". На 17 декември 1903 г. в 10,35 ч. в Северна Каролина, при мразовит вятър, \"Флайър\" прелита във въздуха 12 секунди и изминава 39 м. През този ден братята Орвил и Уилбърт Райт извършват общо четири полета, най-дългият от които трае 59 сек. с дължина 279 м. \"Флайър\" представлява биплан с общо тегло 340 кг. Двигателят е четиритактов с мощност 12 к.с. 1947 - САЩ ОТПУСКАТ НА ГЪРЦИЯ И ТУРЦИЯ 400 МЛН. Щ.Д. СЪГЛАСНО ДОКТРИНАТА ТРУМАН. Печелейки подкрепата на Републиканската партия, която е имала мнозинство в Конгреса на САЩ, президентът Хари Труман (на снимката) обявява доктрината на 12 март 1947 г. В нея се декларира, че САЩ ще оказват икономическа и военна помощ на Гърция и Турция, за да не се превърнат в сателити на СССР. Някои историци смятат този момент за начало на Студената война. 1859 - РАЖДА СЕ АРТЪР КОНАН ДОЙЛ, БРИТАНСКИ ПИСАТЕЛ (УМИРА 1930 Г.). Автор е на детективските романи \"Приключенията на Шерлок Холмс\", \"Баскервилското куче\", на историческия роман \"Подвизите на бригадира Жерар\", на научнофантастичния роман \"Изгубеният свят\". 1924 - РАЖДА СЕ ШАРЛ АЗНАВУР, ФРЕНСКИ ПЕВЕЦ, КОМПОЗИТОР, АКТЬОР И ДИПЛОМАТ от арменски произход (умира 2018 г.). Истинското му име е Вагинак Азнавурян. Композитор на повече от 1000 песни на френски, английски, немски, италиански и испански език. Има издадени над 100 млн. плочи. Участвал е в над 60 филма, сред които \"С глава в стената\", \"Десет малки негърчета\". Избран е за \"Артист на века\" от Си Ен Ен (1998). 1984 - УМИРА МИМИ БАЛКАНСКА, ОПЕРНА И ОПЕРЕТНА ПЕВИЦА (Р. 1902 Г.). Специализира пеене в Берлин и Виена. Съоснователка на Кооперативния театър и на Художествения оперен театър в София. Работи в Народната оперета и в Държавния музикален театър в столицата. Сред най-известните й роли са графиня Марица (\"Графиня Марица\" от И. Калман) и Фраскита (\"Фраскита\" от Ф. Лехар). И до днес е една най-популярните оперетни артистки на България.", "date": "2019.05.22", "title": "Датата"}
{"url": "https://duma.bg/grad-li-gi-udari-n192264", "text": "Хората на ГЕРБ във властта не спират да използват всеки служебен ангажимент за предизборни цели. Новата стара министърка на земеделието Десислава Танева, която с летящ старт отново кацна в агроведомството, беше вчера в Свищовско, за да види какви са щетите от понеделнишките градушки. След като спешно уволни зам.-шефката на фонд \"Земеделие\", с която бе оправдано отстраняването на Румен Порожанов, смени набързо и шефа на Агенцията по горите, тя гордо обяви, че засегнатите от градушките ще бъдат обезщетени. Малката, но важна подробност е, че помощ могат да получат само регистрираните като земеделски производители, за които се установи, че имат напълно пропаднали площи и са застраховали продукцията си. Та тази малка подробност значително стеснява обхвата на хората, които в крайна сметка ще бъдат обезщетени. Около 70 000 дка били земите, ударени от градушките. Пораженията обаче били на територии, за които няма покритие на противоградовата защита, казва Танева. Ха така! Министърката се прави на ни лук яла, ни лук мирисала с това обяснение. За тези, които не знаят - реформата в градозащитата на страната, която трябваше да обхване 90% от обработваемите земи и някои урбанизирани територии, да има повече площадки за ракети, че и самолетна защита, я започна тя още като министър във втория кабинет на Борисов. През май 2016 г. тя обеща новата система да тръгне от следващия сезон. Вече е 2019-а и новата защита не само я няма, но и предложеното от властта изправи на нокти земеделците, които иначе нямаха нищо против да плащат за тази дейност. Без да е изградила каквото и да било и да е проверила действа ли новата система, властта иска да събира към 25 млн. лв. годишно, при това единствено от земеделците. Затова и предизборно решиха да потулят скандала и замразиха спорния \"градоносен\" законопроект. И сега се правят на ударени от градушка, сякаш през последните 10 г. не те управляват държавата.", "date": "2019.05.22", "title": " Град ли ги удари?"}
{"url": "https://duma.bg/levite-mogat-da-sa-chuk-a-ne-nakovalya-ako-sa-zaedno-n192257", "text": "Политическа партия \"Подем\" е актуален ляв български политически проект, необходимо  продължение на истинската левица в Европа и света. Тя е създадена през 2018 г. главно от дейци и съучредители на 10-годишната ПП \"Българската левица\". Причината е, че сегашното ръководство на последната е да се утвърждава на анти-БСП основа и това вкара \"Българската левица\" в социаллибералната коалиция на АБВ, зад която стои бракониерът в лявото политическо пространство Георги Първанов. За него няма \"ляво\", няма \"дясно\", а има някакъв трети себичен път. Така \"Българската левица\" на практика се самоизключи от Европейската лява партия и не може да бъде мост между нея и ПЕС. Политическата философия на \"Подем\" включва съпротива и алтернатива на господстващия десен антисолидарен неолиберален модел, който непрекъснато възпроизвежда неравенство, несправедливост, бедност. Идеите на \"Подем\" почиват не върху реформирането на бездушната капиталистическа система, а върху радикалната промяна към равновесен, справедлив и нормален живот. Нашето верую се основава на 10 приоритетни ценности: труд, мир, природа, социализирана икономика, регулация, справедливи доходи и данъци, върховенство на международното право, закона, правата и свободите на човека, равенство, солидарност и недискриминация, морал и пример, безсмъртна социалистическа идея. Нашата програмна визия включва 5 приоритетни интегрирани  политики: нова стопанска политика, нова социална политика, нова културно-информационна политика, нова екологична и природозащитна политика, нова  международна и външна политика. На 6 декември миналата година \"Подем\" излезе с Апел за партньорство с всяка политическа и обществена структура, която реално се бори срещу статуквото, срещу старата система и е за установяване на нов обществен и социален ред. На предстоящите през 2019 г. три решаващи избора - европейски, предсрочни парламентарни и редовни местни, левите могат да са чук, а не наковалня, ако са заедно. Националният комитет на \"Подем\" взе категорично решение за участие в Евроизбори 2019. Основен дискусионен въпрос бе формата на това участие. Въпреки пълната ни юридическа готовност за самостоятелно явяване на изборите и подписката от 3278 души членове, на двамата съпредседатели на партията бе гласуван мандат да проведат преговори и да подпишат Споразумение за подкрепа на Коалиция \"БСП за България\". Сред основните причини \"Подем\" да застане зад тази коалиция е да се постави началото на края на 10-годишното примитивно и престъпно управление на ГЕРБ, както и да не се разпиляват левите гласове в целия им  спектър. Без радикална промяна ЕС няма гарантирано бъдеще, а ще продължава да има привилегировани и второстепенни участници на най-различни скорости, нехармонизирани социални стандарти.  Левите партии и движения на континента се борят за друг ЕС, за друг ЕП, за Европа на гражданите. Ето защо в предизборната платформа на \"Подем\" са включени седем императива: 1. Социална демократизация на всички институции и фондове на ЕС за сметка на тяхната финансово-неолиберална елитизация. Големите корпорации и банките да плащат допълнителен данък \"социална съпричастност\". Несимволично облагане на финансовите транзакции. 2. Социално-икономически модел, който възпира агресията на капитала срещу природата и срещу труда.  3. Принципно друга - хармонизирана и хуманизирана - социална политика: за гарантиран базов доход на всяко европейско семейство; за задължителен комплекс от нарастващи минимални социални стандарти за всеки европейски гражданин; за неунижаващи пенсии, нормални добавки за децата и хората в неравностойно положение. 4. Недискриминация, реални права и свободи на човека. На първо място властта е на гражданите, а след това на институциите, които подлежат на засилен граждански контрол.  5. Радикално съкращаване на брюкселската бюрокрация.  6. Суверенитет и идентичност на Стария континент със свои интереси и адекватно геополитическо поведение, което отчита нарастващата роля на Русия и Китай. Обща външна политика и политика на сигурност, която съчетава, а не противопоставя евроатлантизма на евразийството. 7. Особена мисия на ЕП и на целия ЕС - Европа да стане съучредител на нова мирна и екологична международна система, в която да действат класически и актуализирани принципи на международното право и международния морал. Само заедно и атакуващи левите сили у нас и навън могат успешно да се борят днес - за социална Европа, а утре - за социалистическа Европа!  ", "date": "2019.05.22", "title": "Левите могат да са чук, а   не наковаля, ако са заедно"}
{"url": "https://duma.bg/momchil-nekov-darzhavnata-politika-vredi-na-pchelarstvoto-n192247", "text": "\"Държавната политика в сферата на пчеларството у нас е грешна и вреди на сектора. Заради нея измират пчелите. А от това страдат десетки, дори стотици дребни и средни пчелари. Не медът трябва да е в центъра на пчеларството, а здравето на пчелите. Ако загинат те, български мед няма да има.\" Това заяви на среща с жители на град Камено, Бургаско, кандидатът за евродепутат от БСП Момчил Неков. Темата с пчелите е много актуална за регион Бургас. Той е един от регионите, които пострадаха сериозни през последните седмици във връзка с нерегламентирано пръскане с препарати за растителна защита. \"В МЗХГ политиката е да дават пари, а не да се създава устойчивост и поминък. Удобни там са едрите производители. Това трябва да се промени, защото за много хора в селските райони пчеларството е възможност за минимален страничен доход\", допълни Неков, който беше докладчик на социалистите в ЕП по темата с пчелите. По данни на \"Евростат\" през миналата година България е изнесла за страни от ЕС приблизително около 10 хил. тона пчелен мед, а за страни извън ЕС - около 4 тона. В същото време България е внесла около 12 тона пчелен мед от страни извън ЕС и 3,5 тона от страни на ЕС. Според \"Евростат\" Китай е най-големият вносител на мед в ЕС с близо 80 хил. тона, или около 40% от общия внос. Друг основен външен вносител на мед в ЕС е Украйна - близо 40 хил. тона, или 20% от вноса. Според данни на председателя на Обединения български пчеларски съюз инж. Михаил Михайлов пазарният дял на българския износ за ЕС е около 1 процент, но за сметка на това компенсираме с качествена продукция. Проблем пред бранша е липсата на българска марка пчелен мед, с която родните пчелари да се наложат на европейските пазари, коментира Михайлов.", "date": "2019.05.22", "title": "Момчил Неков:  Държавната политика вреди на пчеларството"}
{"url": "https://duma.bg/492-mln-lv-rast-na-investitsionnite-fondove-n192250", "text": "Към края на март 2019 г. активите, управлявани от местните и чуждестранните инвестиционни фондове, които осъществяват дейност в България, възлизат на 4,152 млрд. лв., съобщава БНБ. Техният размер нараства на годишна база с 492,2 млн. лева (13,4 на сто) и с 246,2 млн. лева (6,3 на сто) спрямо декември 2018 година. Като процент от брутния вътрешен продукт (БВП) общият размер на активите на местните и чуждестранните инвестиционни фондове към март 2019 г. е 3,6 на сто, при 3,4 на сто от БВП към март 2018 г. Към края на март 2019 г. активите на местните инвестиционни фондове достигат 1,561 млрд. лв., като спрямо същия месец на 2018 г. се увеличават с 214,9 млн. лева (16 на сто). В края на първото тримесечие привлечените от резиденти средства в чуждестранните инвестиционни фондове са 2,591 млрд. лв., като на годишна база те нарастват с 277,3.млн. лева (12 на сто), уточняват от централната банка.", "date": "2019.05.22", "title": "492 млн. лв. ръст на инвестиционните фондове"}
{"url": "https://duma.bg/es-iska-da-osvobodi-ot-aktsiz-domashniya-alkohol-goranov-protiv-n192248", "text": "България има сериозни резерви относно въвеждането на освобождаване от акциз на етилов алкохол, произведен в дестилерии от частно лице за негова собствена консумация. Това е позицията на страната ни, изразена на заседание на Съвета на ЕС по икономически и финансови въпроси (ЕКОФИН), проведено в Брюксел. Наш представител в съвета е финансовият министър Владислав Горанов. Съветът на финансовите министри от ЕС е дискутирал мерки за подобряване на бизнес средата за акцизните стоки, по-специално алкохола и алкохолните напитки, чрез гарантиране на лоялна конкуренция и намаляване на административната тежест за предприятията.  \"Смятаме, че въвеждането на разпоредбата ще доведе до сериозни проблеми, свързани с прилагането и администрирането. Изразяваме притеснения по отношение на възможността за увеличаване на незаконното производство, както и по отношение на здравния ефект\", пише в становището на страната. От бюлетина на Министерството на финансите става ясно, че въпреки постигнатия значителен напредък в преговорите министрите не са стигнали до окончателно споразумение по пакета от мерки, като съветът щял да продължи да работи на техническо равнище, за да постигне възможно най-скоро компромис, приемлив за всички държави членки.", "date": "2019.05.22", "title": "ЕС иска да освободи от акциз домашния алкохол, Горанов против"}
{"url": "https://duma.bg/ot-2021-g-okonchatelno-zabranyavat-plastmasata-za-ednokratno-polzvane-n192251", "text": "Съветът на ЕС одобри вчера въвеждането на нови ограничения за някои изделия от пластмаса за еднократна употреба. Определят се по-строги правила за изделия и опаковки, които се оказват сред десетте най-често срещани замърсители по европейските плажове. Новите правила забраняват употребата на пластмасови изделия за еднократна употреба, за които съществуват заместители. Въвеждат се мерки за намаляване на употребата на най-често изхвърляните пластмасови изделия, се отбелязва в съобщение на Съвета. Пластмасовите изделия за еднократна употреба са изработени изцяло или частично от пластмаса и обикновено са предназначени за еднократна или краткотрайна употреба, преди да бъдат изхвърлени. До 2021 г. окончателно ще бъдат забранени пластмасовите чинии, прибори, сламки, дръжките за балони и клечките за уши. Държавите в ЕС се споразумяха да постигнат до 2029 г. целта от 90 на сто разделно събиране на пластмасови бутилки, както и за най-малко 25 на сто преработка на пластмасовите бутилки до 2025 г. и 30 на сто до 2030 година. Вчерашното решение е последният етап от процедурата по утвърждаването на новите правила, уточняват от ЕС. ", "date": "2019.05.22", "title": " От 2021 г. окончателно забраняват пластмасата за еднократно ползване "}
{"url": "https://duma.bg/blizo-13-ot-zhilishtata-u-nas-sa-neobitaemi-n192253", "text": "В България има средно 550 жилища на 1000 души, като жилищата са много повече, отколкото домакинствата. Над 97% от собствеността е частна. Броят на необитаемите жилища обаче расте - те са над 31% от всички жилища в страната. Около 40% от домакинствата живеят в пренаселени домове. Тези данни съобщи вчера заместник-министърът на регионалното развитие Валентин Йовев на форум в София. Голяма част от апартаментите в страната са в сгради, които са на възраст над 30 години, каза той.  Според Йовев е необходима нова политика за осигуряване на достъпни жилища на всички слоеве от населението. Според него трябва да се разработят и мерки за създаване на нов социален жилищен фонд, който да допринесе за справяне с демографската криза и бедността по региони. Той съобщи, че се предвижда и подобряване на механизмите за управление на етажната собственост и създаването на стимули за подобряване на енергийната ефективност в жилищните сгради.", "date": "2019.05.22", "title": "Близо 1/3 от жилищата у нас са необитаеми"}
{"url": "https://duma.bg/taneva-iznenadvashto-smeni-shefa-na-agentsiyata-po-gorite-n192249", "text": "Министърът на земеделието, храните и горите Десислава Танева, която още докато оглавяваше агроведомството при втория кабинет на Борисов правеше много смени, с изненадваща рокада вчера смени директора на Изпълнителната агенция по горите. Не стават ясни мотивите за промяната. Новият началник на ведомството е инж. Мирослав Маринов. Той е бившият шеф на Регионална дирекция по горите-Сливен.  Досегашният директор инж. Мирослав Джупаров, който преди това беше и директор на дирекция \"Ловно стопанство\", отново е върнат там, пише fermer.bg. Джупаров беше назначен през 2018 г. на мястото на Григор Гогов, който подаде оставка, след като стана ясно, че съпругата му е шеф на фирмата, доставяла дървен материал на завишени цени за изграждане на оградата по границата ни с Румъния срещу прасетата като превенция срещу африканската чума. Към момента заместник изпълнителен директор на ИАГ остава Росен Попсавов.", "date": "2019.05.22", "title": "Танева изненадващо смени шефа на агенцията по горите"}
{"url": "https://duma.bg/iskat-pravilnik-za-deynostta-na-firmite-za-barzi-krediti-n192252", "text": "Невъзможността българинът да покрие ежемесечните си разходи е една от основните причини, поради която за последните пет години има ръст с над 10% на кредитите за малки суми. Притеснението е, че такива кредити се вземат не от банките, а от компаниите за бързи кредити. Това каза пред БНР Пейо Майорски, председател на Асоциацията за защита на потребителите.  Голяма част от хората успяват да покрият задълженията си, но не е малък броят и на тези, които влизат в спиралата на задлъжнялост. Но наказателните лихви при бързите кредити са огромни, дългът набъбва, прехвърля се задължението на колекторски фирми. Срокът за преминаване към тези фирми постоянно се скъсява. Лошите кредити се продават до месец-два, уточни Майорски. Той подчерта, че основен ангажимент на асоциацията е да бъде създаден правилник, по който тези фирми да упражняват дейността си. Те практикуват дейността си като едно обикновено търговско дружество, което всеки от нас може да си направи срещу 1 лев. Апелираме българското законодателство да уеднакви клаузите за потребителите - кредитополучателят и кредитодателят да имат равни права, когато се подписва един договор. Важно е да се четат договорите и общите правила, коментира Майорски. Вчера бяха оповестени данни от международното проучване \"Обсерватория\" на БНП \"Париба лични финанси\". Според него 62% българите смятат да харчат повече през 2019 г. На първо място по намерения за покупки е Словакия със 73% положителни отговори, следвана от Румъния с 63%. Най-много пари ще дадем за пътешествия (67%), електроуреди (60%) и ремонт (52%), последвани от обзавеждане (44%) и смартфон (40%).В  Норвегия най-често ще харчат за забавления (73%), а французите (48%) и унгарците (46%) ще дадат най-малко пари за свободното си време. Определящ фактор при покупката на нашенци е цената, като българите са първенци в Европа по отношение на намеренията за ремонт на дома. Едва 30% са посочили, че покупателната им способност се е повишила през 2018 г., при което е налице ръст от 2%. Числото е над средните 23% за Европа, а страната ни е в топ 5 по подобрили се виждания за личните финанси.", "date": "2019.05.22", "title": "Искат правилник за дейността на фирмите за бързи кредити"}
