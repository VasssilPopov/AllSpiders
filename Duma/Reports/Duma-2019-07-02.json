{"url": "https://duma.bg/nasilieto-v-honkong-eskalira-n195059", "text": "Протестиращи срещу правителството на Хонконг се опитаха вчера да влязат в сградата на регионалния парламент, предаде Ройтерс. Полицията се намеси и използва сълзотворен газ срещу протестиращите, предимно студенти, които носеха маски и строителни каски. Те се опитаха да проникнат в сградата, разбивайки прозорците, но бяха пресрещнати от около 100 полицаи от силите за борба с безредиците, с шлемове и палки. Обстановката е напрегната и полицията е вдигнала червен плакат, предупреждаващ протестиращите да се отдръпнат или срещу тях ще бъде използвана сила. По-рано полицаите се опитаха да разпръснат с лютив спрей и палки събралите се на мястото, където бе планирана церемония по повод годишнината от връщането през 1997 г. на бившата британска колония на Китай. Сградата на регионалния парламент бе в епицентъра на протестите през последните седмици, организирани срещу внесен от правителството проектозакон, разрешаващ екстрадициите към континенталната част на Китай. \"През последните няколко години хората стават по-активни, защото видяха, че мирният подход не работи\", заявява Чън, 24-годишен участник в протеста. В опита за проникване в парламента вчера участва само малка част от хилядите протестиращи, които блокираха още сутринта главни улици пред правителствения комплекс на Хонконг, отбелязва ДПА. Хората се събраха въпреки горещината от 33 градуса. Организаторите на протестното шествие в централната част на Хонконг промениха крайната му точка поради сблъсъците в близост до регионалния парламент, предаде Асошиейтед прес. Полицията бе поискала от организаторите да спрат шествието, но те отказаха, и хиляди хора се събраха в парка Виктория, за да се включат в него. Това е последният от серията протести срещу спорния законопроект, който ще позволи екстрадиране на заподозрени в престъпления граждани на Хонконг в Китай. Правителството на Хонконг се съгласи да отложи приемането на закона за неопределено време, но протестните демонстрации продължават, като управителят на района Кари Лам е изправена пред продължаващи призиви да подаде оставка.", "date": "2019.07.02", "title": "Насилието в Хонконг ескалира"}
{"url": "https://duma.bg/kak-se-finansirat-politicheskite-partii-v-rumaniya-n195049", "text": "В България години наред Румъния е давана за светъл пример в правосъдието и икономическото развитие. Някак свикнахме с представата, че румънците са отличници, макар че те самите също като нас преживяват драматично факта, че в редица европейски класации страната им е на последно или предпоследно място. Но дори и успехите, които Румъния отбеляза след влизането в ЕС, не са лишени от сянка.  Борбата с корупцията вкара в затвора редица \"динозаври\" от времето на прехода. Тя отвори пространство за нови лица в политиката. Но през последните години излязоха редица разкрития за злоупотреби в работата на прокурорите и за незаконна намеса на тайните служби в работата на правосъдието. Що се отнася до икономическото развитие, то не би трябвало да се свежда само до покачването на БВП.  след като през 2011 г. реформи на Трудовия кодекс и на Закона за социален диалог разбиват синдикатите, като създават наподобяваща ги структура с ограничени права - \"представители на служителите\". По редица причини също като в България ръстът на БВП в Румъния не се усеща от голяма част от населението. В същото време ръстът на заплатите е подкопаван от факта, че заплащането на социалните осигуровки бе прехвърлено от работодателя към работника. Сигурно е изкушаващо да си мислим, че някъде край нас има някой, който успява и от който можем да се учим. Познаването на съседите обаче може да служи най-вече като начин да осъзнаем по-добре кои сме ние, къде стоим в света и спрямо тях. В това отношение прави впечатление, че никой у нас не предложи да вземаме пример от \"отличничката\" Румъния по отношение на финансирането на партиите. Защо ли? Може би защото в края на 2017 и началото на 2018 г. румънските партии си гласуваха значително повишение на субсидията.  Поглед към сайта на Постоянната избирателна служба в Румъния показва, че само за месец март 2019 г. румънските парламентарно представени партии са получили 13 350 939 леи (5 539 018 лв.). Над половината от тези пари са за Социалдемократическата партия, която е най-старата и най-силната партия в Румъния и е оставила най-силен отпечатък по време на румънския преход. През 2018 г. Социалдемократическата партия е получила близо 97 млн. леи държавни субсидии (40,24 млн. лв.). За цялата 2018 г. румънските партии са получили 37 млн. евро (72,4 млн. лв.) държавни субсидии, посочва сайтът на \"Експерт форум\" (Expert Forum) - либерална неправителствена организация, базирана в Букурещ.  Според закона за румънския държавен бюджет за 2019 г. държавните субсидии за румънските партии тази година ще достигнат 269 млн. леи (111,6 млн. лв.). \"Експерт форум\" отбелязва, че субсидиите за партиите през 2018 г.  които са отпускани ежегодно в периода 2008-2015 г. До тази ситуация се стигна, след като в края на 2017 и началото на 2018 г. доминираният от Социалдемократическата партия румънски парламент приема, че \"субсидиите, предназначени за политическите партии, от държавния бюджет са поне 0,01% и не повече от 0,04% от БВП\". Преди тези промени според закона за политическите партии от 2006 г. мерилото не е бил БВП, а бюджетните приходи на Румъния. През 2018 г. румънският БВП е бил 202 млрд. евро.  Любопитен детайл е, че според актуалните разпоредби политическите партии, които \"издигат жени в изборните листи на избираеми места, получават удвояване на субсидията пропорционално с броя мандати, получени на изборите от кандидати жени\". В румънските социални мрежи често се иронизира фактът, че на високо ниво политиците са почти изцяло мъже и когато се снимат на някоя среща, веднага прави впечатление отсъствието на жени на фотосите. Не бива да се забравя обаче, че една от най-презираните политически личности в Румъния в последно време е премиерката Виорика Дънчила, която изпълнява изискването да е жена, но създава усещане, че е неспособна на самостоятелно политическо действие. В случая обаче е по-важен фактът, че румънските партии успяха да наложат за момента да имат много по-големи субсидии. В същото време бюджетът на разузнавателните служби например бе орязан по настояване на лидера на социалдемократите Ливиу Драгня. Това стана, преди той да влезе в затвора.  - технократския, свързван с антикорупционната прокуратура и тайните служби, и политическия - партиите, чиято линия в най-пълна степен изразява Социалдемократическата партия. Затова не трябва да учудва, че намаляването на бюджета на институциите от единия полюс е съпроводено с увеличаване на парите за институциите от другия полюс.  Повече пари за партиите означават повече възможности за местни структури, за медийна активност. Тук обаче също има някои особености спрямо България. Например в Румъния от години съществува феноменът на политическите телевизии - канали, които отразяват изключително политически новини, имат постоянни шоута, където говорят анализатори, и заемат ясни позиции по разделението между технократския и партийния сектор в политиката. Тези телевизии обаче не са партийни. Според Закона за политическите партии те нямат право на комерсиална икономическа дейност с малки изключения, свързани с пропагандната им дейност. Независимо от това съществува феноменът на политическите телевизии, собственост на олигарси. Хората масово знаят, че например \"Романия ТВ\" или \"Антена 3\" са близки до Социалдемократическата партия, докато B1 или \"Реалитатеа\" им се противопоставят. Ако човек набира информацията си от телевизиите и иска да разбере какво се случва, за препоръчване е да гледа телевизии с противоположни политически линии, защото иначе рискува да попадне в плен на пропагандата и да стане част от една или друга агитка.  Въпреки щедрите субсидии румънските партии не попълват бюджетите си само от държавния бюджет. Други източници на доход са: членски внос, дарения, собствена дейност и заеми. За всеки от тези източници има някои особености. Общата сума, която дадена партия може да получи за годината като членски внос, е неограничена. Но един отделен неин член не може да дари повече от ограничена сума - 48 минимални заплати, според стойността на минималната заплата към 1 януари на съответната година. Това означава, че за 2018 г. максималното ниво на заплащане на членски внос от един член е 91 200 леи (37 762 лв.). Освен това името на всеки партиен член, който е платил членски внос от над 10 минимални заплати, трябва да бъде оповестено публично. Според данните за 2016 г., цитирани от сайта на гражданското общество Romania curata (Романия курата - \"Чиста Румъния\"), 55% от приходите на Социалдемократическата партия са идвали от членски внос. При Националнолибералната партия делът на приходите е бил 23%, а за партията на младите в румънската политика \"Съюзът Спасете Румъния\" - един процент. Другояче изглеждат бюджетите от гледна точка на даренията. Там правилото е, че дарението от дадено физически лице не може да надхвърли 200 минимални брутни заплати. При юридическите лица лимитът е 500 минимални брутни заплати. За 2016 г. 90% от приходите на \"Съюза Спасете Румъния\" са били от дарения. При Националнолибералната партия делът на даренията е бил 50%, а при Социалдемократическата партия - 15%.   Собствената икономическа дейност на партиите е ограничена до разпространението на пропагандни брошури и издания, продажба на билети за участие в събития на партиите, наеми за имотите, които те притежават, лихви и т.н. Това по принцип е малко и дори незначително перо от приходите на румънските партии. Заемите, подобно на другите приходи от собствена дейност, имат скромен дял в приходите на партиите. В настоящите условия най-голям дял се пада на държавните субсидии.  Увеличаването на размера на субсидиите поражда загриженост в институциите на гражданското общество, които по принцип гледат критично на симбиозата между партиите и клиентелизма. В румънската политика освен разделението между технократските сили и партийните политически структури има и противоречие между т.нар. стари и т.нар. нови партии. Смята се, че партиите, които са осъществили румънския преход - в най-голямата степен Социалдемократическата, но и опозиционната Националнолиберална партия - са представители на клиентелисткия политически модел. Те печелят влияние от способността си да разпределят обществен ресурс към спонсори и членове. Затова и от техните редици имаше най-много осъдени по време на златната ера на борбата с корупцията, когато антикорупционната прокуратура бе ръководена от Лаура Кьовеши. В същото време класическата нова партия в румънската политика е \"Съюзът Спасете Румъния\". Тя има най-малко проблеми с правосъдието. Изразява интересите на по-млади хора, които са икономически независими и генерират своите приходи в по-малка степен чрез преразпределение на ресурси през държавата. Тази партия се стреми  включително, защото нейните членове и симпатизанти имат ресурсите, за да живеят в пазарно общество.  Тези разделения се виждат и в данните за финансирането на партиите, изнесени от сайта \"Чиста Румъния\". Докато за \"старите\" партии е характерно, че имат повече приходи от членски внос и от държавни субсидии, \"Съюзът Спасете Румъния\" разчита най-вече на дарения.  За момента като че ли щедрите държавни субсидии за румънските партии не са оспорвани сериозно. Неправителствените организации като \"Експерт форум\" (Expert Forum) призовават да се упражнява засилен контрол върху използваните средства в кампаниите и върху изразходването на държавните субсидии от страна на партиите.  Румъния се подготвя за президентски избори в края на годината, от които зависи какъв ще е бъдещият баланс между технократските и политическите лобита. Ако новите партии и технократските сили в румънската политика се засилят, със сигурност ще има орязване на бюджетите на партиите. ", "date": "2019.07.02", "title": "Как се финансират политическите партии в Румъния?"}
{"url": "https://duma.bg/16-tsivilni-ubiti-v-siriya-ot-izrael-n195050", "text": "При нападение на Израел срещу множество сирийски и ирански позиции в покрайнините на Дамаск и Хомс загинаха 16 цивилни, включително бебе, а раненитe наброяват 21 души, предадоха медиите. Според съобщенията израелски бойни самолети са изстреляли най-малко 7 ракети.  Сирийската противовъздушна отбрана отрази атаката, предприета от ливанското въздушно пространство, съобщи министерството на отбраната. Сирийската информационна агенция САНА твърди, че при атаката срещу предградие в Дамаск са загинали най-малко четирима цивилни, включително бебе. Военен командир е казал за ДПА, че сред мишените на нападението са били три военни аванпоста в провинция Хомс. Там най-малко 10 ранени войници на правителствената армия са били откарани в болница. Този израелски удар е с най-много жертви. Премиерът Бенямин Нетаняху предупреждаваше, че страната му ще продължи да удря цели в Сирия, които представляват заплаха за нея.  ", "date": "2019.07.02", "title": "16 цивилни убити  в Сирия от Израел"}
{"url": "https://duma.bg/svetat-ostava-bez-shokolad-kafe-i-konyak-n195048", "text": "Миналата година лятото в Европа беше горещо. В продължение на месец и половина в повечето страни температурата не падна под 30 градуса. Несвикналите с горещините британци се радваха на неочакваната топлина и масово се шегуваха в социалните мрежи, че глобалното затопляне най-накрая е направило страната им пригодена за живот, пише Би Би Си. Шегите обаче бързо секнаха. В началото на есента стана ясно, че необичайно горещият сезон е унищожил реколтата на почти всички растящи на острова зеленчуци. В резултат на това лукът поскъпна 1,5 пъти, а морковите - почти двойно. Под заплаха се оказа дори традиционното за Албиона ястие - фиш енд чипс - пържена риба с картофи. Британският случай изобщо не е изключение. Година по-рано например в Европа рязко поскъпнаха тиквичките, зелето, спанакът и салатата. Причината беше лошото време в Италия и Испания. Учените предупреждават: климатичните промени заплашват с изчезване на повечето обичани продукти - от картофите и бананите до морските продукти и зехтина. Ето няколко примера без кои продукти можем да останем още в близките години: Лоша новина за стотици милиони хора по целия свят, свикнали да започват деня си с чаша кафе. То може да стане истински деликатес още в близките години. Проблемът е в това, че отглеждането на кафето изисква доста специфични условия: тропически климат, планински релеф, стабилни температури и много дъжд кръглогодишно. А на планетата ни такива места намаляват с бързи темпове. Заради глобалното затопляне към 2050 година територията, която е подходяща за отглеждане на кафе, ще намалее почти двойно. А към 2080-а това растение рискува да изчезне в природата напълно. През последните 50 години в Танзания, която е един от основните доставчици на кафеени зърна, реколтата е намаляла двойно. Всеки допълнителен градус на минималната температура в планините намалява кафеената реколта с почти една трета. И проблемът не е само в затоплянето, но и в други прояви на екстремалното време, което спомага за разпространяването на болести и вредители. През 2012 г. например кафеените плантации в Централна Америка бяха ударени от гъбична инфекция, която унищожи 50-85% от реколтата. Нещата с чая не изглеждат по-добре. Заради по-високите температури и количеството на валежите площта на плантациите с чай в някои региони ще намалее към 2050 г. повече от двойно (например в Източна Африка). Освен това индийските учени вече откриха, че климатът вреди и на качеството на чая. Мусони носят все по-обилни валежи, която правят вкуса и аромата на чая по-слаби, по-размити и воднисти. Вече поне 600 години в югозападната част на Франция отглеждат сорта грозде, известен като уни-блан или требиано. От него се получава жълто, кисело и невкусно вино. Но пък след кипване и двойна дестилация го слагат в дъбови бъчви и се получава силна и ароматна напитка, известна в цял свят като френски коняк. Глобалното затопляне заплашва да сложи край на тази древна индустрия. Заради по-високите температури летният сезон се удължава, гроздето става по-сладко и вече не е подходящо за производство на коняк. Разбира се, гроздовете могат се съберат и по-рано (всъщност местните фермери правят именно това през последните години), но дори и някоя и друга седмица особено горещо време може да направи цялата реколта непригодна за дестилация. \"Това, с което сме се занимавали вече столетия наред, ще стане невъзможно само след 50 години\", цитира Би Би Си Пиер Жонкур, един от директорите на световноизвестната конячна къща \"Мартел\". Сега големите производители се опитват да селектират други, родствени сортове грозде, които да зреят по-дълго време. Всяка година за тези опити се харчат стотици хиляди евро, но никой не може да гарантира успех. Проблеми има и при производителите на шотландско уиски. Там глобалното затопляне ги постави пред решаването на друга задача: недостиг на прясна вода. Горещото лято м.г. и почти пълната липса на валежи доведоха до катастрофално спадане на нивото на реките и пресъхването на някои от тях. А синоптиците предупреждават - уви, това не е изключение, а нова норма. Заради глобалното затопляне вероятността от горещо и сухо лято на острова е нараснала 30 пъти. Недостигът на вода се превръща в главоболие и за производителите на бира, при това по целия свят - от Чехия до Калифорния. Най-прочутото британско ястие - пържена риба с картофки - също е застрашено от климатичните промени. При това под заплаха са и двата му компонента - и рибата, и картофите. Да започнем с рибата. За приготвянето на фиш енд чипс обикновено се използват треска или друга бяла риба. Заради затоплянето на Световния океан съдържанието на кислорода във водата намалява. В резултат цялата риба, особено по-голямата, намалява размерите си. Според експертите към 2050 г. се очаква рибите да станат по-къси приблизително с една четвърт. Британските вестници тъжно се шегуват по този повод, обещавайки на националното ястие ново име\": \"хамсия с картофи\" или \"калмари с картофи\", след като традиционната треска се замества от по-малки видове - скумрия и сардини. Затоплянето на океана се отразява и на обемите на улова. Уловът на риба в целия свят вече е намалял средно с 5%, а в Северно море - с цяла една трета. Но да се върнем към фиш енд чипс. Освен риба там има и картофи. А перспективите на картофите също не са розови на фона на глобалното затопляне. Във Великобритания основно се ползват местни зеленчуци, страната осигурява потребностите си от картофи приблизително на 80 процента. Според неотдавнашен доклад на Климатичната коалиция обаче към 2050 г. три четвърти от обработваемата земя на острова ще е неподходяща за земеделие заради сушите. Например горещото лято м.г. е довело да намаляването на реколтата почти с една четвърт, а всеки картоф е намалил размерите си средно с 3 сантиметра. \"Мисълта, че обикновените картофи могат да се превърнат в деликатес, ни изглежда абсолютно невероятна - казва пред Би Би Си представителят на Световния фонд на дивата природа (WWF) Гарет Редмънд-Кинг. - Тази невероятна мисъл обаче ще стане реалност, ако не се справим с климатичните промени\". За мнозина шоколадът е най-неочакваната жертва на глобалното затопляне, тъй като какаовите дървета обичат високите температури, но и се нуждаят от обилни валежи и висока влажност. Това е именно този горещ и влажен климат, който днес превзема планетата ни.  Увеличаването на средните температури обаче нарушава обичайната система на климата, правейки времето по-екстремно и непредвидимо. А шоколадовите дървета са прекалено чувствителни към подобни климатични скокове и като цяло са много взискателни към околната среда. За нормалното узряване на плодовете на какаовите дървета (а те растат на не повече от 20 градуса от екватора) са необходими редица условия: постоянна висока температура, постоянна висока влажност, силни валежи, висока осветеност през цялата година, много плодородна почва и защита от силни ветрове. Всяко нарушение на тези обичайни условия води до рязък спад на реколтата. Според някои доклади екстремните промени в климата ще бъдат придружени от дълги сухи периоди, които ще окажат негативно влияние върху производството на какао. Експертите изчисляват, че производството на шоколадови изделия ще спадне с около 1 млн. тона на година. Според последните изследвания, пише Би Би Си, заради глобалното затопляне още към 2030 г. ще стане неизгодно да се отглеждат шоколадови дървета. За последните 40 години площта на териториите, използвани за отглеждане на шоколадови дървета, вече е намаляла с 40 процента. След още 40 г. средните температури в Гана и Кот д'Ивоар (тези две страни осигуряват две трети от световния износ на какао) ще се увеличат с 2 градуса, което на практика ще сложи край на шоколадовата индустрия. И това при положение, че още през следващата, 2020 година, търсенето на какао ще надвиши предлагането с 1 милион тона. Обичате фъстъци? Тогава се опитайте да им се насладите като за последно: глобалното затопляне няма да ги пощади и тях.  Тревистото растение, което ни снабдява с една от най-разпространените ядки в света, всъщност е доста капризно. То се нуждае от 5 месеца непрекъснато топло време, оптималната му температура за развитие е 22-28 градуса, а почвата, в която вирее, трябва да е достатъчно влажна. Периодите на горещини и суша не са съвместими с начина му на живот. Приблизително можем да си представим какво очаква фъстъчената индустрия, като си спомним 2011 година. Тогава едновременно няколко щата в югоизточната част на САЩ бяха ударени от суша, която погуби реколтата от фъстъци, чиято цена скочи 1,5 пъти. Ябълките, черешите и прасковите са символи на лятото, но е възможно един ден да им се наслаждаваме все по-рядко. Според учени от Мелбърнския университет зимите могат да станат твърде топли за ябълките, а екстремните горещини през лятото да доведат до проблеми за всички овощни дръвчета. Заради това продукцията ще намалее и качеството на плодовете ще се влоши. Повече от половината от фермите на Великобритания твърдят, че са били засегнати от тежко метеорологично събитие през последните 10 години. Според едно проучване от Канзаския университет скоро можем да загубим една четвърт от реколтата на пшеница, а всеки градус, с който се покачва средната температура, намалява продукцията й с около 6 процента. Покачването на въглеродните емисии намалява протеина в полена - основната храна на пчелите. Заради това производството на мед ще намалее, а е възможно и броят на пчелите също да намалее. В някои региони в Китай опрашването вече става на ръка заради масовото измиране на пчели. Според специалистите през зимата няма да има достатъчно сняг, който да покрие дънерите на кленовите дървета, което може да доведе до изсъхване на корените и по-малък растеж на стъблото. Сезонът за събиране на кленов сироп вече се е променил - изместил се е по-рано през годината и трае по-кратко. Освен това хабитатът на тези дървета значително ще намалее през следващите 80 години. Освен че авокадото расте бавно и изисква много вода, растението е много податливо на климатичните условия. Капризите на времето вече доведоха до намаляването на добивите, което пък вдигна цените на този продукт. Уви, изглежда, ще трябва да се откажем от така харесваното гуакамоле, което се прави от авокадо. Без авокадо със сигурност ще оцелеем, колкото и да ни е неприятно да се откажем от него, проблемът обаче е, че климатичните промени обричат човечеството на сериозни изпитания. Учените предупреждават, че всеки градус отгоре означава намаляване на реколтите от зърнени култури с 10 процента. Някои дори определят числото на 15 или 17 на сто. Това обаче означава, че ако планетата ни се нагрее с още 5 градуса към края на века, на Земята ще има наполовина повече хора, които ще трябва да изхранваме с наполовина по-малко зърно. Сушата пък ще се превърне в още по-голям проблем от жегата, а някои от най-плодородните земи в света бързо ще се превърнат в пустиня. Нашата страна също не е пощадена от капризите на природата. В България се наблюдават повече и по-дълги периоди на засушаване, следвани от сериозни бури и тежки наводнения с разрушения и жертви. Климатът южно от Стара планина става все по-средиземноморски, а на север плодородните земи бавно се превръщат в пустиня. Снежните месеци в планините намаляват. Сняг започва да вали след Коледа, а така се променя количеството на вода, с което разполагаме през годината. Положението се влошава с всяка изминала година. Най-песимистичните прогнози на учените се превръщат в реалност. Данните показват, че 15-те най-топли години на Земята са били през последните 20 години. При това нека не забравяме, че ние и бездруго живеем в свят, в който има глад. Според мнозинството експерти броят на хората, които гладуват днес, е повече от 800 милиона души. Миналата година именно сушата докара в Африка и Близкия изток глад, четири пъти по-тежък от обичайното. Бедност обаче има не само в Африка. Дори в Съединените щати разликата между бедни и богати е драстична - цели 47 милиона американци разчитат на помощи, за да оцелеят. Ще продължи ли човечеството да игнорира сигналите за тревога? Или все пак ще се погрижи за собственото си оцеляване. Защото ако не предприемем действия сега, милиарди хора по света ще страдат от жажда и глад.", "date": "2019.07.02", "title": "Светът остава без шоколад, кафе и коняк"}
{"url": "https://duma.bg/sasht-rusiya-e-pred-nas-v-sapernichestvoto-n195055", "text": "Русия изпреварва САЩ в съперничеството за глобално влияние, гласи Бяла книга на Пентагона от над 150 страници, до която достъп получи изданието \"Политико\". Докладът е изработен от Обединения комитет на началник-щабовете на армията на САЩ. Вашингтон не е подготвен да се противопостави на разрастващите се действия на Русия за подкопаване на демокрациите, се казва в книгата. В нея се алармира, че САЩ продължават да подценяват мащаба на агресията на Русия, която включва използване на пропаганда и дезинформация за изкривяване на общественото мнение в Европа, Централна Азия, Африка и Латинска Америка. В изследването също се посочва опасността от засилващото се сближаване между Русия и Китай и афинитета към \"авторитарна стабилност\". Авторите подчертават, че противоречията във вътрешната политика на САЩ възпрепятстват усилията на страната да отвърне на международната сцена. Анализът също отчита липса на единно послание в САЩ. Стратезите се опасяват, че ако не бъдат предприети действия, в крайна сметка може да възникне въоръжен конфликт. ", "date": "2019.07.02", "title": "САЩ: Русия е пред   нас в съперничеството   "}
{"url": "https://duma.bg/germaniya-brani-spasitelka-na-bezhantsi-n195054", "text": "Хиляди германци протестираха пред консулството на Италия в Мюнхен срещу ареста на 31-годишната Карола Ракете, германски капитан на кораб, превозвал 40 спасени мигранти в Средиземно море. Корабът акостира без разрешение в Лампедуза и удари италианска лодка, която препречваше пътя му. Очаква се срещу Ракете да бъдат повдигнати обвинения. Германците събраха 400 000 евро дарения за съдебната й защита.Я", "date": "2019.07.02", "title": "Германия брани  спасителка на бежанци "}
{"url": "https://duma.bg/strahovita-gradushka-zatrupa-grad-v-meksiko-n195053", "text": "Шест предградия в мексиканския град Гуадалахара са застлани с килим от дебел 1,5 метра слой лед след тежка буря с градушка. На места ледената покривка е хванала в капана си автомобили. Общината изкара техника за почистване на улиците на града, намиращ се северно от столицата Мексико, в който живеят около 5 млн. души. Гуадалахара в момента е в плен на температури от над 30 градуса по Целзий. И преди в района е имало бури с градушки, но такова чудо не се е случвало. Властите твърдят, че 200 сгради са повредени и десетки превозни средства са пометени в града и околните райони. Губернаторът на щата Енрике Алфаро определи случилото се като невероятно. \"Задаваме си въпроса дали изменението на климата не е истинско. Такива природни феномени не са били наблюдавани никога преди\", заяви той.", "date": "2019.07.02", "title": " Страховита градушка   затрупа град в Мексико"}
{"url": "https://duma.bg/gartsiya-pred-palna-smyana-na-upravlenieto-n195047", "text": "След загубата на изборите за Европейския парламент, както и на проведените по същото време местни избори, за гръцкия премиер Алексис Ципрас нямаше друг ход, освен да предизвика разпускане на парламента и провеждане на предсрочни избори. На 7 юли, в разгара на туристическия сезон, Гърция ще гласува за нов парламент. Всички социологически проучвания в навечерието на изборите сочат, че  дясноцентристката \"Нова демокрация\" води с 9% на лявата партия \"СИРИЗА\".  Може да се предположи, че Гърция наистина ще преживее \"пълна смяна на управлението\", както отбеляза Кириакос Мицотакис след впечатляващата победа на неговата партия на европейските и местните избори. Явно връщането на Гърция на финансовите пазари, излизането от програмата за икономии, налагани от МВФ заради дълговата криза, и опростяването на част от дължимите кредити не донесоха на Ципрас дивиденти, за да печели отново подкрепата на гърците. Не помогнаха и намаляването на данъци, ставки, повишаването на пенсионни добавки, направени в последния момент, но сигурно са спасили \"СИРИЗА\" от по-голяма изборна загуба. Казват обаче, че това, което е навредило повече, е непопулярното, особено в Северна Гърция, Преспанско споразумение, което Атина подписа със Скопие. Отвън го приветстваха без мяра, но гърците са народ, който не харесва натиск  Все пак по-логично е да се предполага, че икономическите въпроси са били  с \"ключова роля за изборите\". Още повече че и Мицотакис по време на кампанията обещаваше орязване на данъците за собствениците на имоти. Но в тези предизборни дни той по-скоро би трябвало да прави сметки ще получи ли абсолютно мнозинство в парламента на 7 юли, колко партии ще има в новия парламент, на чия подкрепа би могло да се разчита, за да се реализира програмата на неговата \"Нова демокрация\". Защото за Преспанското споразумение той вече заяви, че \"ще го прегледаме внимателно и ако има нещо, което не е в интерес на Гърция, ще направим необходимото\". Едва ли ще го отхвърли, защото Атина като цяло защити отстоявани години свои интереси. Сигнално е, че вниманието му е насочено към търговията и икономическите отношения с вече Северна Македония. Очакванията са, че в новия гръцки парламент, който е 300-местен, може да има 5, 6 или 7 партии, които имат различни възгледи за провеждане на гръцка политика, а това ще създаде дилема за Мицотакис. Защото едно е да имаш мнозинство от 164 депутати при 5 партии в парламента, друго е при 7-партиен парламент със 155 свои депутати. Партиите, които имат шанс след 7 юли да са в новия парламент, освен \"Нова демокрация\" (предполагаеми 36%) и \"СИРИЗА\" (27%), са  лявоцентристите от Движение за промяна с очаквани 7% подкрепа, Комунистическата партия с 5%, крайнодясната \"Златна зора\" с 4%, националистическата \"Гръцко решение\" с 3,5% и партията на бившия финансов министър Янис Варуфакис, МеRA25, също с 3,5%. На този етап 37% от гърците са заявили, че за премиер биха предпочели Кириакос Мицотакис, докато 28% остават верни на Ципрас. Очаква се изборна активност около 90%! Каквито и да се резултатите на изборите, едно е сигурно. Гръцките интереси ще бъдат отстоявани по начин, който Гърция  Без значение дали се получава променлив успех, временно поражение или категорични постижения. Тя подготви и лобира преди десетилетия за членството на Кипърската република в ЕС (1990 г.), но сега жъне плодовете на тази своя стратегия. В период на усложнени отношения с Турция заради сондажите около Кипър за газ Атина, заедно с Никозия, призова Брюксел да наложи санкции на Анкара и да я подкрепи в сложната игра с Турция, която на моменти прилича на игра с огъня. ЕС, разбира се, застана на страната на Гърция и Кипър, те са държави членки от години. САЩ пък, отчитайки ролята на Гърция (чрез Преспанското споразумение) за стартиране още тази година на членството на Северна Македония в НАТО, приеха в комитета по външни отношения на Сената закон за Източното Средиземноморие, в който има точка за \"предпазване на Гърция и Кипър от Турция\". Преди време държавният секретар Помпео определи Гърция за \"нашия най-важен стратегически партньор на Балканите\". Тези позиции на Гърция едва ли ще бъдат загърбени от правителство на Мицотакис, дори и да е поискал от Ципрас \"да спре всякакви действия, които ще обвържат следващото правителство в гръцко-турските отношения или други национални въпроси\". Разбира се, че с цел вътрешни дивиденти за предстоящия избор на 7 юли Ципрас обяви подписване на договори с френската \"Тотал\", \"Ексон мобил\" и \"Хелпе\" за сондажни действия на изток и югоизток от Крит и дори че ще присъства на започването им. В същото време изпрати и определен сигнал на Анкара. Във Вашингтон смятат, че \"наши стратегически партньори в Източното Средиземноморие са Гърция, Израел и Република Кипър\". Предвиждат развитие на сътрудничеството в енергетиката чрез създаване на енергиен център за Източното Средиземноморие. С новия закон премахват наложеното през 1987 г. оръжейно ембарго на Кипър, чиято цел тогава е била да не възпрепятства мирните преговори. Сега около  за да се \"следи обстановката в региона, включително по отношение на Русия и Турция\". На Гърция се отпускат $3 млн. чрез фонд за финансиране на чужди армии, а гръцки и кипърски военни ще бъдат обучавани в периода 2020-2022 г. Стратегическата подкрепа е видна, а \"Нова демокрация\" едва ли ще предприема стъпки в друга посока. Още повече че САЩ са с \"жизненоважни интереси в региона\", Великобритания има голяма военна база в Кипър, Израел и Египет са включени към енергийната връзка в Източното Средиземноморие, а големи френски, италиански и щатски енергийни компании извършват сондажи точно там, поканени от Кипър, който не се съобрази с гневни реакции на Турция в тази връзка.  Турция чрез норвежка фирма също сондира във води около Кипър, но изпрати и военни кораби, за да охраняват. Норвежците се оттеглиха, а Анкара, разчитайки на голяма военна мощ, плаши с \"възможност за подобаваща реакция\". Правителството на Ципрас, не може да се отрече, положи усилия да омиротвори обстановката и дори през февруари гръцкият премиер посети Ердоган в Анкара. Напрежението обаче продължава въпреки преговорите между министрите на отбраната на двете страни. Не става въпрос за предотвратяване на въоръжен конфликт, а по-скоро за постигане на компромиси, които ще удовлетворят и двете страни. Все пак са членки на НАТО. В това отношение  Мицотакис е в по-изгодни позиции от Ципрас, защото е с нараснал авторитет след гласувано доверие от повечето гърци. Тонът, с който говори, е помирителен и призоваващ съпартийци и симпатизанти да \"действат с отговорност и преди всичко с въздържаност\". Очаква се такива да са проявите му и в областта на външната политика, включително и по отношение на Турция. Все пак е син на бившия премиер Константинос Мицотакис и е известен с \"реформисткия си уклон\". Дипломирал се е в Харвард и Станфорд, владее английски, френски и немски, познава политическата система, бил е министър в правителството на Самарис и е само на 51 години. Привърженик е на либералната икономика, но с отчитане интересите на жертвите на гръцката криза. Женен от 20 години, с 3 деца и има сериозна подкрепа от семейството си. Днес е с ореола на победител, успял да съживи партията си след продължилото от 2012 г. дълго отсъствие от управлението. Известно е, че пред Гърция има доста капани, защото Гърция не е само узо и море, както се разбра и у нас. Гръцкото общество е не само разделено, гърците са недоволни, имат си мощни кредитори и обещаните реформи на Мицотакис на този етап не са им много ясни. Те са свикнали да се гордеят с историята си, имат бунтарски гени и за тях стачна вълна не е проблем, напротив, нещо нормално и лесно осъществимо. В това отношение законите им са повече от либерални, а духът на протестите лесно закипява, и то масово. Примерът с преговорите от Преспа е красноречив. Улични шествия и демонстрации са често явление и държавата не се меси активно. Синдикатите им, казват, са толкова мощни и така отстояват права,  Независимо че Гърция е сред европейските страни с най-високи данъци, което принуждава предприемачите да търсят реализация извън страната. В България например излизат данни, че около 17 000 са регистрираните гръцки фирми, но 80% от тях нямат реална дейност. Те били регистрирани заради избягване да се плащат данъци в Гърция. Но се твърди, че 5 млрд. евро годишно са приходите на дружествата с гръцко участие у нас, а Гърция е на 6-о място като инвеститор в България. Въпреки че е отчетено намаляване на гръцките инвестиции, което се дължи по-скоро на прегрупиране на гръцките банки и мерките, които се взимат в Атина в тази връзка.  Но колко ли са българите, които работят легално или не в Гърция, макар и сезонно? Колко българки са \"домашни помощнички\" в гръцки домове? Това е наш проблем, а не гръцки. Там капаните са други.  Но няма спор, че и при управление на Мицотакис много българи ще предпочетат да летуват в Северна Гърция. Тя ни е на сърце от векове. А в днешно време очарова с умение да привлича гостите си. С природа, гръцки специалитети, ред и човешка обстановка по всички свои  курорти. Другото е въпрос на политика, от която можем само да черпим опит.  ", "date": "2019.07.02", "title": "Гърция пред пълна   смяна на управлението "}
{"url": "https://duma.bg/novi-merki-v-gartsiya-za-patnite-narusheniya-n195056", "text": "В Гърция влязоха в сила по-тежки наказания за нарушителите на пътя. Вече се предвижда затвор за тези, които шофират след употреба на алкохол или наркотици. Според промените те може да получат присъда до три години затвор дори и без да са участвали в пътно произшествие. За тежка телесна повреда законът предвижда до десет години затвор. Вече се въвежда и доживотна присъда за произшествие, предизвикало смърт на пътя. При невнимателно шофиране, което е риск за живота на човек или чужда собственост, наказанието е до две години затвор.", "date": "2019.07.02", "title": " Нови мерки в Гърция  за пътните нарушения"}
{"url": "https://duma.bg/iran-vdiga-zapasite-ot-obogaten-uran-n195057", "text": "Иран надвиши запасите си от обогатен уран, заложени в ядреното споразумение от 2015 г. на страната с \"шесторката\", водещите ядрени държави. Иранските запаси от обогатен уран с чистота 3,67% са надхвърлили ограничението от 300 килограма, разкри \"информиран източник\" за агенция\" Фарс\". Външният министър Мохамед Зариф потвърди новината. Според условията в ядрения договор Иран може да притежава не повече от 300 килограма нискообогатен уран.  На 17 юни  Техеран съобщи, че ще наруши ограниченията до 10 дни. Той също обяви, че частично ще излезе от споразумението, след като САЩ изцяло се отказаха от него.  Обогатяването на уран до ниво 3,6% е първата стъпка от процес, който може да позволи на Иран да натрупа достатъчно количество високообогатен уран за изграждане на ядрена бойна глава.", "date": "2019.07.02", "title": "Иран вдига запасите   от обогатен уран"}
{"url": "https://duma.bg/gruziya-si-vkara-avtogol-v-polza-na-sasht-n195045", "text": "В Грузия тече американски сценарий срещу нормализирането на отношенията с Русия, при който се използва грешка на управляващата коалиция \"Грузинска мечта - Демократична Грузия\", нищо че тя има 2/3 мнозинство в парламента. Политическата буря се развихри на 20 юни по време на редовна сесия на малко известната Междупарламентарна асамблея на православието (МАП), създадена на времето по инициатива на гръцкия парламент. Планиран за 4 дни в Тбилиси, форумът бе прекъснат още на първия. Причината бе, че съгласно протокола за такива събития сесията бе открита от руския депутат Сергей Гаврилов в качеството му на президент на МАП. Но той бил открил форума от креслото на председателя на грузинския парламент, където, впрочем, домакините го сложили да седне. На времето обаче Гаврилов е гласувал за независимостта на Абхазия и Южна Осетия, отцепили се от Грузия. Съответно откриването на форума бе възприето като посегателство върху грузинския суверенитет от депутатите на двете опозиционни партии \"Единно национално движение\" (ЕНД) и \"Европейска Грузия\". Те скочиха от местата си, блокираха трибуната и председателското кресло, принуждавайки Сергей Гаврилов да напусне залата. Няколко дни по-късно ръководителят на арменската делегация и зам.-председател на арменския парламент Ален Симонян разкри пред издание ЕАДейли (EADaily) какви грозни сцени се разиграли в пленарната зала: \"Ние, представителите на Армения, Естония и други страни, се озовахме в много грозна ситуация.  заливаха ни с вода от чашите, псуваха ни. Ясно бе, че всичко това бе адресирано към руската делегация, но ние всички бяха там с колегите си. Като участници в един формат се намирахме в едно помещение.\"  Откриването продължило в някакъв хотел, но самата сесия бе прекъсната, а руската делегация още същия ден се върнала в Москва. Манипулативното усещане за посегателство върху грузинския суверенитет бе пренесено от парламента на улицата. Още същата вечер стихийно събрала се многохилядна тълпа се опита да щурмува парламента с подчертано русофобска стръв. Макар че Гаврилов и руската делегация вече си бяха у дома. Според съобщенията това са били главно русофобски радикали, както и привърженици и симпатизанти на двете партии. Последваха ожесточени сблъсъци със силите на реда, които трябваше да прибегнат до гумени куршуми, водни оръдия и сълзотворен газ, за да разчистят чак към сутринта на 21 юни района около парламента. При безредиците са пострадали 240 души, а над 300 са били арестувани. Сред ранените имало и 80 полицаи - една трета от потърпевшите. Това показа колко ожесточена, вероятно и озверяла е била антируската истерия. По този повод грузинско-руският актьор и режисьор Роберт Стуруа написа във Фейсбук:  А големият актьор Олег Басилашвили, когото българският зрител познава много добре, включително от ролята му в \"Гара за двама\", заяви в тв интервю, че в Грузия се отнасят с любов към Русия, \"а що се отнася до уродите, има ги във всяка страна. И в Грузия, и в Русия в немалка степен\". Дали щурмуващите парламента са се разпознали в тази негова оценка?  Следващите дни обаче протестите продължиха в далеч по-мирен вариант, но вече с чисто политически искания на опозицията, които обаче не засягаха нито Гаврилов, нито Русия - предсрочни парламентарни изборите (редовните са през есента на 2020 г.), преминаване изцяло на пропорционален вот (половината от депутати в парламента са мажоритарно избрани), оставки на правителството, на парламентарния лидер Ираклий Кобахидзе, на вътрешния министър Георги Гахария. Демонстрантите вече са носили и флаговете на САЩ, ЕС и НАТО. Сергей Гаврилов се оказа в положението на без вина виновен. Неслучайно лидерката на също опозиционната партия \"Единна Грузия\" Нино Бурджанадзе заяви в интерю за в. \"Известия\": \"Мога еднозначно да кажа, че отначало бе станал откровен и искрен протест, но пак заради глупостта на нашите власти. Русия и господин Гаврилов няма нищо общо с това. Гаврилов бе седнал там, където са му посочили.\" Ето защо щурмът срещу парламента на 20-21 юни за защита на суверенитета можеше и да заслужи симпатии, ако обаче я нямаше тази подробност. Изобщо не е ясно с кой акъл е било взето решението сесията да се проведе в парламента, а не на друго място. Така или иначе Грузия призна отговорността си за развихрилата се буря чрез последвали оставки и признания за допуснати грешки от висши представители на управляващата коалиция.  Що се отнася пък до обвиненията на Грузия към Гаврилов и Русия заради отцепилите се Абхазия и Южна Осетия, трудно е упреците да се възприемат като безспорни. Явно в кавказката държава са забравили обстрела и нападението срещу Южна Осетия на 7 срещу 8 август по заповед на тогавашния \"инфантилен\" президент Михаил Саакашвили, при който загинаха мирни жители. А именно това подпали последвалата 6-дневна руско-грузинска война и окончателното отделяне на двете републики. И това бе признато от международна комисия. \"Войната бе започната от Саакашвили. Отговорността за онези трагични събития лежи на първо място върху него\", каза Нино Бурджанадзе в свое интервю от 2017 г.   Хем за себе си, хем и за страната си. А и заради посегателството му върху цивилизационните традиции. Военните действия на Грузия бяха  извършени в деня на откриването на лятната олимпиада в Пекин - 8 август. А от античния свят се знае, че при олимпиади войните спират.  Но през август 2008-а грузинците не протестираха срещу това посегателство на своя президент. Изобщо с вродения си кавказки мачизъм те не направиха всичко да отблъснат двата региона. След като през 2008 г. отношенията Русия - Грузия бяха тотално замразени, през 2013 г. започна затоплянето им. Това бе свързано с поемането на управлението от партията \"Грузинска мечта\". В руските магазини се появи грузинско вино, нарасна стокооборотът, засилиха се бизнес връзките, възстановиха се обществените контакти, Грузия ставаше все по-привлекателна за руските туристи. Макар че до възстановяване на дипломатическите отношения така и не се стигна.  Но след 20 юни всичко това се изпари. Още на 21 юни Владимир Путин издаде указ за временно спиране на авиопревозите за Грузия от 8 юли, което удря единствения й що-годе добре работещ туристически сектор, както и износа й, който и без това е силно ограничен. Неслучайно местни политици и общественици призоваха сънародниците си за добро поведение към руските туристи.  \"За съжаление, заради недалновидността на нашите власти, ще бъде много сложно да се върнат сега руско-грузинските отношения не на удовлетворително, но поне на равнището, на което бяха допреди седмица\", горчиво констатира Нино Бурджанадзе в същото интервю.   Сега става убедителна и оценката й, че случващото се в Грузия е \"антируска истерия\", която \"се подгрява еднозначно от американските спецслужби\". И от посолството на САЩ в Тбилиси очаквам да разберем след време. Прагматизмът в отношенията Русия - Грузия предизвика геополитическа ревност у Америка и тя прави всичко, за да провали нормализирането на едни отношения, съществуващи от векове. В този смисъл САЩ не действат ли като Сатанински Американски Щати. Продължаващите протести само потвърждават намесата на Вашингтон. Властта вече направи някои отстъпки - освободи част от арестуваните, прие искането за изцяло пропорционални избори, обмисля и да спре използването на гумени куршуми, а шефът на парламента Ираклий Кобахидзе подаде оставка. Оставката обаче на вътрешния министър Георги Гахария ще бъде автогол за демокрацията. Няма логика да изриташ длъжностно лице, задето си е свършило работата да спре една озверяла тълпа, настървена да безчинства в парламента. Задето е защитило реда и законността в една демократична държава. В противен случай Грузия ще изпадне окончателно под диктата и властта на тълпата (охлократия се нарича), а не на демокрацията.  С направените досега отстъпки тя вече е тръгнала натам.    На протеста в Тбилиси на 23 юни се появи Сандра Рулофс, холандската съпруга на Наакашвили. \"Аз много искам да живея в тази страна, в свободна страна, където руското влияние не е голямо\", каза пред участниците, придружена от един от двамата им синове. Известно е, че съпругът й в момента се укрива в Украйна от грузинското законодателство, което му е предявило обвинения в корупция, злоупотреба с власт и други, докато бе президент през 2004-2013 г.  Според Нино Бурджанадзе той \"се опитва за изстиска максимума\" от протестите в страната \"и ще прави всичко, за да стане антируската истерия главно направление в грузинската политика\". \"За него това е единствената възможност да разиграва своята карта.\" Част от която е и семейството му, както виждаме.  В края на 2018 г. лидерът на ЕНД Григол Вашадзе, който е сред организаторите на сегашните протести, бе призовал към \"постоянен натиск срещу властите\" и за предсрочни избори. Тази линия ще продължава и занапред, целта е управляващата коалиция да загуби мнозинството си чрез пропорционални избори, ЕНД  да влезе в управлението. И така да продължи сценарият на САЩ за торпилиране на отношенията с Русия. ", "date": "2019.07.02", "title": "Грузия си вкара   автогол в полза на САЩ "}
{"url": "https://duma.bg/liderite-na-es-prodalzhavat-sporovete-za-visshite-postove-n195058", "text": "Председателят на Европейския съвет Доналд Туск прекъсна срещата на лидерите на ЕС и свиква нов съвет във вторник от 11 ч. Това съобщи в туитър неговият говорител Пребен Аман. Малко по-късно новината бе потвърдена и от самия Туск. След продължили цяла нощ и вчера сутринта преговори лидерите на страните членки на ЕС не успяха да постигнат споразумение за фигурите, които ще поемат висшите постове на ЕС през следващите 5 години. Срещата на върха за ръководните позиции на ЕС \"забуксува\", след като лидерите не постигнаха компромис. Президентът на Франция Еманюел Макрон и германският канцлер Ангела Меркел разработиха компромисен план в кулоарите на срещата на високо равнище на Г-20 в японския град Осака. Според така наречената \"суши сделка\" 28-те лидери на ЕС ще номинират холандския социалдемократ Франс Тимерманс за председател на Европейската комисия, а не консервативния му съперник, германския евродепутат Манфред Вебер. Вместо това Вебер ще бъде избран за председател на Европейския парламент, а либералният кандидат ще стане председател на Съвета на ЕС. Европейският съвет обаче не остана \"очарован\" от сделката. Совалките и двустранните преговори засега не дават резултат и всяко от имената остава в сферата на вероятностите. Туск проведе над 30 двустранни срещи в опита си да постигне пробив по въпроса за председателския пост на Еврокомисията. На влизане на заседанието на лидерите българският премиер Бойко Борисов бе категоричен, че стои само и единствено зад кандидатурата на Вебер като следващ председател на Европейската комисия: \"Ние имаме водещ кандидат, спечелил европейските избори - Вебер. Категорично, ние стоим зад нашия кандидат. Няма логика победителят да не бъде председател на Европейската комисия\". Лидерите на Унгария, Полша и Хърватия изразиха сходна позиция. Но през нощта срещу понеделник Борисов показа, че е склонен на компромис след среща с Тимерманс в българското постоянно представителство: \"Очертава се такъв компромис - в случая кой е отдолу или отгоре не е най-важното. Погледнато реално, Вебер има повече опит в парламента.\" Междувременно германският в. \"Велт\" разкри, че Борисов е провел разговора с Тимерманс пред камера. Срещата е станала в българското посолство в Брюксел, а видеозаписът е бил излъчен в неделя на живо в страницата във фейсбук на Борисов. В триминутното видео се чува как Борисов говори за задаващ се \"компромис\" на срещата на върха: \"Манфред Вебер може да получи парламента, а вие поемете комисията\", заявява Борисов. \"Отлично\", отговаря му Тимерманс, който седи до Борисов в кожено кресло. Премиерът ни продължава: \"Знаете какво е важно за нас\", и споменава по-конкретно механизма на ЕС за контрол на съдебната реформа, борбата с корупцията и организираната престъпност, за отмяната на който призовава България, както и приемането в Шенгенското пространство без граничен контрол. Тимерманс отговаря, че е \"винаги прям и честен\" с Борисов и \"винаги е изразявал възхищението си от това, което прави в борбата с организираната престъпност\". После изведнъж поглежда камерата и казва: \"Не съм сигурен, че трябва да записваме всичко това.\" След това видеото спира. Това, което Борисов обсъждаше подробно с Тимерманс, остана неясно, пише още \"Велт\". Очаквано, на този етап кандидатурата на Тимерманс обаче не преодоля съпротивата на Вишеградската четворка, преговорите продължават и в момента. По информация на изданието \"Политико\" в момента лидерите обсъждат пакет, според който Тимерманс да оглави Европейската комисия, Кристалина Георгиева - Европейския съвет, а Маргрете Вестагер или Шарл Мишел да заеме поста върховен представител по въпросите на външната политика и сигурността. За поста председател на Европейския парламент лидерите са разделени между кандидатурите на Манфред Вебер и холандеца Ги Верховстадт. Очаква се Франция да получи поста председател на Европейската централна банка. Спрягат се имената на Беноа Кьоре - френски икономист, член на Изпълнителния съвет на ЕЦБ, и Франсоа Вилерой дьо Гало - гуверньорът на Френската централна банка. Според правилата на ЕС страните членки избират кой ще управлява ЕК. Човекът, който ще заеме на 1 ноември поста от Жан Клод-Юнкер, трябва да получи подкрепата на 21 от 28 европейски лидери и да събере мнозинство от поне 376 гласа в Европарламента. Президентът на Европейския съвет пък трябва да бъде избран от европейските лидери с квалифицирано мнозинство и трябва да встъпи в длъжност на 1 декември. Новият парламент се събира за първи път на 2 юли. Първото му заседание е насрочено за 11.00 ч. българско време. На 3 юли се очаква да бъде избран новият председател на законодателния орган. Това внася допълнително напрежение в работата на Европейския съвет, тъй като лидерите са наясно, че плановете им могат да бъдат нарушени, ако ЕП изведнъж реши да избере свой си председател. А на сесията си на 15-18 юли евродепутатите трябва да гласуват новото управление на Евросъюза.", "date": "2019.07.02", "title": "Лидерите на ЕС продължават  споровете за висшите постове"}
{"url": "https://duma.bg/borisov-targuva-postove-v-bryuksel-n195043", "text": "Бойко Борисов заяви след безплодните преговори в Брюксел, че е отказал Кристалина Георгиева да е върховен представител по външната политика и сигурността. Тази тема не ми е интересна, така си губя комисар, каза той. После призна, че Георгиева няма шансове да оглави и Европейския съвет. Кое е по-важно за нас - комисар с реален портфейл или висш европейски преговарящ, коментира премиерът. \"Наслушах се на глупости цяла вечер. Вишеградците предлагат Кристалина да бъде на този пост. Номинирал съм Мария Габриел за еврокомисар с портфейл. Вчера за това съм разговарял с Тимерманс, човекът дойде в 1 часа\", продължи той. За записа на разговора, прекъснат след протест на Тимерманс, Борисов се оправда, че искал да покаже колко широко скроен е.", "date": "2019.07.02", "title": "Борисов търгува постове в Брюксел"}
{"url": "https://duma.bg/galap-balgarite-vyarvat-do-opredelena-stepen-na-mediite-n195037", "text": "Повечето българи вярват до определена степен на медиите, доверяват се обаче малко повече на националните източници на информация, отколкото на международните. Това показва изследване на световната асоциация \"Галъп интернешънъл\", проведено в 58 държави сред близо 60 хил. души. Мнозинството от запитаните сънародници - 48%, посочват, че вярват до определена степен на националните медии, 16% обикновено се доверяват, 30% изобщо не вярват, а 6% не могат да отговорят. Колебанието им към спрямо чуждестранните медии обаче е 16%, 45% вярват до определена степен, 24% не се доверяват, а 15% \"по-скоро\" се доверяват. Данните сочат, че по света няма съществена разлика в отношението на обществото към вътрешните или международните източници на информация. Отношението е еднакво противоречиво. 52% от световното население дава уклончив отговор: \"Вярвам до определена степен в националните медии\", 22% споделят, че по принцип вярват, 21% категорично заявяват, че нямат доверие на националните медии, а останалите 5% не могат да отговорят. Сходна е картината и по отношение на международните медии - 52% по света споделят, че вярват до определена степен, 18% имат доверие, а 23% въобще не се доверяват на информацията от чуждестранните медии. Останалите се затрудняват да отговорят. В страните с по-висок жизнен стандарт и с по-високи степени на свобода идват и по-висока критичност към медиите, и по-спокойно споделяне на тази критичност.", "date": "2019.07.02", "title": " Галъп: Българите вярват \"до определена степен\" на медиите"}
{"url": "https://duma.bg/obshtinski-savetnitsi-iskat-fandakova-da-mahne-ogradi-v-gradinki-n195035", "text": "Искане до Йорданка Фандъкова да премахне огради около зелени площи, поставени от частните им собственици, пратиха общински съветници от София. Става въпрос за четири терена, два от които са в Борисовата градина. Другите два са в парка до езерото в жк \"Дружба\", който бе ограден преди няколко седмици, и в градинката до кръстовището бул. \"България\" и бул. \"Акад. Иван Гешов, собственост на НИКМИ, който иска да строи небостъргач на мястото.  Съветниците, сред които са Борис Цветков и Иван Таков от БСП, припомнят, че имотите са  предвидени за изграждането на обекти на зелената система и друга значима за обществото публична инфраструктура, а поставянето на огради от  собствениците създава сериозни пречки и опасности за гражданите, както и генерира голямо обществено недоволство. Законът за устройство на територията обаче дава възможност на кмета да предложи на общинския съвет да наложи временна забрана за ограждане на имоти в определени случаи. Такава забрана важи до три години и е възможна за територии, предвидени за изграждане на първостепенната улична мрежа, за метрополитена, за трамвайни или железопътни линии, за обекти на зелената система и за съоръжения за третиране на отпадъци. ", "date": "2019.07.02", "title": "Общински съветници искат Фандъкова да махне огради в градинки"}
{"url": "https://duma.bg/200-shofori-ne-dostigat-v-stolichniya-gradski-transport-n195036", "text": "Около 200 шофьори продължават да не достигат на столичния градски транспорт. Това стана ясно след преговори на столичния кмет Йорданка Фандъкова с двата синдиката в системата на градския транспорт и президентите на КНСБ Пламен Димитров и КТ \"Подкрепа\" Димитър Манолов. Те се срещнаха, за да обсъдят увеличение на заплатите на шофьорите с по 10% в следващите три години. Предложението за това ще бъде внесено от кмета в Столичния общински съвет за следващата сесия. Средното увеличение ще бъде между 120 и 200 лева. Още в началото на годината синдикатите обявиха, че ще искат поемане на ангажимент за ръст на заплатите на шофьорите в следващите три години. Разговорите за това трябваше да се водят към средата на годината. За тази година нов ръст на заплатите няма да има. Те бяха увеличени от февруари с 10% и от 1 април с над 20 на сто за водачите на автобуси и с 10% за тези на тролеи и трамваи. Ръстът беше различен, за да може доходите в двете дружества \"Столичен автотранспорт\" и \"Столичен електротранспорт\" да се изравнят. Следващото увеличение се очаква от 1 март 2020 г. Работещи в градския транспорт коментираха за ДУМА, че с колегите им продължават да полагат извънреден труд и проблемът с недостига на шофьори не се решава. Освен това половината от заетите в авто- и електротранспорта са пенсионери.  ", "date": "2019.07.02", "title": "200 шофьори не достигат в   столичния градски транспорт"}
{"url": "https://duma.bg/meditsi-protestirat-sreshtu-zakrivane-na-otdeleniya-v-severozapada-n195034", "text": "Медици от Враца за пореден път излязоха на протест заради предстоящото закриване на болнични отделения във Видин, Враца и Монтана. Недоволството на здравните специалисти бе предизвикано от думите на министъра на здравеопазването Кирил Ананиев, че предстои преструктуриране на областните болници в Северозападна България. Тази идея Ананиев съобщи миналата седмица. Заради последвалите остри реакции обаче дни по-късно той уточни, че не му е \"минавало и през ума\" да затваря областна болница.  Лекарите в МБАЛ \"Христо Ботев\" във Враца обясниха, че отделенията са пълни, като за първите шест месеца на годината през здравното заведение са преминали 7177 души. \"Ако някой може да каже, че такава болница е излишна, нека да я затвори и после да си понесе отговорността\", заяви д-р Бисер Тодоров от детското отделение. Той подчерта, че не е ясна концепцията за реформа на здравния министър. Според него, когато една голяма болница с много отделения се закрие, се нарушава цялостната дейност, тъй като в областта няма друго подобно лечебно заведение. Директорът на болницата Евгени Любенов съобщи, че от Министерството на здравеопазването са го уведомили, че са в процес на преговори с отделни банки за отпускане на кредит за погасяване на дълговете на болницата. Лекарите обаче алармираха, че заплатите им са забавени за пореден път. Граждански протест във Видин ще последва оставките на над 100 специалисти по здравни грижи и лекари, които бяха подадени колективно миналата седмица. Протестиращите лекари и здравни специалисти са съгласни, че преструктуриране е необходимо, но не приемат вариант, при който ще бъдат затворени отделения. Те за пореден път се обявиха против статуквото, с което болниците са регистрирани като търговски дружества.  Медицински сестри в Сливен също спряха работа за един час вчера сутрин. Според тях системата вече е \"здравеопасна\" както за здравните специалисти, така и за пациентите, и това положение трябва да се промени. Около 20 сестри излязоха от 8 до 9 ч. пред главния вход на МБАЛ \"Д-р Иван Селимински\" със сини ленти на реверите, за да заявят недоволството си от неуредиците в здравеопазването и да поискат достойно заплащане за труда си. Днес ще има среща с работодателя, за да се уговорят условията за безсрочната ефективна стачка, към която сестрите ще преминат от 11 юли, ако исканията им не бъдат чути. До 10 юли сестрите ще спират работа за по един час всеки ден.", "date": "2019.07.02", "title": "Медици протестират срещу закриване на отделения в Северозапада"}
{"url": "https://duma.bg/manol-genov-prizova-borisov-za-poveche-gramotnost-n195038", "text": "Премиерът да не вярва безрезервно на аватарите си, подвеждат го с недостоверна информация. Това посочва в позиция депутатът от \"БСП за България\" и член на ИБ на партията Манол Генов във връзка с изказването на премиера Бойко Борисов, че управляващите правят Европейски съвет, а други правят пленуми, на които издигат тези, които са купували гласове. \"Чувствам се поласкан, че докато е на важен форум в Брюксел, премиерът Борисов е намерил сили и време да коментира БСП, пленума на партията ни и разбира се, анонимно и мен. \"Г-н премиер, вие никак не обичате да ви подвеждат. Още повече вашите лични аватари. Ама те точно това правят! При това рискуват вашата полунеопетнена съдебна репутация да пострада (очевидно не държите репутацията ви на политик да е чиста)\", се посочва в позицията. \"Затова ви доверявам една несправедливо опазена от вас \"тайна\": съдебното дело срещу мен вече е затворено. Окончателно и необратимо. Причината се нарича \"влязло в сила съдебно решение\", пише Генов. \"Премиерът не е длъжен да има юридическа грамотност на висота, затова, ако е нужно, нека някой му обясни какво значи това. Направете го, г-н премиер, ако искате и в джипа на разходка се заснемете как ви обясняват казуса, но не се поддавайте на такива заблуди. След това, ако искате, уволнявайте за коварно невярна информация, дадена ви уж да направите актив от нея\", посочва Генов.", "date": "2019.07.02", "title": "Манол Генов призова Борисов за повече грамотност"}
{"url": "https://duma.bg/nikolay-berievski-dava-se-shans-glasat-na-mladite-da-bade-chut-n195039", "text": "\"БСП дава шанс на младите хора и техният глас ще продължи да бъде чуван. Това, че МО в БСП има свой представител в Изпълнителното бюро и в Националния предизборен щаб, е поредната стъпка, която се предприема да се даде гласност на младите в партията.\" Това заяви председателят на МО в БСП и член на ИБ на БСП Николай Бериевски пред БСТВ. Той добави, че след кампанията за европейските избори младите социалисти са направили проучване, което показва повишаване на подкрепата на младите хора към БСП в последната година. Затова за местните избори поставяме летвата още по-високо, за да покажем, че БСП е партия на младите, каза Бериевски. Лидерът на Младежкото обединение припомни, че в края на юли предстои най-голямото европейско младежко събитие за годината - летният лагер на младите европейски социалисти в Албена. \"Тази година той се провежда под наслов: \"Ние се борим срещу всяка социална несправедливост\", а за първи път в историята на лагера ще има тема, свързана с отношенията между ЕС и Русия. Вече имаме и над 800 души от цяла Европа, които са потвърдили участие. За пореден път ще дадем гласност на проблемите на младите хора и ще търсим решението им с европейски и български политици от най-високо ниво\", коментира Бериевски. ", "date": "2019.07.02", "title": "Николай Бериевски:   Дава се шанс гласът на младите да бъде чут"}
{"url": "https://duma.bg/milka-hristova--kandidatat-za-kmet-na-bsp-shte-e-yasen-prez-septemvri-n195040", "text": "Амбицията на столичната организация на БСП е да предложим на софиянци конкретни решения на проблеми, които вече са хронични в управлението на града. Това заяви новоизбраният член на ИБ на БСП Милка Христова, която е зам.-председател на СОС, в телевизионно интервю. Тя обяви, че кандидатът за кмет на София ще е ясен в началото на септември. Ще се търси фигура, която да отвори ветрилото на подкрепата, уточни Христова.  \"На левицата й подхожда да вдъхва надежда, да дава решения, да създава позитивни настроения и да се бори за по-добро качество на живот. Това трябва да е цел на всички партии\", коментира Христова. Тя бе категорична, че е време местните политики да бъдат поставени във фокуса на вниманието на партията. По думите на Христова хората искат да чуят критики по отношение на провежданите политики. \"Не съм съгласна, че с разширяването на Изпълнителното бюро Нинова прави опит да се бетонира. Напротив, това е начин за чуването на различни мнения, в него да има представители на различни области, което е правилно и с оглед на наближаването на местните избори\", обясни Христова. Тя допълни, че приема своето избиране като добра оценка за работата на градската партийна организация в София и на общинските съветници в СОС.", "date": "2019.07.02", "title": "Милка Христова:     Кандидатът за кмет на БСП ще е ясен през септември"}
{"url": "https://duma.bg/arhitekt-predlaga-sarkofag-za-pametnika-na-savetskata-armiya-n195041", "text": "Паметникът на Съветската армия в центъра на София да бъде скрит под саркофаг, който да бъде покрит с дървета. Тази идея споделя във фейсбук арх. Борислав Игнатов. Той е председател на Камарата на архитектите в България, но прави предложението в лично качество. Проектът включва вътрешността на саркофага да се превърне в музейно пространство, което всеки интересуващ се от обелиска може да го види и да се запознае с историята му. Отвън пък ще се вижда зелен хълм с алеи и наблюдателна площадка на върха. Това не е първата ексцентрична идея на архитекта. Преди време той предложи вместо скулптурната композиция на върха на паметника да бъде поставен гербът на България. \"Предложението ми за трансформация на Паметника на Съветската армия в София, направено под наслова \"Ако бях кмет...\", предизвика огромна вълна от емоции. Време е да продължим темата и надграждането на проекта\", написа арх. Игнатов в социалната мрежа. Според него новата му идея отговаря на основните критики на първоначалното предложение - паметникът да не се докосва, тъй като е част от историята на страната, да се премахне изцяло и да не се поставя държавният герб, тъй като отблъсква и стресира мнозина, понеже \"политиците са се постарали през годините хората да си намразят държавата\". \"След като толкова много хора смятат, че паметникът е много важна част от нашата история, то той се запазва непокътнат. Нещо повече - запазва се и от разрушаващото влияние на природата и градската среда - бури, киселинни дъждове, сняг, температурни амплитуди, изгорели газове, графити, злонамерени действия. Това става, като около паметника се изгражда саркофаг за негова защита, подобен на гробницата в Свещари. Така паметникът става експонат в собствено пространство\", предлага арх. Игнатов. В музея на паметника може да има информация за историята на построяването му, както и обществената му роля през годините. Проектът предвижда около саркофага музей да се изгради терасирана конструкция, върху която се създава нов ландшафт и се засажда богато дървесно озеленяване, което възстановява тъканта на Княжеската градина. Самият озеленен саркофаг или изкуствено създаден хълм да има наблюдателна площадка на върха, от която се разкрива кръгова панорама към университета, Народното събрание, катедралата \"Александър Невски\", Орлов мост, Националния стадион, планината Витоша. \"Подобно на примери като Париж (Мон Мартр), Ница, Сан Себастиан и Белград площадката ще стане притегателно място както за жителите, така и за гостите на града. Новата зеленина пречиства въздуха и подобрява микроклимата\", пише Игнатов. Той се надява предложението му да няма противници, защото се съобразявало с всички мнения досега.  ", "date": "2019.07.02", "title": "Архитект предлага саркофаг за Паметника на Съветската армия "}
{"url": "https://duma.bg/magistrat-zavede-delo-sreshtu-darzhavata-zaradi-nezakonno-podslushvane-n195042", "text": "Следователката от следствения отдел на Софийската градска прокуратура Радиана Абдулова e завела дело срещу държавата за това, че е била подслушвана незаконно в продължение на рекордните над 300 дни. Абдулова е депозирала исковата си молба в деловодството на СГС вчера сутринта, съобщава сайтът Фрог нюз. Тя е поискала 210 000 лева обезщетение за неимуществени вреди, тъй като в периода между 2011-а и 2015 г. спрямо нея са били приложени незаконни СРС по искане на ГДБОП, ДАНС и Софийската градска прокуратура.  Абдулова разбира, че службите са я подслушвали против законоустановените правила след запитване до Националното бюро за контрол на СРС през 2016 г. В мотивите за исканото подслушване спрямо нея са липсвали данни, че тя е съпричастна към престъплението. Нещо повече, дадените разрешения са били за леко наказуемо престъпление, което е недопустимо според Закона за СРС. Установено било още, че разрешението за използване на СРС срещу следователката е било дадено от некомпетентен съд - председател на Софийския окръжен съд, което е също в нарушение.   В исковата си молба до съда Абдулова отбелязва, че службите и прокуратурата съзнателно са погазили Европейската конвенция за защита правата на човека. \"Считам, че съм била подложена на произвола, царящ в съдебната система и държавата. Уронва се честта и човешкото ми достойнство, гарантирани от Конституцията\", отбелязва тя. Името на следователката нашумя през юни 2010 г., когато началникът на сектора \"Борба с организираната престъпност\" в Пазарджик Георги Грозданов и заместникът му Виктор Кожухаров са арестувани и обвинени в корупция. Разследването срещу тях се води от Радиана Абдулова и Силвия Борисова. Три месеца по-късно проверка на Инспектората на МВР не констатира пропуски в работата на двамата полицаи и те са възстановени на работа. По-късно сектор \"Противодействие на корупцията в съдебната система\" в ГДБОП започва оперативна разработка срещу \"организирана престъпна група от магистрати, саботиращи работата на ГДБОП\". По искане на началника на сектора Александър Иванов председателят на Софийския окръжен съд разрешава прилагане на специални разузнавателни средства спрямо Абдулова и Борисова. В един момент на подслушване е бил закачен и техният колега Бойко Атанасов. Под ударите на службите е попаднало и неговото семейство, включително и децата му. Според Бюрото за контрол на СРС подслушването спрямо Атанасов е било незаконно, защото е било разрешено от некомпетентен съд - Софийския окръжен съд, въпреки че делото срещу него е в Софийския градски съд, който има изключителна компетентност да гледа казуси на магистрати. По тази причина Атанасов също съди държавата. Нa 15 мaй той пoлyчи и пъpвoтo cи диcциплинapнo нaкaзaниe. Cъдийcкaтa кoлeгия нa BCC гo caнкциoниpa c нaмaлявaнe нa зaплaтaтa c 15% зa 8 мeceцa, пoнeжe нe бил paбoтил пo кoнкpeтни дeлa. Haкaзвaт мe, зa дa ми зaтвopят ycтaтa, oбяви мaгиcтpaтът пред медиите.  Бившият шеф на Бюрото за контрол на СРС Бойко Рашков призна през 2017 г., че у нас незаконно се подслушват магистрати, политици и журналисти. Вместо решение на този проблем последва тотална атака към Рашков и неговия екип.", "date": "2019.07.02", "title": " Магистрат заведе дело срещу държавата заради незаконно подслушване"}
{"url": "https://duma.bg/40-ot-aptekite-sa-izvan-sistemata-za-verifikatsiya-na-lekarstva-n195033", "text": "40% от аптеките в България все още не са свързани със системата за верификация на лекарствата, обяви Деян Денев от Българската организация за верификация на лекарствата.  Системата започна да функционира от 9 февруари. Едва три месеца след старта й български търговец се оказа замесен в първия случай на фалшифициране на опаковките на лекарства за онкоболни, който е засечен от европейската система за проверка на лекарствата. Денев не изключи възможността ампулите в тях да са били с изтекъл срок на годност. До момента не са открити други фалшифицирани опаковки. Денев увери, че ако във веригата за разпространение на лекарства има фалшифицирани опаковки или лекарства, системата ги засича и те не стигат до пациента. Затова, преди да освободят дадено лекарство, аптеките или търговците трябва да го сканират. В противен случай няма как да бъдат установени възможни фалшификации. До момента са сканирани милиарди опаковки в цяла Европа и това е първият случай, в който се установява фалшифицирана опаковка.", "date": "2019.07.02", "title": "40% от аптеките са извън системата за верификация на лекарства"}
{"url": "https://duma.bg/varnentsi-nastoyaha-za-premahvane-na-parking-ot-morskata-gradina-n195032", "text": "Граждани от организациите \"Варна диша\" и \"За Морската градина\" настояха общината във Варна да предприеме адекватни мерки за премахване на паркинга в Морската градина, където беше убито дете. Като пример те дадоха Делфинариума и квартал \"Чайка\". Инцидентът повдигна въпроса дали въобще трябва да бъде разрешен достъпът на коли в Морската градина. В неделя пред общината имаше протест, на който дойдоха над 150 души. Забраната за влизане на коли е отпреди няколко години, но заради съдебни спорове автомобилите все още се движат в парка. Хората, които са намерили начин да живеят и да развиват бизнес в Морската градина, трябва да са наясно, че трябва да се съобразяват със статута на парка, призоваха гражданите. Пламена Маринова, зам.-кмет на общината, се оправда, че колите в Морската градина са ограничени по силата на Закона за движение по пътищата. Общинската полиция обаче имала право само да глобява, но не и да спира движението на автомобилите. Възмутените варненци предупредиха, че протестите ще продължат, докато проблемът не бъде решен. Окръжната прокуратура във Варна вчера внесе искане във Варненския окръжен съд за задържане под стража на румънския гражданин, причинил смъртта на детето. ", "date": "2019.07.02", "title": " Варненци настояха за премахване на паркинг от Морската градина "}
{"url": "https://duma.bg/opit-za-letene-n195022", "text": "Сещам се за един истински случай. Открай време длъжността дипломатически куриер е била привлекателна с добро заплащане и възможност да поразгледаш света на държавна сметка. Та, преизпълнен с мерак за тази сладка служба, се явил кандидат пред отговорния фактор и заявил желание да служи вярно и предано на Отечеството. Погледнал го шефът и директно го попитал: \"Защо ти е това, не си толкова млад вече, напрегнато е.\" Онзи обаче отривисто отговорил: \"Много обичам да летя, това ми е страст от малък.\" Факторът се усмихнал, приближил се до прозореца на доста високата сграда, отворил го широко и решил въпроса с думите: \"Ами лети.\" Ето така завършил този безкористен опит за летене. Прилича на нашата бъркотия с прословутата сделка с американските самолети. Президентът им обяснява, че не е важно машината само да пори въздуха, а да има най-съвременно оборудване и бойни способности. А отсреща просто искат да си летят, да са на кяр или да се опитват да го правят. Какво от туй, че цената от най-близките ни стратегически партньори е загробваща за малка и все по-бедна България. То бива лоялност, бива привързаност към евроатлантическите ценности, ама това си е чист бизнес, в който има изгодни и неизгодни сделки. Всичко останало са емоции за наивници. От известно време летим на крилете на мечтите и с вероятността у нас да се построи завод на автомобилния гигант \"Фолксваген\". Това е прекрасно и всички го желаем. Най-вече управляващите, които ще надуят фанфарите, че са привлекли - най-после! - голям чуждестранен инвеститор. Освен комшиите от Турция се появи обаче и трети мераклия, който за разлика от нас направо си играе с парите - Саудитска Арабия, а това придава друг нюанс за нашите мераци. Сетих се как навремето имахме няколко опита да се включим в държавите с автомобилостроене, а други, също стратегически партньори, ни профилираха в други посоки. В крайна сметка си останахме с опита за летене, което дано не се случи и този път. Независимо че управляващите биха използвали евентуален успех със завода в предизборната си кампания. Представям си само какво биене в гърдите ще падне. Местният вот е след четири месеца и по традиция ГЕРБ-ерската активност с нашите пари включи на пета скорост. Сега \"нарочни\" фирми ще налазят бул. \"България\" с ремонт. Лошо няма, но след \"Графа\", пък и не само, софиянци вече не вярват в искрените усилия на общината. Както и на поредните напъни на правителството да се повишат пенсиите пак с левчета за кило сирене. За управляващите обаче е по-важно да говорят предизборно за успехи, повишаване на благосъстоянието, променяща се инфраструктура и... изключително значимата ни роля в европейските и особено в балканските дела. В този си полет стигнахме дори до планиране на среща в края на годината на високо равнище между България и Северна Македония, на която да се договаряме по \"важните теми на общата ни история\". Историците не се разбраха, сега е ред на политиците. Какво ще се договарят, не е известно. Повече от видно е, че договорът ни за приятелство с кръвните братя край Вардар солидно олеква, когато се навлезе в конкретиката на македонисткото тресавище от фалшификати. Така че документът, с който толкова много се хвалиха Борисов и Заев, се оказа предпазлив политически текст с добри пожелания. Ето така нашият държавен самолет все още си стои на пистата или по-скоро лети в синевата на мечтите на родните политически манипулатори. А всъщност е бутафорен модел, на който вече никой не гледа сериозно при сегашната политическа конюнктура.  ", "date": "2019.07.02", "title": " Опит за летене"}
{"url": "https://duma.bg/panika-n195021", "text": "Рязък обрат в политиката на столичния кмет Йорданка Фандъкова се забелязва тези дни. Твърдият й и безкомпромисен тон, поддържан години наред по редица казуси, засягащи искания на големи или малки обществени групи, напоследък омеква. Усещат се нотки на смиреност към граждански инициативи, които досега са предизвиквали у екипа й или безразличие, или присмех. Кметската администрация внезапно, без никаква деликатност, пресече ул. \"Московска\" и отиде на отстрещния тротоар, който обикновено е зает от недоволни столичани. Омеси се с народа и вече е готова да защитава интересите му.  Фандъкова може още да не е категорична в изказванията за бъдещата си кандидатура за кметския пост, но с паническите си действия в последно време показва, че се готви за избори. Най-дръзкият, остър и явен завой, който направи кметицата, бе по отношение за презастрояването на града. Тема, по която досега тя демонстрираше безсилието си, оправдаваше се, че е с вързани ръце заради стари управленски решения, нормативна база или заложени капани от предшественици. Йорданка Фандъкова обаче вече е от другата страна на барикадата и също излиза с твърда позиция срещу безразборното строителство.  Заради новата страна от характера й изненадващо бе пожертван дългогодишният началник на строителния контрол Влади Калинов, изгорял покрай терасата на Пламен Георгиев. Обръщане на нова страница в отношенията с хората от улицата пролича и от внезапната загриженост към статута и управлението на Борисовата градина. Устройственият й план не успя да се промуши преди изборите, защото кметът откри, че е по-изгодно да се вземат предвид хилядите възражения на хората.  Осъзнала се като изразител на обществения интерес от висотата на отговорния си пост, Фандъкова продължи да изненадва като вносител на доклади, с които забранява спорно строителство в \"Младост\", срещу което жителите на района се борят от месеци. Гнева на кметицата предизвика през почивните дни и главният архитект на \"Младост\", който бе посочен като виновник за друг скандален строеж, и тя настоя за оставката му. Коя ли още глава ще поиска Фандъкова, за да се поочисти малко от мръсотията, полепнала през годините, когато не са предстояли избори? Новият й компромисен образ на спасител от натрупаните проблеми се появява малко късно. Действията са доста прозрачни, а паниката не е добър съветник. Как да получиш обществено доверие, след като не можеш да обърнеш палачинката, защото е залепнала за тигана?", "date": "2019.07.02", "title": " Паника"}
{"url": "https://duma.bg/ostaviha-v-aresta-lekari-za-falshivi-telk-resheniya-n195031", "text": "Съдът определи постоянен арест за четиримата обвинени за участие в група за издаване на ТЕЛК-решения на здрави лица срещу подкупи в София, съобщиха от прокуратурата. Съдът прие изцяло тезата на обвинението, че има достатъчно доказателства, за да се предположи, че участниците са извършили престъпленията, за които са обвинени, както и че могат да извършат нови. Трима от задържаните са лекари - двама председатели на ТЕЛК-комисии и психиатър, управител на медицински център. Четвъртият от групата, който играел ролята на посредник, осигурявал \"клиенти\", които срещу сумата от 1500 лв. до 3000 лв. получавали степен на инвалидност, без дори да се явят на преглед. Посредникът е задържан, след като осигурил на служител в МВР над 50% нетрудоспособност срещу 400 евро капаро и 1200 лв. при получаване на документа.", "date": "2019.07.02", "title": " Оставиха в ареста лекари  за фалшиви ТЕЛК-решения"}
{"url": "https://duma.bg/60-ot-onlayn-targovtsite-kriyat-oboroti-n195024", "text": "Над 60% от онлайн търговците крият обороти. Често за стоките, предлагани в електронни магазини или чрез сайтове, не се издава таксови бележки или други финансови документи. Банковите преводи или наложените платежи, получавани от търговците, много често не се осчетоводяват, сочат анализи на приходната агенция. Повечето хватки за укриване на обороти, които се използват, са известни на данъчните и инспекторите имат алгоритми за установяването им. Последната хитова измама бе чрез облачен сървър, който манипулираше показанията на касовите апарати. Промените в изискванията към онлайн търговията се наложиха, тъй като продажбите през интернет по нищо не се различават от сделките в реален магазин, обясняват от НАП. Продавачът трябва да декларира доходи, да плати данък печалба, да начислява ДДС, да води счетоводство, да има касов апарат и да издава документи за продажбата. За да стане възможен обективен контрол, бяха променени не само законите за ДДС и корпоративното облагане, а и за пощенските услуги. В него се въведоха изисквания към куриерските фирми да съхраняват за срок от 5 години всички данни на податели физически лица на пощенски пратки с наложен платеж. Така се създаде възможност за установяване на извършване на търговска дейност онлайн и последващото облагане. Според закона доход от продажба на движимо имущество не е облагаем. Ако обаче сделката е извършена от продавача като търговец, данъците стават дължими. Специална програма за засичане на оборотите в този сектор е разработена от приходната агенция. Тя ще засича данните, подавани от сървърите на интернет търговците, с тези от фирмите за доставка. При несъответствие ще се правят проверки.", "date": "2019.07.02", "title": "60 % от онлайн търговците крият обороти"}
{"url": "https://duma.bg/vavezhdat-barz-falit-na-malki-firmi-n195023", "text": "Ускорени процедури за фалит на малки филми се очаква да бъдат регламентирани с промени в Търговския закон. Наред това на дружества с трайни финансови проблеми ще бъде даден втори шанс да работят, като вместо да се стига до обявяване в несъстоятелност, ще бъде въведена процедура за опрощаване на част от дълговете им. Това предвижда Пътна карта за изпълнение на препоръките на ЕК относно процедурите за обявяване на фирми във фалит, утвърдена от правителството. Всяка година в окръжните съдилища се завеждат средно по 1200 дела за несъстоятелност. Те са бавни и скъпи и не водят до задоволителни резултати, пише в годишния доклад на ЕК за България. За да бъде повишена ефективността на процедурите по обявяване във фалит, ще бъде въведен по-лесен и по-бърз достъп до производства по несъстоятелност и процедури по стабилизация за юридически лица и предприемачи. Ще се дава шанс на фирмите със затруднения, като в процедурата по несъстоятелност може да се опрощава част от дълга им. В същото време ще бъдат взети мерки, предотвратяващи недобросъвестно поведение на длъжниците. Ще бъдат въведени по-бързи процедури, а съдебните такси ще бъдат намалени. Ще бъдат взети мерки и за по-голяма ефективност при разпродаване на имуществото на длъжниците, пише в Пътната карта. С промени в Търговския закон ще се гарантира, че по време на целия процес по обявяване на една фирма във фалит документите ще може да се изпращат по интернет.", "date": "2019.07.02", "title": " Въвеждат бърз фалит на малки фирми"}
{"url": "https://duma.bg/48-rast-prez-parvoto-trimesechie-n195025", "text": "По предварителни данни растежът на брутния вътрешен продукт на годишна база в България е достигнал до 4,8% през първото тримесечие на 2019 г., подкрепен от силния износ и публичното потребление, съобщават от Министерството на финансите. Според ведомството на Владислав Горанов реалният растеж на производителността на труда достига 2,8% след силно ускоряване на производителността в промишлеността. Средната работна заплата възлиза на 1208 лв. през първото тримесечие и се ускорява с 9,4% в реално изражение на годишна база. Излишъкът по текущата сметка е 1,1% от прогнозния БВП през първото тримесечие. През април ръстът на промишленото производство и продажбите се ускорява, както и на строителната продукция. През май показателят на бизнес климата отново се повишава, подкрепен от по-добра оценка в строителството и търговията на дребно. Показателят за доверие на потребителите също се представя по-добре отпреди месец поради благоприятните очаквания на домакинствата за финансовото им състояние и общата икономическа ситуация в страната. Годишната инфлация през май се забавя до 2,9%, което се дължи на забавеното нарастване в цените на енергията и услугите. Бюджетният излишък възлиза на 2.3% от прогнозния БВП към края на април, твърдят от Министерството на финансите.", "date": "2019.07.02", "title": " 4,8 % ръст през първото тримесечие"}
{"url": "https://duma.bg/otlagat-tol-sistemata-za-mart-dogodina-n195027", "text": "Управляващите признаха провала си с въвеждането на тол системата от средата на другия месец и официално обявиха, че тя ще стартира от март следващата година. На 16 август да започне техническата експлоатация на тол системата за тежкотоварни превозни средства над 3,5 тона, а не по-късно от 1 март догодина и търговската експлоатация, предлага ГЕРБ с внесени промени в Закона за пътищата. Те се отнасят до въвеждането на системата за електронно таксуване от смесен тип, обясни в парламента депутатът Александър Ненков. Според сега действащото законодателство от средата на август трябваше да започне и търговската, и техническата експлоатация на системата. Предложението реалното събиране на такси да започне от март догодина е резултат от срещите с всички превозвачи за намиране на най-добрия компромисен вариант при определянето на тарифите и обхвата на пътищата, уточни Ненков. Дотогава превозвачите ще използват електронни винетки, както и досега. Депутатът припомни, че по първоначалния замисъл тарифирането трябваше да важи за магистралите, първокласните, второкласните и част от третокласните пътища. Но в процеса на разговорите, проведени между регионалното министерство, АПИ - от една страна - и останалите заинтересовани страни, от друга, се е стигнало до съгласие за редуциране на трасетата. Така на този етап първоначално се предлага да се изключат пътищата от трети клас и може би някои от втори. Освен техническите аргументи за промените са надделели и притесненията на някои превозвачи за стоките им от първа необходимост, както и опасенията, че някои от тях биха завишили стойностите си. Друга причина за отлагане на търговската експлоатация бил опитът заради проблемите с електронните винетки в началото на тази година. Ако до март догодина тол системата заработи достатъчно добре и се намери компромис, може с решение на правителството тя да стартира и по-рано.", "date": "2019.07.02", "title": "Отлагат тол системата за март догодина "}
{"url": "https://duma.bg/tsenite-na-zhilishtata-pak-tragnaha-nagore-n195026", "text": "След забавянето през третото и четвъртото тримесечие на миналата година цените на жилищата в големите градове и в цялата страна отново ускоряват ръста си през първото тримесечие на 2019 г., като единственото изключение от тенденцията е Варна, сочат данни на Националния статистически институт (НСИ). София е лидер по поскъпване на жилищата между януари и март с повишение на цените от 9,6% на годишна основа, като то се дължи главно на ръста при новите жилища с цели 18,6%, докато съществуващите жилища регистрират по-умерено покачване от 5,3%. Само между четвъртото тримесечие на миналата година и първите три месеца на тази година цените на новите жилища в София са нараснали с 9,7%, а тези на старите жилища са останали почти непроменени. Двуцифрен годишен ръст на цените на новите жилища има и в Пловдив - 12,6%, докато при съществуващите жилища покачването е само с 3,9%. Общо цените на жилищата в града са отбелязали повишение от 7,1% на годишна основа през първото тримесечие и с 1,6% спрямо последното тримесечие на миналата година. На трето място сред шестте най-големи града в България с население над 120 хил. жители, включени в индекса на НСИ, е Бургас, където цените на жилищата са се увеличили с 8% на годишна основа, като при новите жилища е отчетено поскъпване с 9,6%. Спрямо предходното тримесечие обаче цените на жилищата в града поевтиняват с 1%, като при новите е отчетен спад от 1,1%. Стара Загора изпреварва Варна през първото тримесечие с повишение на цените от 4,4% на годишна основа, като и тук той се дължи главно на новите жилища, които са поскъпнали с 9% на годишна основа. Спрямо предходното тримесечие цените на новите жилища отбелязват ръст от 4%, докато при съществуващите жилища е отчетено поевтиняване с 0,7%. На фона на ускорения ръст на цените на новите жилища в големите градове в страната Варна остава остров на спокойствието с повишение от само 1,5%, докато съществуващите жилища в морската столица са поскъпнали с 5,5%. Така общият ръст в града достига 4,1% на годишна основа и 2,1% спрямо последното тримесечие на миналата година, каза Стойкова.", "date": "2019.07.02", "title": "Цените на жилищата пак тръгнаха нагоре "}
{"url": "https://duma.bg/taksitata-poskapvat-zaradi-novi-kasovi-aparati-n195028", "text": "Всички таксита трябва да сложат нови касови апарати с фискална памет. Това предвиждат предстоящи промени в Закона за автомобилните превози. Очаква се и приемането на нова наредба за функционалните и техническите изисквания, на които трябва да отговаря фискалната памет на електронните таксиметрови апарати. Тези устройства вече трябва да покриват изискванията на прословутата Наредба №Н-18, срещу която възроптаха вече от туристическия бранш. От НАП обясниха, че досегашният таксиметров апарат се заменя с нов, който трябва да е свързан с Националната агенция за приходите, твърди Емил Игнатов от Националния съюз на таксиметровите превозвачи. Разходите за бранша обаче ще са огромни, казва Игнатов. Само в София работят 6000 таксита. За да ги преоборудваме, трябва да вдигнем цените. Хората обаче нямат пари и това ще доведе до отлив на клиенти и до съкращаване на шофьори, обясни той. В нито една държава в ЕС няма касови апарати в такситата, коментира и Румен Крумов, председател на Националния съюз на превозвачите. По думите му, след като беше решено такситата да са на патент, не е нужно да имат и касови апарати. Изискването за нови разходи за оборудване на такситата ще доведе до ръст на сивия сектор в бранша, категоричен е Кирил Кирилов от Националния таксиметров синдикат. Други промени в Закона за автомобилните превози предвиждат регистър на атракционните превозни средства, както и по-строга регулация на тези, които извършват пътна помощ. Актуализирани са текстовете, според които превозвачът трябва да може да гарантира, че по всяко време на счетоводната година е в състояние да посреща своите финансови задължения. Преди превозвач да поиска прекратяване на лиценза му, ще му се прави проверка.", "date": "2019.07.02", "title": "Такситата поскъпват заради нови касови апарати"}
{"url": "https://duma.bg/aikb-84-ot-ikonomika-izliza-na-svetlo-do-2023-g-n195029", "text": "До 2023 г. 84% от българската икономика ще работи на светло, сочат прогнозите в новия доклад за индекса \"Икономика на светло\", проследяван от Асоциацията на индустриалния капитал в България (АИКБ). Според данните на работодателската организация през миналата година показателят се е повишил с над 5% от 74.55% през 2017 г. до 79.10% през миналата година. Това е най-големият ръст от отчитането на индекса от 2010 г. насам. Според АИКБ индексът е можело да се повиши дори повече, но основните причини, задържали по-голямото му нарастване през 2018 г., са дефицитът на квалифицирани кадри и липсата на реформи в ключови сектори като здравеопазване, енергетика, защита на конкуренцията, правосъдие, вътрешен ред и сигурност. От АИКБ са на мнение, че поредното рязко административно повишаване на минималната работна заплата е довело до повече \"сиви\" практики в някои сектори, както и сред нискоквалифицираните работници. \"Административното повишаване на минималната заплата с по около 10% всяка година не кореспондира с нарастването на производителността в българската икономика. Европейската комисия препоръчва на страната ни възможно най-скоро да приеме прозрачен механизъм за определянето на минималната заплата, но преговорите между социалните партньори по темата засега са напълно замразени\", обясни Стефан Петранов, ръководителят на екипа, създал методологията за композитния индекс \"Икономика на светло\". \"В сивата икономика се губят много средства, които не влизат в държавния бюджет и спъват воденето на добри социални политики. Освен това нашите членове търпят нелоялна конкуренция от страна на компаниите в сивата икономика - крадат им работници, подбиват им цените\", коментира председателят на АИКБ Васил Велев. Според него у нас събираемостта на ДДС вече е над средноевропейското равнище. Не така стоят нещата обаче с неформално заетите, които получават заплатите си в плик. Ще предложим, е в трудовите договори да се включва пълният размер на осигуровките, които трябва да се плащат по закон на база на това възнаграждениеЕ Ще предложим екипи по региони, каквито функционират в други сфери за борба със сивите практики, контрабандата, както и обединяване на органите, имащи отношение към процеситеУ, допълни още Васил Велев.", "date": "2019.07.02", "title": " АИКБ: 84% от икономика излиза на светло до 2023 г."}
{"url": "https://duma.bg/tokat-poskapva-s-29-parnoto-v-sofiya-s-36-n195030", "text": "Електроенергията за бита и за малкия бизнес от 1 юли поскъпва средно с 2,9%. Това съобщи на брифинг вчера председателят на КЕВР Иван Иванов. При ЧЕЗ увеличението е 2,9%, при EVN е 2,97% и при ЕНЕРГО-ПРО е 2,8%. В доклада си експертите на комисията предлагаха средното увеличение да е 3,48%. Причината за свиването на поскъпването, което е под инфлацията (тя е 3,8%), e заради увеличените приходи във фонда \"Сигурност на електроенергийната система\". В него се увеличават приходите от квотите въглеродни емисии, както и от 5-те процента такса от произвежданата електроенергия.  И при цените на парното има сериозно намаление от доскоро предвижданите стойности. Средното увеличение на цената на топлината енергия е 3,53%, докато предложението беше за 4,5%. При най-голямата топлофикация - тази в София, поскъпването е с 3,6% при предвидено 4,3%. Най-големият скок в цената преди беше в Топлофикация Разград - 17,53%, а днес е свито на 8,59%. Почти двойно е свито поскъпването във Враца - от 7,52 на 3,84%.  Очакваше се поевтиняване на таксата \"задължения към обществото, тъй като ВЕИ производителите продават тока си на борсата и тъй като тя беше висока, компенсациите, които те ще получат, ще бъдат по-малки. От 1 юли тя ще бъде 20,49 лв. при 36,75 лв. сега.  Председателят на КЕВР заяви, че са отчели намаление на цената на природния газ, макар то да е едва с 0,6%, взели са предвид и новия доклад на екоминистерството за закупването на емисии от топлофикациите и актуализираните данни са позволили да се постигне това намаление. Иван Иванов заяви, че това е последното ценово решение на този състав на комисията, а догодина по това време щяло да има нов. ", "date": "2019.07.02", "title": "Токът поскъпва с 2,9%, парното в София с 3,6% "}
{"url": "https://duma.bg/tova-se-naricha-mrakobesie-n195020", "text": "Всяко време се нуждае от учебници, но - обективни, като \"Рибният буквар\", който служи на българските килийни училища повече от 100 години, без да е променян и допълван. Да бъдат наричани пишурката Христо Христов и г-жа Келбечева антикомунисти е незаслужен комплимент. Комунизмът, както и християнството и мюсюлманството са идеологии, учения. Те си имат библия, стар и нов завет, коран, Комунистически манифест и фундамента - \"Капиталът\". В името и под знамената на тези световни учения са извършени велики дела на прогреса, а и грандиозни престъпления - инквизицията, помохамеданчването, превръщането на черквите в джамии и на джамиите в черкви. В черковнославянското книгознание съществува терминът \"мракобесие\". Христо Христов и госпожата Келбечева са мракобеси, обзети от бeса на мрака според християнското книгознание. Да определиш Христо Христов като историк е все едно да сравниш червея, паразитиращ в стари книги, ръкописи и пергаменти, с копринената гъсеница, буба, от чийто пашкул се източва коприната. Да представиш г-жа Келбечева за изследовател на ХХ и ХХI век, с неизвестната й научна библиография, е срам.", "date": "2019.07.02", "title": "Това се нарича мракобесие"}
{"url": "https://duma.bg/izlozhba-rodeni-v-plamatsi-otkrivat-v-nim-n195011", "text": "Уникалната изложба \"Родени в пламъци\" ще бъде открита днес, 2 юли, от 11 ч. в Кръглата зала на Националния исторически музей в София. Колекцията от стъклени пластики е изработена от млади чешки дизайнери от професионалното училище по стъкларство и приложно изкуства във Валешке Мезиржичи. ", "date": "2019.07.02", "title": "Изложба \"Родени в пламъци\" откриват в НИМ"}
{"url": "https://duma.bg/izlozhbata-n195009", "text": "Изложбата \"102% АРТ\" на Антоанет Тончева продължава до края на месец юли в ХГ \"Владимир Димитров - Майстора\" в Кюстендил", "date": "2019.07.02", "title": "Изложбата"}
{"url": "https://duma.bg/oslepitelna-chistota-n195019", "text": "Според данните на АИКБ, разпространени вчера, след няколко години може да ослепеем от белотата на българската икономика. До 4 години само 16% от нея щели да останат на тъмно. С термина \"сива икономика\" се определя стопанската дейност, която без значение дали е законна или незаконна не се регистрира от статистиката и така произведените от нея стоки и услуги не се отчитат в БВП. Има твърдения, и те не са лишени от основание, че в годините на големи промени, каквито бяха времената в началото на 90-те на миналия век у нас, сивата икономика играе и положителна роля, защото чрез нея хората успяват да оцеляват. Неотдавна с доклад по темата излезе и МВФ. В него се сравняват 158 държави по света. Там се твърди, че за 25 години сивият сектор у нас е намалял, но за разлика от АИКБ МВФ добавя, че и по този показател оставаме на опашката в ЕС. Според анализаторите от фонда делът й в България намалява от над 35% от БВП през 1991 г. до малко над една пета през 2015 г. Средното ниво за периода от 1991 г. насам обаче е 29,2%. Така страната се нарежда в непривлекателния край на списъка спрямо останалите европейски държави. Пред нас са единствено Малта (с 29,8%) и Румъния (с 30,1%).  Освен това се оказва, че обществото няма еднозначно критично отношение към сивата икономика. Според проучване на Института за изследване на обществата и знанието при БАН, представено през април, около една трета от българите са склонни да дадат подкуп, а около половината са готови да нарушават законите. Един от индикаторите за сива икономика е разликата между потреблението и декларираните доходи. Например България уж е най-бедната държава в ЕС, но е на челно място по брой на луксозни автомобили на човек, които с обикновена заплата не се купуват. Явно изсветляването на икономиката е само на книга, а рискът за ослепяване от белотата й е силно преувеличен.", "date": "2019.07.02", "title": "Ослепителна чистота"}
{"url": "https://duma.bg/konkurs-za-poeziya-v-sonet-n195010", "text": "Втори конкурс \"Награда Лъчезар Станчев за поезия в сонет 2019\" обявява Община курорт Вършец. Конкурсът е анонимен. Желаещите да участват трябва да изпратят до 15 юли на електронна поща FundLachezarStanchev@gmail.com файл (.doc), съдържащ един непубликуван сонет от свое име или чрез псевдоним. Приемат се творби в различни вариации на формата сонет, както и опити за модернизиране на формата. В журито са поетите Бойко Ламбовски (председател) и Мартен Калеев, и литераторката проф. дфн Румяна Л. Станчева. Ще бъдат присъдени първа награда - 300 лв., и две отличия по 50 лв. Конкурсът е подкрепен от \"Фондация Лъчезар Станчев за поезия\" - съорганизатор, Националния литературен музей, Алманах \"Огоста\", Регионалната библиотека \"Гео Милев\" в Монтана и вестник \"Вършец\". Награждаване от кмета на Община Вършец ще се състои по време на Празника на курорта, минералната вода и Балкана на 1 август.", "date": "2019.07.02", "title": "Конкурс за поезия в сонет"}
{"url": "https://duma.bg/studenti-ot-natfiz-igrayat-teatar-v-gradinata-n195013", "text": "Старата лятна традиция \"Театър в градината\" възкресяват специално за столичани и техните гости НАТФИЗ и Гранд хотел \"София\". Студентите от класа на проф. Пламен Марков ще представят своя свеж поглед върху класиците, джаз вариации по класически теми и недраматургични текстове през юли и август в програмата \"Четвъртък вечер на открито\". Представленията започват на 4 юли в 19.30 ч. с \"Драматизации по неочаквани сюжети\". На 11 юли от същия час ще има стендъп комедийно шоу \"Grand Stand-up Garden\" с Георги Кючуков. \"Джаз вариации по класически теми\" са предвидени за 18 юли от 20.30 ч. \"Ускорен курс по Шекспир - първа част\" може да преминат желаещите на 1 август, а на 8-и ще се потопим в \"Градините на световната класика\". Втората част на \"Ускорен курс по Шекспир\" ще се състои на 22-ри. Всички представления през август започват в 20.30 ч. Билетите за \"Театър в градината\" са по 13 лв. Необходима е предварителна резервация на места, посочват организаторите.", "date": "2019.07.02", "title": "Студенти от НАТФИЗ играят театър в градината"}
{"url": "https://duma.bg/podvodniyat-svyat-na-cherno-more-n195012", "text": "35 фотографии от магнетичния подводен свят на нашето море, представящи обитатели, пейзажи, панорами, подводни модели и \"over - under\" композиции, обединяващи два свята - над и под водата, показва изложбата \"Подводният свят на Черно море\". Снимките са селекция от най-добрите кадри, снимани от Тодор Димитров през последните 10 години. Фотографиите, включени в изложбата, са заснети изцяло на свободно гмуркане по цялото Българско Черноморско крайбрежие. Изложбата ще бъде открита на 4 юли в 17.30 ч. в Художествената галерия в Добрич. Името на варненския фотограф нашумя, след като само преди няколко месеца той спечели един от двата най-престижни световни конкурса за подводна фотография. Тодор Димитров е потомствен варненец и от ранна детска възраст е в непрестанен контакт с морето. Художник по образование, работи като графичен дизайнер. През свободното си време практикува свободно гмуркане и подводна фотография. Чрез своите кадри иска да покаже подводния свят от един по-различен ъгъл, използвайки иновативен подход и различни творчески техники. През последните години той е носител на редица награди от международни конкурси. През 2019 г. печели първо място в категория \"Compact\" в един от най престижните конкурси в света по подводна фотография - \"Our World Underwater\". Конкурсът се провежда в Чикаго и се смята за \"суперкупата\" в този вид конкурси.", "date": "2019.07.02", "title": "Подводният свят на Черно море"}
{"url": "https://duma.bg/evropeyski-triumf-na-misteriyata-n195014", "text": "Триумфално премина поредното турне на прочутия български женски хор \"Мистерията на българските гласове\" за представяне на най-новия албум на състава \"БууЧииМиш\" в пет европейски държави. Навсякъде певиците ни бяха посрещани и изпращани с бурни овации от препълнени зали и с възторжени отзиви на публиката и на музикалната критика. \"Това е вокален звук от друг свят и в същото време много земен, импресионистичен и фантастичен, в който подбраните водещи вокали се извисяват над останалите\", така обобщи видяното и чутото британският критик Тим Къминг.  Първа \"спирка\" от първото за 2019 г. турне на \"Мистерията...\" бе нормандският френски курорт Кутанс по време на 38-ото издание на джаз фестивала \"Jazz Sous Les Pommiers\". В него българките бяха поканени да участват като хедлайнъри заедно със светила в джаза като Джошуа Редман и Рон Картър.  На път към Барселона, в очакване на закъснелия с няколко часа полет, прочутите ни изпълнителки изненадаха спътниците си на парижкото летище \"Шарл де Гол\" с флашмоб. Записи от импровизираното им представяне вече са хит в социалните мрежи.   Лиса Джерард се присъедини към хора в каталунската столица, където пред двехилядна публика в рамките на 19-ото издание на влиятелния испански музикален фестивал \"Primavera Sound\" заедно представиха песни от най-новия си съвместен проект в \"Primavera Auditorium\". Списание \"Far Out\" оцени събитието като \"страхотно вокално изпълнение на Лиса Джерард и \"Мистерията на българските гласове\", които бяха вълшебни\". Във фестивала участваха изпълнители като тазгодишната носителка на \"Грами\" Карди Би, Ерика Баду, Тейм Импала, Нене Чери, Майли Сайръс и много други любимци на публиката. Жанровете на събитието се разпростират върху 18 сцени от техно до грайм и от пост-рок до мейнстрийм поп.  Незабравимо ще остане гостуването на \"Мистерията...\" и Лиса Джерард в три последователни вечери в Порто, Лисабон и Брага. Концертът в португалската столица на три пъти бе прекъсван от емоционалната публика с неспирни овации на крака. Ден преди концерта в престижната \"Куийн Елизабет хол\", втори за годината в Лондон, британският вестник \"Гардиън\" публикува голям материал, посветен на историята на хора и на сътрудничеството им с Лиса Джерард. \"Бях готова да се откажа. Но тогава чух българките, те бяха моята спасителна благодат, аз обикнах чистата радост и светлина. Не знам дали бих оцеляла в Лондон като певица, ако не се бях срещнала с работата им\", изповядва звездата на \"Dead Can Dance\" пред журналиста Робин Дензелоу. На 30 юни заедно с партньора си от популярното от 80-те години дуо Брандън Пери, Лиса изнесе очакван с огромен интерес от фенове от цял свят концерт на Античния театър в Пловдив. Европейското турне на \"Мистерията на българските гласове\" и Лиса Джерад завърши изключително успешно с три концерта в Полша - във Варшава, Вроцлав и Шчечин. Прекрасните акустични зали и въодушевената публика дълго ще помнят нашите изпълнителки и случилото се по време на тези три незабравими вечери. Открои се участието на Лиса и българките на фестивала \"WrocLove 2019\". \"Комбинацията между тях е попадение в десятката. Концертът беше невероятно успешен благодарение на специално подготвени композиции, изненади, импровизации, красивите гласове на Лиса и певиците, на соловите части и общия представен материал\", написа Наталия Назар за концерта във вроцлавския музикален театър \"Капитол\".  Албумът \"БууЧииМиш\" от премиерата си през май 2018 г. вече е представен при огромен интерес в десет европейски държави. Възторженият прием на проекта надмина всички очаквания. Освен на фантастичните гласове на певиците ни, той се дължи на продуцента Бояна Бункова от \"Шуберт мюзик пъблишинг\", на композитора Петър Дундаков, на великолепната Лиса Джерард и на инструменталистите: гъдуларката Христина Белева, китариста Петър Миланов, кавалджията Костадин Генчев, паркусиониста Димитър Семов, а също и на бийтбоксъра Скилър. Още по време на турнето съставът получи заявки за нови участия в различни градове в няколко държави. Показателно е и обстоятелството, че 12 от 16-те до този момент участия на \"Мистерията на българските гласове\" от началото на 2019 г. са зад граница, а само през тази година българският женски хор защити високата си класа на три авторитетни международни фестивала.", "date": "2019.07.02", "title": "Европейски триумф  на \"Мистерията...\""}
{"url": "https://duma.bg/datata-n195015", "text": "СВЕТОВЕН ДЕН НА НЛО. През 2001 г. Хактан Акдоган, създател на Международния музей на НЛО в Истанбул, публикува предложение за честването му. Поводът е годишнина от инцидента в Розуел (САЩ). През нощта на 4 юли 1947 г. нещо се разбило в близост до градчето в щата Ню Мексико. Собственикът на ранчо \"Мак\" открил подобие на летяща чиния. В нея се намирали телата на четирима от пътниците, трима от които мъртви. Човекът се обадил в близката военна база, откъдето поели контрол над нещата. МЕЖДУНАРОДЕН ДЕН НА СПОРТНИЯ ЖУРНАЛИСТ. Отбелязва се от 1995 г. по инициатива на Международната асоциация на спортния печат (AIPS). На тази дата през 1924 г. в Париж е основана асоциацията. Сред учредителите й са представителите на осем държави. 1566 - УМИРА НОСТРАДАМУС, ФРЕНСКИ ЛЕКАР И АСТРОЛОГ (Р. 1503 Г.). Мишел дьо Нотърдам е известен с предсказанията си за бъдещето на света, събрани в книгата му \"Центурии\" (1555). 1714 - РАЖДА СЕ КРИСТОФ ГЛУК, НЕМСКИ КОМПОЗИТОР (УМИРА 1787 Г.). Автор на над 100 опери. Най-значимите му произведения са написани по време на престоя му в Париж под патронажа на кралица Мария-Антоанета. Сред най-известните му творби са балетът \"Семирамида\", оперите \"Парис и Елена\", \"Орфей и Евридика\", \"Ахил\" и др. 1904 - РАЖДА СЕ ЖАН РЕНЕ ЛАКОСТ, ТЕНИСИСТ (УМИРА 1996 Г.). Един от т.нар. четирима мускетари на френския тенис (Жак Брюньон, Анри Коше, Рене Лакост и Жан Боротра). Три пъти шампион на Откритото първенство на Франция, два пъти на \"Уимбълдън\" и два пъти на Откритото първенство на САЩ. Дизайнер на тенис фланелки и автор на първото специално създадено за спорт облекло в света. 1906 - РАЖДА СЕ ПЕТЪР ДИМИТРОВ-РУДАР, ДЕТСКИ ПИСАТЕЛ И КРИТИК НА ДЕТСКА ЛИТЕРАТУРА (УМИРА 1994 Г.). Истинското му име е Петър Димитров Келов. Един от основателите на Дружеството на детските писатели (1925). Автор е на над 20 книги, по-голяма част от тях с разкази за деца и юноши. Автор е и на първите учебници и христоматии за детска литература. 1961 - УМИРА ЪРНЕСТ ХЕМИНГУЕЙ, АМЕРИКАНСКИ ПИСАТЕЛ И ЖУРНАЛИСТ (Р. 1899 Г.). Автор е на романите \"И слънцето изгрява\", \"Мъже без жени\", \"Сбогом на оръжията\", \"Зелените хълмове на Африка\", \"Да имаш и да нямаш\", \"За кого бие камбаната\", \"През реката към дърветата\" и др. Романът \"Старецът и морето\" му носи американската награда \"Пулицър\" за 1953 г. и Нобелова награда за литература за 1954 г. 2000 - УМИРА ПРОФ. ЧАВДАР ДРАГОЙЧЕВ, КАРДИОХИРУРГ (Р. 1925 Г.). Син на Цола Драгойчева. Един от основателите на сърдечната хирургия в България. Бил е член на Световната кардиологична асоциация, директор на Научния институт по сърдечносъдови заболявания. Развива хирургичното лечение на вродени сърдечни пороци в ранна детска възраст.", "date": "2019.07.02", "title": "Датата"}
{"url": "https://duma.bg/za-ideynoto-i-organizatsionnoto-edinstvo-na-bsp-n195016", "text": "Един въпрос остана напълно открит след заседанието на Конгреса на партията от 16 юни т.г. - този за единството на партията. Именно по този въпрос няколко делегати внесоха по надлежния ред проект за резолюция: \"За идейното и организационното единство на партията\", която обаче въобще не стигна до делегатите в конгресната зала. Нейното съдържание обаче остава още по-остро актуално днес, след заседанието на Националния съвет на партията преди два дни на 30 юни. Ето основните констатации в проекта: основният въпрос - защо партията не успява да се наложи като убедителен носител на социалната алтернатива в България? Отговорът в случая са Евроизборите - предизборната ни платформа \"Визия за Европа. За социална Европа на гражданите и народите, срещу неравенството и бедността\", утвърдена от конгреса на 26 януари т.г., не се превърна в основно послание на кампанията. Последицата - разминаването между платформа и кампания сериозно се отрази на предизборната работа и доведе до крайния изборен резултат. Сред причините - противопоставянето в НС на БСП и подмяната на колективното начало с индивидуална воля. След което в проекторезолюцията се заявява, че \"ние, делегатите на 49 Конгрес на БСП, като изразяваме сериозно безпокойство за тенденцията на вътрешно разединяване на партията, като се противопоставяме на опитите за подмяна на нейния характер и идейна ориентация, като потвърждаваме нейното място и роля като част от световната и европейската левица, заявяваме непоколебимата си воля за съхраняване на единството на партията в името на претворяването на социалистическия идеал в името на целите, принципите и дългосрочните политики, залегнали в нейната програма.\" И се припомня заветът на Димитър Благоев-Дядото: \"И не позволявайте никога партията да се обединява или разделя заради личности, а винаги заради идеи\" (почерненото - в оригинала). В края на заседанието на 16-ти миналия месец заявих, че оттук нататък зависи ще намери ли сили председателят на Националния съвет  на разграничаване и да започне да възстановява колективния характер на работа на ръководните органи на партията. Решенията, които обаче др. Нинова прокара на пленума в неделя, говорят, че за жалост такива сили явно не й достигат. В мотивите си за разширяване на състава на Изпълнителното бюро тя заяви, че го прави, за да се чуват различните мнения в партията. Само че персоналните попълнения са на хора, еднозначно следващи именно порочната линия на председателя за противопоставяне вместо за диалог. Достойна само за съжаление бе и процедурата за гласуване на персоналните промени - явно и \"ан блок\", очевидно за да се скрие реалната оценка на членовете на Националния съвет за предложените от К. Нинова лица.  Още по-красноречиво потвърждение на същата безапелационно провеждана от К. Нинова линия бе изключването на Валери Жаблянов от Изпълнителното бюро. Както стана ясно, и трите мотива за това са напълно несъстоятелни: не той е създал заплаха да няма политически доклад на конгреса, а напротив -главно той е осигурил да има такъв - въпреки съпротивата на членовете на Изпълнителното бюро, очевидно поради критичния характер на доклада. Обратно на твърденията, че не е работила, комисията на партията за идейно развитие е представила необходимите разработки по основните политически документи, приемани от БСП през последните три години. Отсъствието от заседанието на ПАСЕ в никакъв случай не е резултат на резерви от страна на В. Жаблянов относно необходимостта да се премахнат санкциите срещу Русия - напротив, неговите високо заявявани позиции по въпроса са добре известни не от вчера. За какво друго, освен за пълно  в Изпълнителното бюро, е свидетелство това решение за отстраняване? И за какво друго, освен за еднолична воля е заявлението на К. Нинова, че тя сваля политическото си доверие от В. Жаблянов? Да, председателят предлага включването и изключването на членове на Бюрото. Само че това право предполага високо чувство за отговорност да не се злоупотребява с него, а напротив - да има стремеж за реално представителство на различните гледища в партията по актуалните и по принципните въпроси на нейната дейност. Каквото в случая очевидно напълно отсъства. В предложения от Изпълнителното бюро дневен ред на пленума отсъстваше една задължителна в такива случаи точка - за задачите за изпълнение на решенията от последното заседание на конгреса. В резултат на направеното от мен предложение такава точка беше включена и внесеният от мен проект за решение беше гласуван единодушно. С него Националният съвет възлага на Изпълнителното бюро да изпрати до основните и общинските организации утвърдения от конгреса политически доклад като основа за критична оценка по места за работата по време на евроизборите с цел на предстоящите местни избори да постигнем желания от всички успех. Освен това Националният съвет възложи на Комисията за идейно и програмно развитие да изготви предложение за  което ще следва да отчете и идеята, спомената от К. Нинова, за създаване на широко представителен национален дискусионен клуб по въпросите на идеологиите и демокрацията. Също така на редакциите на в. \"Дума\" и на списание \"Ново време\" се предлага да разгърнат на своите страници именно такава дискусия.  Всичко това добре. Но какво значение се придава на тези решения личи и от обстоятелството, че те останаха напълно несъобщени на медиите и не получиха никакъв отзвук в тях, в т.ч. и в репортажа за заседанието във в. \"Дума\" от вчера, 1 юли. Впрочем споменатите решения бяха приети единодушно без обсъждане. В края на пленума прозвучаха и традиционните призиви да обединим усилия за успешно представяне на предстоящите местни избори, \"да си подадем ръка\". Само че - след като бе извършена поредната подигравка точно с необходимостта от такова обединяване на практика.  Някои днес отново \"обясняват\", че възраженията на \"опозицията\" били плод на болни лични амбиции (Ал. Симов в телевизионно интервю вчера). Поредният красноречив пример за пълно отсъствие за всякакво желание за сериозен диалог. Но нека е пределно ясно едно - рушителите на нужното единство са не \"опозицията\", каквото и да значи това, а напротив - ръководството на партията в лицето на К. Нинова.", "date": "2019.07.02", "title": "За идейното и организационното единство на БСП"}
{"url": "https://duma.bg/nalagat-ni-s-diktat-temi-tabu-n195017", "text": "От няколко дни ми се обаждат учители. Възмутени, че у нас въпросът какво ще учи младото поколение се диктува от хора, чиято квалификация в средното образование е повече от съмнителна. Но пък като отявлени соросоиди, антикомунисти и русофоби те се радват на медийно внимание, ползват се с привилегията да диктуват на министъра на образованието какво трябва да пише в учебниците по история. В други времена, но и в \"нормалните\" държави този диктат се нарича цензура. Но у нас МОН бързо подвива опашка и щом цензорите соросоиди истерично започват да огласят медийния ефир, той услужливо задоволява прищевките им. Затова учителите, силно притеснени, споделят с мен своето мнение за обсъжданите учебници. А именно, че онази част за втората половина на ХХ век в набедените учебници за Х клас, разбунила душата на праведния антикомунист, е написана в готовите нови учебници според приетия преди две-три години учебен план, но с обективно отразяване на историческите факти и явления. Т.е. наред с нелицеприятните факти и критичните бележки за периода се привеждат таблици със световноизвестни статистически данни: брой изградени болници (с болнични легла), брой построени заводи, данни за развитието на селското стопанство, за реализирани инфраструктурни проекти, конкретика за социалната политика и за политика в областта на културата.  Липсва обаче негативният коментар, който според соросоидите задължително трябва да обгражда данните от този период. Как сериозен историк да коментира негативно, че е пагубно, антихуманно, антидемократично България да заема 27-о място в световните класации по икономическо развитие и стандарт на живот. Или да кажеш, че е престъпно пилеене на обществен ресурс комунистическият режим да отделя 6% от БВП за образование и 4% за научна и развойна дейност. Че безплатното здравеопазване не носи нищо добро, защото комунистите го смятат за благо, достъпно за всеки човек, а не както гласи веруюто на всеки правоверен антикомунист - пазарна стока и услуга, за която всеки плаща. Че възходът на културата, на спорта, на образованието, на науката не е в никакъв случай постижение и повод за национална гордост, а е хитра комунистическа измислица за тормоз над свободомислещите и издевателство над талантливите. Че провежданата външна политика на добросъседство (спечелила на България не само приятелства и доверие, но и пазари и допълнителен ресурс за икономически, социален, културен, високотехнологичен и научен възход), всъщност трябва да се коментира като осъществяване на зловещия план на вездесъщата ДС да шпионира и работи в полза на руснаците, на КГБ, на ЩАЗИ и т.н. Ако обаче не може да се удари по този начин по \"комунизма\", фактите изобщо трябва да изчезнат. Как иначе соросоидите да докажат верноподаничество пред господарите.  Пиша тези редове, след като се разбра, че министърът на образованието под натиска на новите цензори е върнал набедените учебници за преработка. Обаче! Каква да бъде тази преработка? Ами, ако и тя не се хареса на соросоидите, тогава какво - пак ли връщаме учебниците? Какво да се прави - в колониалните държави рангът на цензурата е по-висок от националния закон! От друга страна, ще подчертая, че учебниците се пишат според утвърдената от министъра учебна програма и приетия учебен план. Сегашният, чийто резултат са набедените учебници, както стана известно още миналата година, е писан и консултиран от същите антикомунисти и русофоби, които днес шестват из медиите. Именно те са предвидили в Х клас учениците в рамките на една учебна година да изучават цялата българска история - от праисторическите рисунки в пещерите (8000 години пр.Хр.) до днешния ден, който по замисъл е своего рода кулминация на националното развитие - членството в НАТО и ЕС.  За мен обаче и до този момент не ми е ясно защо при такъв обемен учебен материал на учениците на практика им се спестява единствено периодът между двете световни войни, особено Втората световна война. Защо учениците няма да учат, че един от първите профашистки закони (1924 г.) в Европа е българският \"Закон за защита на държавата\". Защо няма да учат за Белия терор и правителството на Александър Цанков? Защо са лишени от истината за унищожението - без съд и присъда, само заради леви убеждения - наистина на цвета на българската интелигенция начело с гения Гео Милев? Защо им се спестява истината за стотиците убити невинни деца, жертви на българския фашизъм? За ястребинчетата например, чийто убиец днес е реабилитиран, а името му стои върху паметника на т.нар. жертви на комунизма редом с името на убиеца на Гео Милев! Как учениците ще учат за световния поет Никола Вапцаров, без да знаят, че е безмилостно разстрелян на Гарнизонното стрелбище в София като участник в антифашисткото движение, ръководено от партията на българските комунисти. И като такъв е единственият българин, удостоен (посмъртно) със световната награда за мир. Да, те ще учат, че евреите в България са спасени. Без обаче да им се съобщи, че България, почти успоредно с Хитлерова Германия, е приела нацистко антисемитско законодателство. Че българските евреи са лишени от елементарни човешки права и права за прехрана, че жълтата звезда е станала знак на омразата и човешкото унищожение. А кое правителство, в кой период отговаря за онези повече над 11 000 евреи от Македония, от Беломорска Тракия, натоварени в товарните вагони към лагерите на смъртта? Но въпросът за българския фашизъм и неговите зверства, за прекъснатите хиляди човешки съдби и животи днес е тема табу, до която е забранено да се докосват младите български поколения. Току-виж се увлекат по призрака, бродещ из Европа, и неизлечимо заболеят от левите идеи. Ами ако решат да променят света в името на братството, справедливостта, солидарността и свободата?!", "date": "2019.07.02", "title": "Налагат ни с диктат теми табу "}
{"url": "https://duma.bg/konferentsiya-izsledva-patya-kam-mezhdunarodnata-stsena-n195007", "text": "Литературният клуб \"Перото\" ще посрещне eдинствената по рода си професионална конференция \"A to JazZ Talks 2019\" на 5 юли между 10 и 17 ч. Идеята на събитието е да изследва пътя към международната сцена. Световни експерти от сферата на джаза ще споделят най-ценното от дългогодишния си опит в първия ден от \"A to JazZ\". Изключително интересна програма очаква всички професионалисти в областта на музиката. Входът е свободен, но желаещите да присъстват е необходимо да се регистрират предварително.", "date": "2019.07.02", "title": " Конференция изследва пътя към международната сцена"}
{"url": "https://duma.bg/prof-lyubomir-ognyanov-ima-kraen-antikomunizam-v-atakata-sreshtu-uchebnitsite-n195018", "text": "- Има политизация в цялата тази история, тъй като не е възможно да бъде отразено в учебника всичко, което се иска. Има безспорни факти, които в учебниците са включени. Навсякъде пише например, че има Държавна сигурност, че е подчинена на Политбюро, на Тодор Живков и т.н. Искат да има броя на убитите, но никой не е доказал колко са те, казват от 18 до 30 хиляди, но това са също числа, които не са доказани. Мисля, че всичко това, което ни се предлага да включим, то просто очерня и представя в една твърде негативна светлина цялото развитие на България в този период. Твърденията  за фалити също са пресилени - тези фалити никой не ги е усетил и те не са дали отражение върху страната, тя нито е загинала, нито е спряла развитието си. Много антикомунизъм има в цялата тази атака, твърде пристрастно и едностранчиво би изглеждала историята, ако всичко това бъде написано. Трябва да се има предвид и обемът на учебника, аз например три пъти съкращавах уроците. В предишния учебник на \"Просвета\" те бяха 5-6 стандартни страници, а сега станаха наполовина. В две страници нито можеш събитията да отразиш, нито някакъв анализ да направиш. Но такива бяха условията, които ни бяха поставени от издателствата. - Не знам министърът защо се огъна и защо зае такава позиция, че няма да подпише и да издаде учебниците. Обадиха ми се от издателството \"Просвета\" и с редакторката съгласувахме някои неща - те просто са принудени, защото министърът такова условие им е поставил. - Така не може. Учебникът не отразява само политическата област, в нея безспорно има нарушения, извращения, особено в периода до 1956 г. Знаем при Червенков кампанията и срещу вътрешната опозиция в партията, срещу \"вътрешния враг\" и т.н. Слушам тези дни Антон Тодоров - той иска да каже, че изобщо няма икономика в България, което никак не е вярно. Тя има своите дефекти, но икономиката има безспорни завоевания във всички области, които се опитват да докажат, че ги няма - машиностроене, химическа промишленост и т.н. Не може да не бъдат отразени и другите области - наука, изкуство, култура, където има безспорни завоевания и трябва да си много черноглед и яростен антикомунист, за да не ги признаеш. Има обективни процеси на развитие, които няма как да бъдат отречени. Същото е за социалната политика - много им се иска да я няма. Но тя има също безспорни завоевания и още в онези години тази социална политика принуди някои западни страни да възприемат много неща от нея и при по-високото им икономическо развитие там се чувстват повече резултатите. Имаме политика в образованието, в здравеопазването, която беше призната в цял свят и даде у нас безспорни резултати. Същото се отнася и до външната политика, така че не може да се гледа така едностранчиво на историята. Тя не е само черно или бяло, има и грешки, има и залитания, но в крайна сметка България е имала в този период едно нормално развитие в условията, в които е съществувала. - То оттам тръгна, защото тези гласовити лица, които не са и специалисти - от Келбечева, Христов и Лъчезар Стоянов от НБУ, тръгна цялата работа. Те фактически наложиха тази програма в този й вид и въпреки всичко министерството я прие. И ние, всички автори, се съобразихме с термините, които са въведени за всеки период. Така че тази дискусия и тогава беше доколко е професионално всичко това да го има в учебника по този начин. За мен това са крайни възгледи и не разбирам защо министерството, оттам и издателствата се вслушват в гласа на трима-четирима души, които настояват за такива промени, а не на академичната общност, която по друг начин осмисля историята. В нея са специалистите, а тези хора минали, открили някой факт в архивите и - хайде да го има. Но има стотици други факти, които показват съвсем други неща. И именно ние сме тези, които най-добре познаваме и фактологията, и характеристиките на всеки период. Критиците говорят срещу нас, но не ние, а именно те изкривяват историята. Необективни, твърде претенциозни и твърде едностранчиво виждат историята и развитието на България. - Първо, това, че цялата българска история е вместена в един клас и всъщност учителите не стигат до този период, който някои толкова настояват да се изучава. Приказват, че сега едва ли не за първи път е включен периодът 1944-1989 г. Това не е вярно, аз съм автор от 1996 г. - винаги е имало в учебника няколко урока за периода до наши дни. Друг е въпросът, че в кандидатстудентските изпити бе възприето въпросите да са от периодите до Втората световна война. То е защото учители и ученици никога не смогват да стигнат до съвременната история. Много се съмнявам, че и сега в този обем целият учебен материал може да мине. Това е изключително голям обем и не е възможно да се налагат нови изисквания още нови неща да се вкарват в учебниците. Категорично не би трябвало задължителното изучаване на историята да приключва в Х клас. Младите хора, които ще продължат в университетите, за последните две години на гимназията ще забравят този материал и след това все едно че тръгват от началото. За останалите младежи, които няма да продължат обучението си, да не говорим, те нищо няма да знаят.   ", "date": "2019.07.02", "title": " Проф. Любомир Огнянов:    Има краен антикомунизъм в атаката срещу учебниците"}
{"url": "https://duma.bg/izbraha-irina-sheyk-za-kralitsa-na-banskite-n195005", "text": "Ирина Шейк бе обявена за Кралица на банските костюми в класацията, съставена от Bluebella въз основа на това доколко звездите имат влияние в социалните мрежи. Признанието идва, след като 33-годишната красавица остави няколко трудни седмици зад гърба си, разделяйки се с холивудския актьор и режисьор Брадли Купър. Установено бе, че рускинята печели до 60 хиляди паунда на реклама в инстаграм, където пуска снимки с дрехи наLouis Vuitton и бранда за бански Hunza G. 38-годишната Алесандра Амбросио е точно зад Ирина Шайк. Бразилската красавица получава средно около 150 хиляди харесвания в социалните мрежи, а в началото на годината стартира и собствена марка халати за баня. Емили Ратайковски, която има 23,3 милиона последователи в инстаграм, е на трето място в класацията. Въпреки че има около 2 милиона харесвания на реклама, за нея не се смята, че е толкова влиятелна, тъй като много от нейните последователи са мъже. След трите най-добри в класацията са моделите Ашли Греъм, Кандис Суанепул, Роузи Хънтингтън-Уайтли, Жасмин Тукс, Лаис Рибейро, Нина Агдал и Лупе Фуентес.", "date": "2019.07.02", "title": "Избраха Ирина Шейк за Кралица на банските"}
{"url": "https://duma.bg/na-94-godini-pochina-d-r-nikola-dagorov-n194999", "text": "Хирург, ортопед, травматолог. Основател на спортната травматология в България. Дългогодишен преподавател по спортна медицина в НСА/ВИФ. Бивш лекоатлет, 10-кратен шампион на България на троен скок с 8 подобрения на националния рекорд.  Опелото ще се отслужи утре от 12.00 часа в храм „Света София”. Поклон пред паметта му!  ", "date": "2019.07.02", "title": "На 94 години  почина д-р Никола Дагоров"}
{"url": "https://duma.bg/dete-ot-varna-stana-mini-mis-planeta-n195006", "text": "9-годишната Бриана Петрова от Варна извоюва титлата Grand Prix \"Мини Мис и Мини Мистър Планета\". Тази година домакин на престижния конкурс за красота и талант бе курортният комплекс \"Албена\". Страната ни представляваше победителката в миналогодишния конкурс за красота и талант \"Мини Мис и Мини Мистър Свят\". Бриана успя да грабне титлата в конкуренцията с участници на възраст от 4 до 17 години от над 20 държави, сред които Южна Африка, Бразилия, Индия, Русия, Румъния и Грузия. Кандидатите за титлата бяха оценявани от компетентно международно жури, съставено от професионалисти в сферата на шоубизнеса и красотата, а също от журналисти и дизайнери. Имаше и детско звездно жури, което включваше победители от предишни години, спечелили титлата \"Мини Мис и Мини Мистър Планета\" от България, Русия и Грузия. Участниците се представиха в няколко тура: интервю с жури, модно ревю, демонстриране на талант, национални носии, тематично дефиле \"Морско дъно\", официални рокли и костюми, финално шоу. Българката Бриана Петрова е професионален детски модел. Има опит в телевизионни реклами, ревюта и многобройни фотосесии. Участва и в доста други международни и национални конкурси, където се изявява още като певица, пианистка и изпълнителка на латиноамерикански танци. Канят я за участия в модни ревюта на световноизвестни дизайнери, както и във филмови продукции.", "date": "2019.07.02", "title": "Дете от Варна стана \"Мини Мис Планета\""}
{"url": "https://duma.bg/tsarsko-selo-vze-eliten-brazilets-n195000", "text": "Само 13 дни преди дебютния си мач в Първа лига отборът на Царско село направи трансферен удар. Шампионите на Втора лига подписаха договор с 24-годишния Уесли Ната, който идва директно от Серия А на Бразилия. Ната доскоро бе собственост на елитния Шапекоензе, чийто отбор загина при самолетна катастрофа на 28 ноември 2016 г. на път за Меделин, Колумбия.  През последните 5 месеца той е играл като преотстъпен на Вотупорангуензе. Високият 183 см Уесли Ната играе на позицията ляво крило. Той е юноша на Шапекоензе, но в различни периоди от кариерата си е преотстъпван в отборите на Атлетико Гоянензе, Жувентуд и Бая. Дебютът му в елита на Бразилия е през септември 2018 г., когато записва едно полувреме в мач срещу Флуминензе. През 2016 г. Уесли Ната е част от Шапекоензе, но само 2 месеца преди самолетната катастрофа на отбора той е преотстъпен на Бая. След трагедията Ната се завръща в клуба и участва във възстановяването му. \"Това беше уникална възможност за моята кариера. Много съм мотивиран да работя с новите си колеги. Искам да постигна много победи и целите на отбора. Тук намирам много добре структуриран клуб. Добри футболисти и ръководство, както и целият треньорски щаб. Мисля, че ще направим успешен сезон\", заяви при представянето си Уесли Ната, който получи своята фланелка от изпълнителния директор на клуба Иво Андреевски. Отборът на Царско село е първият европейски тим на Уесли Ната и той ще играе с №82. Той е четвъртият бразилец при \"царете\" след централния защитник Густаво Роси, дефанзивния полузащитник Евертон Диас и нападателя Андерсон Кордейро Коста. От четиримата само Роси е играл в Европа.", "date": "2019.07.02", "title": "Царско село взе елитен бразилец"}
{"url": "https://duma.bg/trimetrov-piton-panikosa-keymbridzh-n195002", "text": "Триметров домашен питон предизвика паника в Кеймбридж. Змията е забелязана да пълзи по улиците и все още не е заловена, макар че полицията откри стопанина й, съобщи РИА Новости. От органите на реда помолиха да бъдат уведомени, ако има информация за влечугото. Мрежовият питон не е отровен. Живее в Южна и Югоизточна Азия. Смята се за най-голямата змия в света. Дължината на някои индивиди може да надвиши седем метра. През юни 2018 г. бе съобщено, че в стомаха на осемметров питон на индонезийския остров Сулавеси е намерено тяло на жена.", "date": "2019.07.02", "title": "Триметров питон паникьоса Кеймбридж"}
{"url": "https://duma.bg/ostavame-v-elita!-n194998", "text": "Волейболистите от националния отбор на България завършиха със загуба участието си в тазгодишната Лига на нациите. Играчите на Силвано Пранди бяха разгромени от Сърбия с 0:3 гейма (23:25, 12:25, 18:25) в последния си мач от турнира в Група 19. Преди това в зала \"Колодрума\" в Пловдив \"лъвовете\" обърнаха САЩ с 3:1 гейма, но загубиха с 0:3 и от Иран. С 5 победи и 10 загуби нашите останаха 12-и и запазиха мястото си в най-престижния турнир и догодина. Избраниците на Силвано Пранди не успяха с изявите си да възпламенят над 5000 зрители в зала \"Колодрума\", докато сърбите изиграха \"балканското дерби\" с много хъс и майсторство. В първия гейм българите поведоха до техническата пауза с 8:5 и после с 11:8, но сърбите ги застигнаха при 15:15. Съперниците стигнаха до геймбол и спечелиха частта след успешна блокада на Сречко Лисинац. Вторият гейм започна също равностойно до 5:5, но след 2 мощни аса на Ивович и после 3 поредни грешки на \"лъвовете\" сърбите дръпнаха с 16:10. Тогава Пранди извади основния разпределител Георги Сеганов и позволи на Чоно Пенчев да дебютира в националния тим пред родна публика, но нашите предадоха катастрофално гейма с 12:25. В третата част сърбите поведоха с 8:4 и 12:5, но след ранно прекъсване за Пранди и 2 сръбски грешки и блокада на Виктор Йосифов българите ги доближиха до 10:13. След 20:16 съседите направиха серия от 4 т. след нови 2 аса на Ивович, за да триумфират с 25:18 и 3:0. Най-резултатен за нашите бе Цветан Соколов само с 12 т. (2 блока). Розалин Пенчев добави 9 (1 блок), а големият брат Николай Пенчев не бе изобщо в групата за Пловдив.  За сърбите Дражен Лубурич наниза 20 т. (2 блока, 2 аса), а Марко Ивович добави 15 (6 аса!, 2 блока).  \"В първия гейм допуснахме важни грешки. Бяхме доста равностойни със съперника. Изгубихме гейма по тази причина. Както често става след загубен гейм по подобен начин, последва спад. Сърбия се възползва от това. Представянето им на сервис бе впечатляващо и ние нямахме шансове\", коментира Пранди. \"Ние все още не сме отбор. На това отдавам тези спадове. Изпитваме такава трудност - в ситуации, в които можеше да вземем трудни топки и да успеем да се измъкнем, не се получава. Това се случва в спорта. За този мач бях избрал определени хора, които исках да го изиграят. Искам да благодаря на страхотната пловдивска публика, която ни оказа невероятна подкрепа и да поискаме извинение за лошото представяне. Обещавам, че ще подобрим нашето представяне\", завърши Пранди. \"Най-положителното беше, че залата беше пълна. Благодаря на хората, че въпреки слабата продукция, която им представяме, те продължават да идват в залата, което е похвално. Адмирации и поклон пред тези хора. Ако търсим положителното от турнира и от Лигата, най-хубавото е, че следва една седмица почивка и започваме подготовка за квалификацията, в която се надявам да вдигнем нивото на играта. Някои хора ми се обиждат и казват, че съм негативен. Имаше и добри моменти като обратите срещу Германия и Франция. Имаше млади момчета, които се докоснаха до големия волейбол. Дано имат съзнанието и да използват този момент, да вземат най-положителното от престоя тук\", каза капитанът на \"лъвовете\" Виктор Йосифов.  \"Имаме отбор, който през годините е показал, че в един мач може да покаже и да се случи всичко. Това е формацията ни плюс още 2-3 имена. Моите надежди са свързани с това - всички да са здрави, защото сме прекалено зависими от контузени играчи, нямаме резервна скамейка, Всички говорим за мача с Бразилия, но преди това имаме мачове с Пуерто Рико и Египет, които да не бъдем на 100% сигурни, че ще спечелим. Надявам се срещу Бразилия да направим силен мач и с подкрепата на публиката във Варна да спечелим\", завърши Йосифов.", "date": "2019.07.02", "title": "Оставаме в елита!"}
{"url": "https://duma.bg/levski-gubi-alar-za-mesets-n195001", "text": "Новото попълнение на Левски Дени Алар ще бъде извън терените за месец, съобщи Гонг. Австрийският голаджия има сериозен проблем в прасеца и ще пропусне старта на \"сините\" в Европа, които играят със словашкия Ружомберок на 11 и 18 юли. Новината е сериозен удар за клуба от стадион \"Георги Аспарухов\", който плати тлъста сума за услугите му, както той взима и една от най-големите заплати на \"Герена\". На медицинските прегледи преди подписването на контракта състоянието на Алар било отлично, но проблемът се е появил няколко дни след официализирането на сделката.   Той пристигна в Левски под наем от Рапид Виена, но със сигурност ще пропусне първите мачове на \"сините\" в Европа, както и старта на сезона в Първа лига. Освободеният от Левски Валери Божинов се очаква да разговаря с изпълнителния директор Павел Колев, за да обсъдят раздялата му със \"сините\". Новият треньор на тима Петър Хубчев обяви, че няма да разчита на него, ден преди старта на подготовката. Божигол обаче не скъса веднага договора си, който е до 1 януари. \"Имам условия\", обяви нападателят. В Левски все още няма развръзка около раздялата и с двама други ненужни играчи - Ривалдиньо и Нашименто.", "date": "2019.07.02", "title": "Левски губи Алар за месец"}
{"url": "https://duma.bg/sasht-rusiya-i-frantsiya-v-tezhka-grupa-v-chikago-n194997", "text": "Домакинът САЩ, победителят в Лигата на нациите през 2018 г. Русия и финалистът Франция оформиха тежката група А на финалите в Чикаго (10-14 юли). Не по-лека обаче е група В, в която ще се срещнат победителят от редовния сезон, олимпийски шампион и световен вицешампион Бразилия, световният шампион Полша и шампионът на Азия Иран. Бразилия завърши първа с 14 победи и само 1 загуба  и 39 т. Следват 2. Иран 36 т. (12 победи) 3. Русия 34 (12) 4. Франция 34 (11) 5. Полша 30 (11) 6. САЩ 28 (9). \"Янките\" имаха гарантирано място като домакин на финалите и си позволиха експерименти в доста от срещите. От Лигата отпада 15-ият Португалия със 7 т. и 2 победи (едната срещу България), докато 16-ият Китай с 4 т. и само 1 победа (отново срещу България) остава в елита, за да се запази баланса между континентите и интереса към турнира.", "date": "2019.07.02", "title": " САЩ, Русия и Франция   в тежка група в Чикаго"}
{"url": "https://duma.bg/turne-n195003", "text": "Невероятният китарист и певец от КваЗулу-Натал - Сибусиле К`аба, и Брат Нафтали (втори глас, хармоника) ще имат извънреден концерт днес, 2 юли, от 20 ч., в центъра на София - бар \"Синтезис\" (бул. \"Васил Левски\" 57). Местата са само 50", "date": "2019.07.02", "title": "Турне"}
{"url": "https://duma.bg/tutankamon-skara-kristis-i-egipet-n195004", "text": "3000-годишна каменна скулптура на вечно младия Тутанкамон скара \"Кристис\" и Египет, след като реликвата бе обявена за продан - въпреки протестите на Кайро. От аукционната къща очакват 28,5-сантиметровата пластика от Долината на царете да донесе над 4 милиона паунда (5,1 милиона щ. долара, или 4,5 милиона евро). \"Файненшъл таймс\" съобщи, че това е първата египетска статуетка, която излиза на пазара от 1985 г. Изящната глава на фараона - неговите спокойни очи и издути устни, излъчващи усещането за вечен мир, идва от частната колекция на Resander. За последен път екземпляр от нея е продаден от \"Кристис\" през 2016 г. за 3 милиона паунда. Египетските власти, които следят безпрецедентната сбирка артефакти от северната част на Африка, искат да спрат търга и реликвите да бъдат върнати в родината им. Бившият министър по антиките Захи Хавас заяви пред АФП, че шедьовърът, който ще бъде продаден в четвъртък, е откраднат през 70-те години от храмовия комплекс в Карнак. \"Собствениците са дали невярна информация\", каза той в телефонно интервю. И добави: \"Те не са показали никакви документи, за да докажат произхода на творбите.\" От аукционната къща обясниха, че древното произведение на изкуството е придобито от сегашния собственик от търговец, базиран в Мюнхен през 1985 г. \"Древните предмети не могат да бъдат проследени в продължение на хилядолетия\", се казва в изявление на \"Кристис\". \"Изключително важно е да се установи собствеността и правото ни да продаваме, което очевидно сме направили\", добави представител на аукционната къща. \"Ние няма да предлагаме за продажба обект, за който имаме притеснения относно собствеността или произхода\", заяви още експертът. Британското външно министерство е в контакт с египетските власти, но не се очаква да се намеси.", "date": "2019.07.02", "title": "Тутанкамон скара \"Кристис\" и Египет"}
