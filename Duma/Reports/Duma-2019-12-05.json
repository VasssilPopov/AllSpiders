{"url": "https://duma.bg/magare-na-most-n204851", "text": "Управляващото мнозинство в парламента се запъна като магаре на мост и реши от 1 юли догодина минималната пенсия да бъде само 250 лв. Отхвърлено бе предложението на левицата тя да стигне 300 лв. Въпреки призивите на опозицията управляващите отхвърлиха и по-голямото обезщетение за гледане на дете през втората му година. И догодина то ще е 380 лв., далеч под минималната работна заплата. Нелепото обяснение на социалния министър е, че така майките ще бързат да се върнат на работа. А пари в държавата има. През декември по традиция Той развързва \"личния\" си портфейл (разбирай бюджетния излишък) и раздава на поразия. Картинката е позната. Преди заседанието на кабинета поданиците се нареждат на килимчето, получават своя пай и благославят. Така миналата година за час бяха \"разхвърляни\" 1,7 млрд. лв. Първите 16 млн. лв. за тази година бяха дадени вчера за ремонт на 8 самолетни двигателя. Сега излишъкът надхвърля 1 млрд. лв. Той доказва порочния начин, по който се прави основният финансов закон. Подценяват се приходите, за да се преизпълнят лесно. Повишават се капиталовите разходи, но те остават само на книга. Така се оформя бюджетен излишък, а с хватките кабинетът се освобождава да прави спорни харчове, заобикаляйки парламента. Иначе ни баламосват, че пари за пенсии и майчински няма. ", "date": "2019.12.05", "title": " Магаре на мост"}
{"url": "https://duma.bg/zakriha-neonatologiyata-v-i-gradska-bolnitsa-v-sofiya-n204845", "text": "Неонатологичното отделение на столичната Университетска първа многопрофилна болница за активно лечение \"Св. Йоан Кръстител\", известна повече като Първа градска, затвори врати. Решението е взето от Съвета на директорите в началото на ноември. През последните месеци пациентите в отделението са намалели, липсвали и достатъчно лекари с нужната квалификация, за да се организират работните смени. Освен това се отчита недостиг на среден медицински персонал, което е довело до изплащане на големи суми за извънреден труд. Това е единствената столична болница, в която няма акушеро-гинекологично отделение, но има неонатология. В нея основно постъпваха недоносени деца, изпратени от друга болница за доотглеждане, докато достигнат необходимото тегло за изписване. Там се полагаха грижи и за изоставени от майките си новородени. Отделението е признато за междуобластен център и приема деца директно от АГ-отделенията в цяла Западна България. То разполагаше с 28 легла, 24 кувьоза и друга техника. В последно време обаче почти не е имало постъпващи бебета и само за първото шестмесечие са се натрупали дългове от 50 000 лева. От болницата обясняват, че големият брой на постъпващи деца с тежки увреждания е довел и до по-високи разходи. Медицинската услуга вече не е достатъчно ефективна и не се гарантира качество, обясни за ДУМА Милка Христова, общински съветник от БСП и член на комисията по здравеопазване към СОС. Тя припомни, че неонатологичното отделение на I АГ \"Света София\", която също е общинска болница, ще поеме малките пациенти. То наскоро бе основно ремонтирано, има нови кувьози и нужната техника, допълни Христова. Част от персонала на закритото отделение е насочен към \"Св. София\", а останалите кадри отиват в другите отделения на Първа градска болница или напускат по взаимно съгласие. ", "date": "2019.12.05", "title": " Закриха неонатологията   в I градска болница в София"}
{"url": "https://duma.bg/za-treta-godina-maychinstvoto-ostava-380-leva-n204849", "text": "И догодина майките на деца от 1 до 2 г. ще получават по 380 лв., реши мнозинството в парламента при гласуване на бюджета на Държавното обществено осигуряване за 2020 г. Властта не прие предложението на БСП през втората година от майчинството парите да станат поне 650 лв. Във всички европейски държави платеното майчинство е 3-5 месеца, аргументираха се от ГЕРБ, според които майките трябва възможно най-рано да се върнат на работа. ДУМА припомня, че обезщетението за отглеждане на деца от 1 до 2 г. бе увеличено от 340 на 380 лв. от 1 януари 2018 г. и оттогава не е променяно. От 1 юли минималната пенсия за стаж и възраст става 250 лв., в момента е 219,43 лв. Предизборно от \"Обединени патриоти\" предлагаха 300 лв. минимална пенсия, но въпреки това при гласуването на бюджета на ДОО присъстващите в залата \"патриоти\" гласуваха против идеята. Разгорещеният дебат за минималната пенсия скара депутатите във вторник вечер и председателстващият заседанието Емил Христов бе принуден да го прекъсне. Препирните за пенсиите продължиха и вчера. Отхвърлени бяха предложенията на ДПС минималната пенсия да стане 250 лв. от 1 януари и на БСП за 250 лв. от 1 януари и 300 лв. от 1 юли. Така и догодина най-ниската пенсия за стаж и възраст остава под прага на бедност от 363 лв. Конституционно сме задължени да преизчисляваме периодично пенсиите, заяви Крум Зарков, който се позова на чл. 4 от основния закон, според който Република България гарантира живота, достойнството и правата на личността. Зарков пресметна, че за предложението на БСП за осъвременяване на т.нар. стари пенсии на базата на средния осигурителен доход от 2016 г. ще са необходими 1,7 млрд. лв., които може да се вземат от излишъка. \"Предлагате минималната пенсия да бъде 250 лева. Това прави 8,33 лв. на ден за възрастните. Как може да живеят така?\", попита Виолета Желева от БСП. Възрастните у нас ще продължават да получават най-ниските пенсии в ЕС, независимо че миналата година бедните пенсионери са се увеличили с 30%, каза социалистката Евдокия Асенова.  \"Вие поставяте избора така - дефицит в НОИ или геноцид на близо 2 млн. българи. Вместо избора дефицит или геноцид ние предлагаме разумно, финансово аргументирано бюджетно и справедливо решение за тези, които са дали целия си живот за градежа на България\", заяви Корнелия Нинова. Председателката на БСП за пореден път попита управляващите къде са над 7 млрд. лв. от Сребърния фонд. Тя припомни, че според прогнозите при създаването на фонда днес в него трябваше да има 10 млрд. лв., а всъщност има 2-3 млрд. лв. \"Днес говорим за 1 млрд., нужни за преизчисляване на пенсии. Къде са парите?\", попита за пореден път Нинова и не получи отговор. Без отговор остана и въпросът на Надя Клисурска каква адекватност има в предложението на управляващите за увеличение само на минималните размери с 14%, а на останалите - с 6,7%.", "date": "2019.12.05", "title": " За трета година майчинството остава 380 лева"}
{"url": "https://duma.bg/putin-balgariya-bavi-%E2%80%9Eturski-potok%E2%80%9D-n204850", "text": "Президентът на Русия Владимир Путин обвини България, че умишлено и под чужд натиск бави изграждането на отсечката от газопровода \"Турски поток\" от турската до сръбската граница. На пресконференция със сръбския президент Александър Вучич в Сочи Путин заплаши, че ако това не се промени, Русия ще потърси друг маршрут за преминаването на тръбата. \"Българската страна, колкото и да е странно и печално, умишлено бави проекта на своя територия. Видимо под натиск отвън. Ще видим как ще го реализираме, но ако българското ръководство не желае, ще намерим други възможности в Южна Европа\", заяви Путин. Той обвини страната ни, че е провалила \"Южен поток\" и нарочно бави реализирането на \"Турски поток\", макар в миналото да се е молила на Русия за него. \"Искам да кажа директно и публично: много пъти ръководството на България се е обръщало с молби, след като те провалиха \"Южен поток\", да реализират \"Турски поток\" на всяка цена. Ще видим как ще продължи реализацията на този проект на българска територия. Ако българите, не българите, а българското ръководство не иска, ще намерим други пътища за реализиране на нашите възможности през Южна Европа\", предупреди руският президент. По-рано Вучич обясни, че Сърбия почти е изградила своя участък от проекта, който се появи като алтернатива на недовършения \"Южен поток\". Путин потвърди, цитиран от ТАСС, че 81% от сръбския участък са изградени и че завършването е въпрос на \"близките седмици\".  Видимо ядосан от думите на Путин, в предаването \"Лице в лице\" на БТВ премиерът Бойко Борисов отхвърли обвиненията за забавяне на проекта. Като дойде у нас, ще заведем Путин да види, че строим по 5 км на ден. България не е Сърбия, Турция или даже Русия. Тя трябва да спазва европейските регулации. Не е ясно какво е провокирало Путин към тези нападки, при положение, че от месеци се знае, че продължението на \"Турски поток\" през България до Сърбия няма да бъде въведено дори в частична експлоатация от 1 януари 2020 г., каквито бяха първите намерения на правителството на Бойко Борисов. Вероятно все пак става дума за посещението на премиера във Вашингтон и намеренията на България да внася втечнен американски газ.", "date": "2019.12.05", "title": "Путин: България бави „Турски поток”"}
{"url": "https://duma.bg/prezidentat-svikva-ministri-zaradi-vodnata-kriza-n204847", "text": "Президентът Румен Радев свиква  представители на изпълнителната власт във връзка с тежката ситуация, в която се намира водният сектор. Четирима министри са поканени при президента - на икономиката, на регионалното развитие и благоустройството, на околната среда и водите и на здравеопазването.  Заради водната криза в Перник Бойко Борисов най-сетне уволни областната управителка Ирена Соколова и я замени с неуспелия кандидат за кмет на пернишкото кметство \"Изток\" Емил Костадинов. Рокадата набързо бе одобрена от МС. Ние, когато допуснем грешка, така си понасяме отговорността, заяви Борисов и поиска отчети от трима министри - на околната среда Нено Димов, на регионалното развитие Петя Аврамова и на икономиката Емил Караниколов.  Аврамова обяви, че за проблема в Перник се търсят алтернативни водоизточници чрез допълнително сондиране или от карстови пещери. Отпуснати са 2,8 млн. лв. за ремонт на пречиствателната станция на Перник, сключен е договор между МОСВ и ВиК за рехабилитация на водопроводи. Регионалната министърка се оплака, че с режима са се увеличили авариите. Тази мрежа не е пипана 50-60 г., прекъсна я Борисов, а Аврамова допълни, че общината не се е възползвала от еврофинансиране да подмени старата инфраструктура в периода 2007-2013 г. Изпълнява се решението на МС от 2018 г. за прехвърляне на общински язовири на държавата, но \"процесът се случвал бавно\", докладва икономическият министър. На 182 язовира е поискана техническа документация, документи за собственост, процедури за разрешение за строеж, започнати са ремонти на 10 язовира, а до края на годината ще има поправки на още между 2 и 5 язовира, отчете Караниколов.", "date": "2019.12.05", "title": " Президентът свиква министри заради водната криза"}
{"url": "https://duma.bg/poritsaha-garnevski-narekal-deputatite-ot-bsp-cherveni-boklutsi-n204842", "text": "Депутатът от ГЕРБ Спас Гърневски получи \"порицание\" с решение на председателския съвет на НС, обяви в началото на вчерашното заседание парламентарният шеф Цвета Караянчева. Наказанието дойде след скандал в пленарната зала, който се развихри във вторник при дебатите на бюджета на ДОО. Тогава от БСП настояха за поименно гласуване на предложението им за размера на минималната пенсия. Председателстващият парламента Емил Христов отказа, а Гърневски започна да крещи: \"Червени боклуци!\". В знак на протест социалистите и депутати от \"Атака\" обградиха парламентарната трибуна, а заседанието беше прекратено. Зам.-председателят на ПГ \"БСП за България\" Георги Свиленски настоя Гърневски да бъде отстранен от поне едно заседание. Ако аз вчера съм нарушил, а вероятно съм нарушил правилника, моля също да бъда наказан, призова той. По-важното е, че Спас Гърневски е член на Комисията по парламентарна етика и искаме да бъде изваден оттам, отбеляза Свиленски. Караянчева обясни, че наказанието е по-леко, защото Гърневски се бил извинил. Всъщност той заяви, че съжалява, че си е позволил реплики, което не бивало да прави. Георги Гьоков от БСП заяви, че не е чул думата \"извинявай\". \"Искам извинение за това, което направи той. Докато не му наложите адекватно наказание, няма да продължим\", каза социалистът. Караянчева свика извънреден председателски съвет, след което обяви, че Гърневски остава само с \"порицание\". Не в стих, трябваш ли ми, ще те търся там, Дето житото люлее чернозема, Дето мак си стиснал и палто на рамо, А в усмивката ти - цялата вселена!  ", "date": "2019.12.05", "title": " Порицаха Гърневски, нарекъл депутатите от БСП \"червени боклуци\""}
{"url": "https://duma.bg/vsyaka-treta-firma-priznava-za-koruptsiya-v-evroproektite-n204848", "text": "Над 35% от българските фирми твърдят, че е необходимо неофициално плащане, за да се гарантира достъп до европейско финансиране. Това показва изследване на българската организирана престъпност, изготвено от Центъра за изследване на демокрацията (ЦИД). Измамите със средства на ЕС се извършват чрез подкупи, фалшифициране на документи, конфликт на интереси и злоупотреба с власт. Най-често срещаните измами са по европрограмите, администрирани от Министерството на земеделието и храните. Тези престъпления обаче се доказват много трудно, защото по всеки проект има консултантски бюджет от 12%, с който корупцията може да бъде платена \"законно\" и срещу подкупа дори да се получат счетоводни документи, обясни Тихомир Безлов от ЦИД. 3 млрд. лв. от престъпна дейност са се въртели през м.г., които са инвестирани в скъп начин на живот, покупки на къщи, апартаменти, бизнес, свързан с трафика на хора (хотели, нощни клубове, козметични салони и пр.), показва докладът. Общата оценка в него все пак е за трайно намаляване нивата на насилие. През последните години има значително свиване на пазара за нелегални цигари и известен спад на организираните ДДС измами. Има обаче осезаемо увеличение на киберпрестъпленията и вътрешния пазар на секс услуги. България е световен фактор в киберпрестъпността, сочи докладът. 30% от фирмите у нас са пострадали от кибератаки м.г., а ръстът на този вид престъпност у нас за последните 3 години е 300%. Най-честите мишени са банки, финансови институции и големите интернет търговци. Приходите от нелегалната търговия с горива у нас се изчисляват на 700 млн. лв. годишно при положение, че общият легален е малко под 9 млрд. лв. Подозренията са, че големите вериги също участват в схемите за пласиране на нелегално гориво, но обичайните заподозрени са малките рафинерии, които пласират горива към малките и ведомствените бензиностанции. Нелегалните горива се използват главно от строителните и транспортните фирми, както и от селскостопанските производители. Властите не могат да се борят с този вид престъпност, констатират от ЦИД и посочват, че м.г. властите са заловили едва 365 тона горива без документи. Разкриваемостта на този вид престъпност е само 0,1%. Продажбата на наркотици все така генерира огромни постъпления за организираната престъпност у нас. Най-голяма експанзия се забелязва при продажбата на марихуана, гласи докладът на ЦИД.", "date": "2019.12.05", "title": "   Всяка трета фирма признава за корупция в европроектите"}
{"url": "https://duma.bg/vlastta-dava-16-mln-lv-za-mig-29-dokato-doydat-f-16-n204846", "text": "Кабинетът отпусна допълнителни 16 млн. лв. за Министерството на отбраната за осигуряване на летателната годност на самолетите МиГ-29. \"Да се предаде на Красимир Каракачанов, който е на среща на НАТО в Лондон, където ще ни хвалят за това какво е направила България, че отпускаме допълнителни разход - 16 млн. лв. за 8 самолета, да им бъдат подменени двигателите, така че летците да си изпълняват задълженията и да се гарантира тяхното ползване до пристигане на първите нови Ф-16\", разпореди премиерът Бойко Борисов в началото на правителственото заседание. Досега кабинетът е похарчил 97,5 млн. лв. за ремонта на осем МиГ-29, като разреши да се дадат още до 45,7 млн. лв. по договори за осигуряване на летателната им годност по рамковото споразумение. България разполага с 15 многоцелеви изтребители МиГ-29, които се нуждаеха от ремонт. Отделно 100 млн. лв. бяха одобрени за ремонт на 8 щурмови самолета Су-25, които ще бъдат ремонтирани в Беларус в следващите четири години. САЩ ще ни доставят първите два нови изтребители Ф-16 в средата на 2023 г., след като на 8 август страната ни плати цялата сума по сделката от 1,2 млрд. долара.", "date": "2019.12.05", "title": "Властта дава 16 млн. лв. за МиГ-29, докато дойдат Ф-16"}
{"url": "https://duma.bg/upravlyavashtite-prieha-byudzhetnata-ramka-na-inat-n204844", "text": "Депутатите приеха на второ четене бюджетната рамка на държавата за следващата година като гласуваха член първи на Закона за държавния бюджет за 2020 г. На инат мнозинството прие само собствените си предложения. Дебатите по същество продължават днес. \"Управляващите имат бюджет, но нямат политика. Продължава действието на плоския данък и това е отказ от бюджетна и фискална политика\", заяви Румен Гечев от БСП по врeме на дебатите. По думите му умишленото занижаване на БВП и на бюджетните приходи се прави с цел т.нар. изкуствен излишък да бъде разпределян от управляващите без санкцията на парламента. БСП предложи прогресивно данъчно облагане. Гечев подчерта, че се наблюдава задълбочаваща се социална поляризация, а с въвеждането на прогресивен данък ще се решат икономически и социални проблеми, като се възстанови социално-икономическата справедливост.  БСП предлага не просто промени в числата, а прави предложения за реформи през бюджета така, че да се гарантира решаването на основните проблеми за нашето общество и икономика, коментира Димитър Данчев. \"МС предлага догодина да бъдат преразпределени повече средства през бюджета в сравнение с настоящата. Без нужните реформи в публичната сфера огромната част от тези пари ще потънат\", подчерта той. Илиян Тимчев и Атанас Костадинов призоваха финансовия министър Владислав Горанов да подкрепи създаването на фонд \"Северозапад\". Валентин Ламбев настоя за повече пари за общините. Богдан Боцев припомни идеята на левицата 1/5 от ДОД и 1/10 от данъка върху ДДС на търговските обекти да остават в местната власт. Весела Лечева и Иван Ченчев настояха за увеличаване на парите за спорт в училищата, детските градини и вузовете, но идеята не получи подкрепа. Мнозинството отхвърли предложението на Васил Антонов в бюджета да бъдат заложени 900 хил. лв. за ремонт на Зографския манастир.", "date": "2019.12.05", "title": "Управляващите приеха бюджетната рамка на инат"}
{"url": "https://duma.bg/sluzhitelite-na-babh-plashat-s-efektivna-stachka-n204836", "text": "Работещите в Българската агенция по безопасност на храните (БАБХ) излязоха вчера на протестен митинг под наслов \"Достойни заплати и достойни условия на труд\". Протестът бе организиран от Националната федерация \"Земеделие и горско стопанство\" към КТ \"Подкрепа\".  Заради ниското заплащане в агенцията по храните не достигат ветеринарни специалисти, затова предупреждават отдавна и синдикатите, и ръководството на агенцията. На плакат хората бяха залепили фишовете от заплатите си. Главен специалист с 32 години стаж и висше образование взима около 800 лева. От години агенцията работи в условията на недостиг на средства, заради което заплатите на ветеринарните специалисти са с около 40 на сто по-малки от средните за страната. Освен това липсват апаратура и препарати за изследвания. Условията на труд са мизерни. А от агенцията се очаква да опазва здравето на нацията чрез контрол над храната. Това каза пред протестиращите лидерът на земеделската федерация в \"Подкрепа\" Анелия Иванова. \"Всяка година Министерството на финансите залага бюджет с дефицити на това министерство. Министърът на финансите пуска един бюджет, който за нас абсолютно не е съобразен с това, което трябва да свърши агенцията в частност. И след това, когато се наложи да се изсипват едни пари за обезщетяване на земеделски стопани, тези пари се намират. Настояваме тази практика да спре\", заявиха от синдиката. Затова протестиращите настояват към бюджета на агенцията по храните да бъдат добавени още 40 млн. лева, за да може хората да работят нормално. Анелия Иванова опроверга спекулациите, че протестират, за да искат оставката на министъра на земеделието или на директора на агенцията. Напротив, каза тя, те също се опитват да вдигнат бюджета, но проблемът е в неразбирането от страна на Министерството на финансите. Преди дни пред БНР директорът професор Паскал Желязков каза, че има държавни ветеринари, служители на БАБХ, които отговарят за по няколко населени места заради недостиг на кадри. В същото време работните заплати са с около 200 лева под средната за страната. \"Протестираме за стабилизиране на БАБХ, която беше мъртвородена. Бюджетът на МЗХГ е планиран с дефицит и това е всяка година\", заяви пред БНР Иванова. \"Нашето искане е да бъдат заделени 105 млн. лева разходи за БАБХ на отделен ред в бюджета на МЗХГ като целеви средства. По този начин ще се гарантира дейността на агенцията. За поредна година сме излъгани от председателя на комисията по бюджет и финанси, посочи Иванова и добави, че предложенията им са внесени още през лятото. \"Министърът на финансите изобщо не обръща внимание на политиките и програмите, т.е. пуска един бюджет, който за нас абсолютно не е съобразен с това, което трябва да свърши агенцията. След това, когато се наложи да се изсипват едни пари за обезщетяване на земеделски стопани, тези пари се намират. Настояваме тази практика да спре.\" Протестът приключи с уговорката, че в следващите два дни ще се следят внимателно действията на народните представители и ако исканията на служителите в агенцията по храните не бъдат удовлетворени, ще последват ефективни стачни действия.", "date": "2019.12.05", "title": "Служителите на БАБХ плашат с ефективна стачка"}
{"url": "https://duma.bg/osse-preporacha-da-se-otmeni-reshenieto-za-partiynite-subsidii-n204843", "text": "Организацията на сигурност и сътрудничество в Европа (ОССЕ) препоръча на управляващите да коригират решението за финансирането на партиите в България, обяви зам.-председателят на НС от \"БСП за България\" Кристиан Вигенин. Припомняме, че в качеството си на зам.-председател на ОССЕ той поиска становище от структурата, отговорът е получен на 3 декември.  Вигенин посочи, че европейската институция настоява за гаранции, че процесите по взетото решение са прозрачни, всеобхватни и включват ефективни консултации със засегнатите групи, организации на гражданско общество и пълна оценка на въздействие. В препоръките на ОССЕ се посочва, че е нужно уверение, че системата на политическите финанси цели да защити принципа на политическия плурализъм. В нея се настоява да се въведат лимити при вноските за частни и корпоративни дарения, обясни Вигенин. В становището се подчертава, че е необходимо с партийното финансиране да се балансира внимателно, за да няма изкривяване на политическия процес в полза на големи финансови интереси. \"Службата за демократични институции и човешки права заявява, че измененията драстично намаляват публичното финансиране, като в същото време отново въвеждат корпоративните дарения и премахват ограничението за частни дарения. Въпреки че отделни елементи на измененията могат да бъдат приемливи, законодателният пакет в неговата цялост заедно с начина и сроковете на неговото създаване и приемане, предизвикват множество опасения по отношение на принципа на политическия плурализъм\", цитира Вигенин позицията на ОССЕ.  Припомняме, че през юли с актуализация на бюджета за тази година субсидията за получен действителен глас беше намалена от 11 лв. на действителен глас на 1 лв. От левицата настояват тя да стане 8 лева от догодина. ", "date": "2019.12.05", "title": "ОССЕ препоръча да се отмени решението за партийните субсидии"}
{"url": "https://duma.bg/hyunday-prodava-zavoda-si-v-balgariya-n204837", "text": "Корейската Хюндай Електрик (Hyundai Electric) се готви да продаде дъщерното си дружество в България. От официално съобщение на компанията до местната фондова борса става ясно, че дружеството иска да се освободи от всички акции на производителя на трансформатори и регулатори \"Хюндай Хеви Индъстрис Ко. България\", предаде money.bg. Според информацията в него търсената цена е 24,5 милиона долара. В съобщението се посочва още, че това решение се налага с цел подобряване на финансовото състояние на Hyundai Electric, като то е заложено в консолидирания финансов отчет от 2018 година.  Българското дъщерно дружество е наследник на софийския завод \"Васил Коларов\", създаден през 1949 година. През 1997 година корейската компания успява да купи местното дружество \"Елпром-Трафо\", което работи в завода. Преименуването на \"Хюндай Хеви Индъстрис Ко. България\" става през 2001 година, а днес за нея работят над 500 души. По-голямата част от продукцията на дъщерната фирма е за износ към Европа, включително Гърция, Великобритания, Франция, Испания и Холандия, Азия, Африка и Америка. През юли министърът на икономиката Емил Караниколов заяви, че ако \"Фолксваген\" избере Турция за навия си завод, страната ни започва преговори с южнокорейската \"Хюндай\". По думите му още през 2017 г. България е изпратила предложения за партньорство на двата големи автомобилни бранда. \"Фолксваген\" са се отзовали първи и са започнали преговори, а тези с \"Хюндай\" все още са на начален етап. Очаква се през есента представители на държавата на пътуват до Южна Корея. \"Надявам се, че ще има реално обявени инвестиции\", казва той.", "date": "2019.12.05", "title": "\"Хюндай\" продава завода си в България"}
{"url": "https://duma.bg/shefat-na-dfz-prizna-opitite-za-zloupotrebi-sas-subsidii-s-pomoshtta-na-sluzhiteli-n204829", "text": "През изминалата седмица Министерството на земеделието, храните и горите излезе с информацията, че 95 бенефициенти са заявили неправомерно 16 000 ха, като общо заявената от тях площ за подпомагане по СЕПП в кампанията по директни плащания за 2019 г. е почти 25 000 ха. По данни на министерството 95 кандидати са излъгали с площи за субсидии по СЕПП. За да получат субсидия, земеделските производители са очертали площи, които не са техни и за които нямат правно основание. Земеделските земи, които са посочени от стопаните за подпомагане, са основно на територията на областите Велико Търново, Габрово, Благоевград, Кюстендил, Перник и София-град. Заявените площи по СЕПП и зелени директни плащания на тези бенефициенти са за около 8 млн. лева субсидия. За неправомерно очертаните площи няма да бъде изплатено финансово подпомагане. Изпълнителният директор на Държавен фонд \"Земеделие\" Васил Грудев коментира темата пред журналисти в Пловдив. \"Става въпрос за опит за злоупотреби на очертаване на площи без правно основание или с такова, което не кореспондира със заявените площи. Много често площта е заявена без правно основание, на различно място, често в различна община и дори област спрямо земите, за които кандидатите разполагат с правно основание. Виждаме и опит за заявяване на площи, които са на други собственици, които, по една или друга причина, не са ги заявили за подпомагане. За съжаление това се е случвало с помощта на служители от общинските служби по земеделие\", призна Грудев. От земеделското министерство посочиха, че се извършват допълнителни проверки по отношение на очертаваните площи и дали са подпомагани от служители на областни и общински дирекции по земеделие. Доклад с извършените проверки ще бъде даден и на прокуратурата.  ", "date": "2019.12.05", "title": "Шефът на ДФЗ призна:  Опитите за злоупотреби със субсидии - с помощта на служители"}
{"url": "https://duma.bg/iznosat-na-vino-za-rusiya-i-kitay-se-srina-n204830", "text": "Износът на българско вино за Русия и Китай се е сгромолясал наполовина, сочи поредният доклад на Министерството на земеделието. За руския пазар са експортирани през 2018 г. 1,606 млн. литра при 3,237 млн. литра година по-рано, като се е сринал с 50%. За Китай сме изнесли едва 430 хил. литра вино през миналата година, при 1,024 млн. литра през 2017 г., като намалението е с 58 на сто. С 16 на сто са намалели и количествата за САЩ. Общо износът на вино възлиза на 27 015 хил. литра - с 14% по-малко спрямо предходната година, като експортът за ЕС намалява с 8,5%, а за трети страни - с близо 37,7%. В стойностно изражение експортът се понижава малко по-слабо с 9%, до 32, 2 млн. евро поради увеличение на средната износна цена с 5,3%, до 1,19 евро/литър. В същото време обаче страната ни изнася повече вино за Кот\"дивоар - с над девет пъти и количествата стигат над 93 300 литра за 2018 г. За пръв път е регистриран експорт за Нигерия - над 64 000 литра. Главното направление за българските вина остават страните от Европейския съюз с общо 23,36 млн. литра. Основната дестинация е Полша, макар доставките за този пазар също да се свиват с 14% спрямо 2017 г. Значителни количества са насочени и за Швеция, Великобритания и Чехия, като се отчита ръст на износа и за трите държави с между 18,4 и 36,3 процента.", "date": "2019.12.05", "title": "Износът на вино за Русия и Китай се срина"}
{"url": "https://duma.bg/putin-i-vuchich-se-sreshtnaha-za-18-i-pat-n204827", "text": "Руският президент Владимир Путин прие в Сочи сръбския си колега Александър Вучич. Това е 18-та среща помежду им. Тя бе предшествана от два скандала. Помощникът на руското военно аташе в Белград беше заснет да предава плик с пари на бивш сръбски военен. Оказа се, че украинската армия използва в Донбас произведени в Сърбия минометни снаряди. \"С президента Владимир Путин ще обсъдим ключовите въпроси като Косово, положението на Западните Балкани, положението в Европа, в Евроазиатския регион, но и в целия свят\", каза Вучич часове преди срещата си с Путин. Според него \"за Сърбия е от изключително значение разговорът за двустранните отношения и увеличаването на търговията след подписването на споразумението с Евроазиатския съюз\". \"Руснаците, заедно с китайците, ще построят жп-линията Нови Сад-Белград до ноември 2021 г. С тях ще построим и диспечерски център на стойност от 100 млн. евро\", съобщи още Вучич. Ключовият проблем според него е газът. \"Не знаем какво може да се случи в отношенията между Русия и Украйна. Цялата ни страна може да бъде в опасност. Това е жизненоважно за нас\", посочи Вучич и отбеляза, че руският газ се доставя в Сърбия през Украйна и Унгария. Сръбският президент благодари на Путин за доставката на руските бойни вертолети МИ-35, които пристигнаха преди два дни в Сърбия. Коментирайки факта, че посещението в Русия идва след аферата \"руски шпионин\", Вучич каза, че е затворил този въпрос в разговор с руския посланик в Сърбия Александър Боцан Харченко. По време на срещата Владимир Путин отбеляза положителното развитие на отношенията със Сърбия в политиката, икономиката и сигурността, както и ръста на стокообмена между двете държави - 9% за периода януари-септември, в сравнение с предишната година. Той покани Вучич да посети отново Москва през май следващата година. От своя страна сръбският президент нарече Путин \"искрен приятел на Сърбия\" и го покани да посети страната \"в най-близко време\". При последната визита на руския президент в Белград през януари т.г. бяха подписани над 20 документа за сътрудничество и съвместна дейност. Вучич благодари на своя домакин за подкрепата за териториалната цялост на Сърбия и заяви, че не е оптимист за постигането на окончателно решение в преговорите с Косово. ", "date": "2019.12.05", "title": "Путин и Вучич се срещнаха за 18-и път"}
{"url": "https://duma.bg/bankite-obyaviha-aktsiya-ne-badi-mule-n204831", "text": "Информационната кампания \"#Не бъди Муле\", посветена на повишаването на общественото внимание към този вид измама, започва на европейско ниво, съобщиха от Асоциацията на банките в България (АББ). Финансово \"муле\" е човек, който прехвърля незаконно придобити финансови средства между различни банкови сметки, често в различни държави, като за тази дейност получава комисиона.Според статистика на Европол в 95% от случаите \"финансовите мулета\" се използват за усвояване на незаконно трансферирани финансови средства, придобити от киберпрестъпления. Често крайната цел е да се финансират други криминални дейности и изпиране на пари. За набиране на \"финансови мулета\" се използват различни схеми, например, сайтове за запознанства, чрез които престъпниците се опитват да убедят жертвите си да отворят банкови сметки за изпращане или получаване на средства. Също така чрез постове в социалните мрежи с примамливи предложения за работа, гарантираща лесно и бързо забогатяване, се цели привличането на вниманието на студенти и млади хора. Затова експертите предупреждават, че ако непознат се свърже с теб и ти предложи да прехвърлиш пари през твоята банкова сметка в замяна на лесен доход, най-вероятно те прави \"финансово муле\" и те въвлича в престъпление, например пране на пари.", "date": "2019.12.05", "title": " Банките обявиха акция \"Не бъди муле\" "}
{"url": "https://duma.bg/stolichnata-toplofikatsiya-shte-prodava-sama-toka-si-n204833", "text": "Общинското дружество \"Топлофикация-София\" ще продава само тока си на енергийната борса и няма да ползва посредник от 2020 г., става ясно от съобщение в сайта му. Сега то има договор с фирмата \"Гранд енерджи дистрибюшън\", свързана с Христо Ковачки. Миналата седмица новото ръководство на столичното парно се отчете пред няколко комисии към Столичния общински съвет и заяви, че засега няма намерение да развива собствено звено за продажба на ток.  От групата на БСП в Столичния общински съвет вчера заявиха, че одобряват намерението за прекратяване на договора с фирмата посредник. \"Ние самите го поискахме още в позицията ни заради оставката на бившия директор на дружеството Кремен Георгиев\", припомни Милка Христова, общински съветник от левицата. Социалистите още тогава посочиха договора като една от причините за лошото икономическо състояние на дружеството. Според Христова настоящото решение само по себе си говори, че загубите на \"Топлофикация\" са достатъчно сериозни, за да се прибегне към самостоятелното излизане на енергийната борса. \"С това обаче не затваряме страницата и ще настояваме да ни бъде предоставен договорът, за да се изяснят обстоятелствата около сключването му\", допълни Христова. БСП ще поиска и ново изслушване на ръководството, за да обясни за пропуснатите ползи и икономическите щети, нанесени от договора. ", "date": "2019.12.05", "title": "Столичната \"Топлофикация\" ще продава сама тока си"}
{"url": "https://duma.bg/nato-obyavi-rusiya-i-terorizma-za-glavni-zaplahi-n204828", "text": "НАТО смята \"агресивните действия на Русия\" и международния тероризъм за основни заплахи за сигурността на своите страни-членки. Това се казва в приетата декларация от срещата на върха на алианса. \"Агресивните действия на Русия са заплаха за евроатлантическата безопасност, тероризмът във всичките му форми представлява постоянна опасност за всички нас\", се посочва в документа.  В същото време ръководителите на страните от НАТО взеха решение да поддържат пълноценен диалог с Русия, като засилват отбраната и въздържащата си роля, заяви на заключителната пресконференция генсекът на пакта Йенс Столтенберг. По думите му НАТО е призовала Китай да вземе участие в бъдещите споразумения за контрола над въоръженията. НАТО утвърди и допълнителните планове за гарантиране на военната сигурност на Полша и Прибалтика. Освен това НАТО признава Космоса за сфера на оперативна дейност на алианса.  НАТО може да има \"добри отношения\" с Русия, заяви президентът на САЩ Доналд Тръмп по време на срещата на НАТО в Лондон и добави, че френският му колега Еманюел Макрон е съгласен с него. Тръмп обяви това по време на съвместна пресконференция с Макрон. \"Агитирах за това (за добрите отношения), хората го харесват, смятам, че руснаците биха искали да го видят\", посочи още Тръмп. На свой ред Макрон подчерта, че стабилността в Европа зависи от диалога с Москва и поиска нова природа на отношенията с Русия и стратегически диалог с нея. \"Важно е да имаме стратегически диалог с Русия\", призова той, но и предупреди, че алиансът трябва да го направи предпазливо. Тръмп и Макрон се обявиха и за нов договор с Русия за стратегическите ядрени оръжия. \"Те искат да сключат договор, както и ние, и мисля, че това би било страхотно нещо. Смятам, че това е едно от най-важните неща, които можем да направим\", отбеляза Тръмп. Според Макрон Европа трябва да стане част от това ново споразумение, което той определи като \"фундамента на сигурността\" след прекратяването на действието на Договора за ликвидиране на ракетите със среден обхват. Говорителят на руския президент Дмитрий Песков заяви пред журналисти, че Москва подкрепя идеята на Макрон за участието на западноевропейските държави в преговорите за новия договор. В същото време между отделни лидери в лондонската среща на НАТО прехвърчаха искри. Макрон потвърди виждането си, че НАТО е в състояние на \"мозъчна смърт\" и би трябвало да е наясно каква е основната й цел. Той изтъкна, например, че НАТО не може да постигне съгласие дори за съвременното определение на тероризма. Макрон също обвини Турция, съюзник в НАТО, че \"понякога\" взаимодейства с марионетки на \"Ислямска държава\" (ИД) и я разкритикува за закупуването на руската ракетна система С-400. Тръмп от своя страна обяви, че ще гледа да наложи санкции на Турция заради С-400. Междувременно Тръмп се заяде със седящия до него Макрон и поиска Франция да приеме някои от заловените бойци на ИД в Сирия: \"Имаме огромно количество заловени бойци на ИД в Сирия. Много са от Франция, много са от Германия, Великобритания. Те са предимно от Европа ... бихте ли искали някакви хубави бойци на ИД? Мога да ви ги дам. Можете да вземете всеки, когото искате.\" \"Нека бъдем сериозни\", отвърна му Макрон и продължи \"Вярно е, че имате чуждестранни бойци, идващи от Европа, но това е мъничко малцинство от цялостния проблем, който имаме. Проблем номер едно не са чуждестранните бойци. Това са бойците на ИД под контрол и имате все повече и повече такива бойци заради ситуацията днес\" Междувременно медиите предадоха за постигната договореност по Сирия между лидерите на Великобритания, Франция, Германия (от една страна)и Турция от (друга). \"Лидерите обявиха, че работят за създаване на условия за безопасно, доброволно и трайно връщане на бежанците и че борбата срещу тероризма във всичките му форми трябва да продължи\". Това задоволи Анкара, която преди срещата заплаши, че ако не получи подкрепа срещу кюрдските терористи в Сирия, няма да подкрепи плана за защита на Полша и прибалтийските страни от евентуална атака на Русия. В крайна сметка тя одобри плана. Генсекът на НАТО Йенс Столтенберг заяви, че общите разходи за отбрана ще нараснат със $130 млрд през 2020 г и с $400 млрд през 2024 година.   На срещата за пръв път в своята история НАТО обсъди ролята на една неевропейска държава - Китай. Възходът на Китай \"носи възможности, но и предизвикателства. Ние виждаме възхода на Китай, включително инвестициите им в отбраната. Китай е втората държава в света по военни разходи след САЩ и наскоро показа нови модерни възможности, включително ядрени оръжия\", заяви Столтенберг. Увеличаването на военните разходи на НАТО само потвърждава безпокойството на Москва от експанзионистичната дейност на алианса, заяви руският президентски говорител Дмитрий Песков. Той обаче добави, че Русия няма да се впуска в оръжейна надпревара. \"Нашата безопасност и паритета на стратегическата стабилност са гарантирани перспективно за много години\", каза Песков.  По-късно в сряда президентът ни Румен Радев взе участие в среща на Тръмп с ръководители на Естония, Гърция, Литва Латвия, Полша, Румъния, Литва и Великобритания. Това са страни, изпълнили искането му за увеличаване на разходите за отбрана до 2% от БВП.  ", "date": "2019.12.05", "title": "НАТО обяви Русия   и тероризма за главни заплахи"}
{"url": "https://duma.bg/pendarovski-razkritikuva-istoricheskata-komisiya-n204826", "text": "Смесената българо-македонска комисия работи изключително бавно. Това каза македонският президент Стево Пендаровски пред местната \"ТВ 24\". Според него и двете страни трябва да се освободят от баласта. Целта на тази комисия, а и на самия Договор за приятелство и добросъседство, е да видим кои исторически фигури ни обединяват. Според него няма да бъде лошо, ако в смесената комисия бъдат включени и международни балкански експерти за конкретния период. На този етап България не създава никакви пречки на РМакедония, каза още Стево Пендаровски. Той смята, че с търпение и преговори всички спорове могат да бъдат преодолени.", "date": "2019.12.05", "title": "Пендаровски разкритикува  историческата комисия"}
{"url": "https://duma.bg/aktsiya-n204832", "text": "Митничари откриха фалшиви стоки за над 4 млн. лева в пратка от Китай. Получател на стоката е българска фирма, но няма информация дали пратката е била предназначена само за българския пазар или и за други пазари в ЕС, съобщиха от митниците.", "date": "2019.12.05", "title": "Акция"}
{"url": "https://duma.bg/s-nay-golemi-razhodi-sme-za-telekomunikatsii-v-es-n204835", "text": "Най-голям дял от семейния бюджет на домакинствата в България спрямо останалата част на Европейския съюз отива за свързани с телекомуникациите разходи. Това показват данни на европейската статистическа служба \"Евростат\". През 2018 г. домакинствата в блока са похарчили над 200 млрд. евро - 1,3% от европейския брутен вътрешен продукт, за комуникации - пощенски услуги, оборудване и услуги за телефон и факс. Това представлява 2,3% от общите потребителски разходи на домакинствата. Най-голям дял през 2018 г. е трябвало да отделят домакинствата на Балканите и по-конкретно в България - 4,8%, следвана от Гърция - 4,4% (данни за 2017 г.), Румъния - 4,1%, и Хърватия - 4%. На обратния полюс са Люксембург с най-малък дял от 1,3%, Великобритания - 1,6%, Дания и Австрия с по 1,9%. От всички основни бюджетни пера комуникациите отбелязват най-значителен спад на дела отделяни средства през последното десетилетие на територията на ЕС. Той намалява от 2,8% от всички разходи на домакинствата през 2008 г. до 2,3% през 2018 г. - понижение с 0,5%. В периода между 2008 г. и 2018 г. този процент намалява в повечето държави членки на блока, показват данните на \"Евростат\". Най-голям спад е в Естония - от 3,8% през 2008 г. до 2,5% десет години по-късно (спад от 1,3%). След Естония по този показател се нареждат Холандия - минус 1,1%, Полша - минус 1%, Франция - минус 0,8%, Ирландия - минус 0,7%, и Чехия, Португалия и България - с по минус 0,6%. В четири държави членки разходите за телекомуникации нарастват през последните десет години, като първото място е за държава от Балканите - Румъния - с 2%. Тя е следвана от Литва - 0,5%, Швеция - 0,4 на сто, и Хърватия - 0,2%.", "date": "2019.12.05", "title": "С най-големи разходи сме за телекомуникации в ЕС"}
{"url": "https://duma.bg/kongresmeni-ne-iskat-rusiya-v-g-7-n204825", "text": "Камарата на представителите на Конгреса на САЩ прие резолюция, в която се обявява против участието на Русия в Г-7, съобщи РИА \"Новости\". За документа са гласували 339 членове на Камарата на представителите, а 71 са против. Той няма силата на закон в САЩ и има препоръчителен характер по отношение на изпълнителната власт, която не е длъжна да го спазва. В резолюцията се казва, че Русия не трябва да се връща в Г-7, \"докато не започне да зачита териториалната цялост на своите съседи и не се придържа към стандартите на демократичното общество\".", "date": "2019.12.05", "title": "Конгресмени не искат  Русия в Г-7"}
{"url": "https://duma.bg/putin-balgariya-bavi-turski-potok-n204834", "text": "След срещата си със сръбския президент Вучич руският лидер Владимир Путин се оплака, че България бави изграждането на \"Турски поток\". \"Ако България не иска да реализира \"Турски поток\", Русия ще намери други възможности за транзитиране на газ в Южна Европа, каза руският президент. Полагането на газопровода през Сърбия ще бъде завършено през следващите седмици, заяви той. ", "date": "2019.12.05", "title": "Путин: България бави \"Турски поток\""}
{"url": "https://duma.bg/chehiya-shte-vrashta-milioni-subsidii-n204824", "text": "Европейската комисия реши, че Чехия трябва да върне стотици милиони крони европейски субсидии, след като премиерът Андрей Бабиш не успя успешно да излезе от компаниите, които получават средства. Това съобщи Ройтерс, позовавайки се на информация на чешки уебсайтове. Решението на комисията ще се отрази неблагоприятно и на конгломерата \"Агрофест\", изграждан от Андрей Бабиш в продължение на повече от две десетилетия. \"Бабиш все още е собственик на холдинга \"Агрофест\", съобщава докладът на ЕК. Предварителните заключения на одита, изтекли в медиите през юни, съобщават, че 451 млн. крони субсидии от ЕС са предоставени неправилно на \"Агрофест\", предизвиквайки конфликт на интереси, както и други нередности. Компаниите от групата на \"Агрофест\", които са ядрото на активите на Андрей Бабиш, са оценени от списание \"Форбс\" на 3,5 млрд. долара и са едни от най-големите получатели на субсидии от Европейския съюз за земеделие и инвестиционни проекти.", "date": "2019.12.05", "title": " Чехия ще връща милиони субсидии"}
{"url": "https://duma.bg/prof-dimitrina-gyurova-poluchi-nagradata-sv-paisiy-hilendarski-n204816", "text": "Именитата режисьорка и театрален педагог проф. Димитрина Гюрова-Савова получи Държавната награда \"Паисий Хилендарски\" за 2019 г. за изключителния й принос за развитието на националната културна идентичност и духовни ценности. Годишната държавна награда \"Св. Паисий Хилендарски\" е учредена с Постановление на Министерския съвет от 2000 г. Тазгодишният лауреат е определен от жури с председател акад. Юлиан Ревалски - председател на БАН, и членове проф. Станислав Семерджиев - ректор на НАТФИЗ, проф. Николай Драчев - ректор на НХА, доц. Красимира Александрова - директор на НБКМ, проф. д-р инж. Иван Марков - ректор на УАСГ, проф. Маргарита Ваклинова от БАН - археолог, както и проф. Пламен Джуров - композитор и диригент. Проф. Димитрина Гюрова е родена на 9 октомври 1934 г. в Бургас. През 1952 г. е приета в класа по режисура на проф. Боян Дановски, който завършва през 1956 г. Нейни постановки са представяни в театрите в цялата страна. Участвала и при създаването на повече от 40 телевизионни постановки. От 1975 г. преподава актьорство за драматичен театър във ВИТИЗ (по-късно НАТФИЗ), където е професор от 1987 г. Подготвила е 8 актьорски и 7 режисьорски випуска. Двукратен носител е на Наградата на София и на Наградата за режисура на Съюза на артистите в България.", "date": "2019.12.05", "title": " Проф. Димитрина Гюрова получи наградата \"Св. Паисий Хилендарски\""}
{"url": "https://duma.bg/balgarka-vleze-v-rolyata-na-mladenetsa-na-nay-izvestniya-koleden-bazar-vav-viena-n204815", "text": "Всяка година в средата на ноември във Виена запалват тържествено светлините на коледното дърво на най-известния коледен базар в града - този на площада пред кметството. На тържествената церемония присъства и Младенеца Христос, който в католическия свят носи подаръците и замества Дядо Коледа. Ролята на Младенеца се изпълнява винаги от младо момиче с дълги руси къдрици, облечено в бяла дреха. Тази година това е 23-годишната студентка по начална педагогика Таня, която от години мечтае да участва в праи6едколедната магия, за да зарадва малки и големи. Основната й задача до 26 декември е да разказва коледни истории на децата и да отговаря на въпросите им, свързани с празника. За първи път костюмът на Младенеца Христос е изработен от ученици на виенското училище за мода \"Хетцендорф\". Роклята и гримът на Таня са дело на младата българка Александра Харизанова, която е ученичка в XI клас. Александра е родена и живее във Виена, но говори свободно български. Тази година в австрийската столица отново са открити 20 големи коледни базара с над 1000 щанда, без да броим множеството малки благотворителни базари и празнично украсени будки за греяно вино. Виенчани тачат коледните традиции и с удоволствие посещават базарите, които в наши дни са се превърнали и във важен икономически фактор, научи ДУМА от Ойроком-ПР София, част от мрежата за международни връзки на Община Виена. Най-известният базар е на площада пред виенското кметство, който тази година беше открит на 15 ноември и ще остане отворен до 26 декември. 152 щанда, коледна работилница за най-малките и Дървото на влюбените, което е украсено с 200 светещи червени сърца и е любимо място за среща и за снимки на влюбените. Пред него се намира и Площадът на целувките. Коледният базар е привлекателен и за децата. Едно от любимите места на най-малките е пощенският офис на Младенеца Христос, където те могат да изпратят желанията си за коледни подаръци. Малчуганите могат да избират от безбройните развлечения, подготвени специално за тях - да се повозят на виенско колело или на въртележка, да се разходят с пони или елени, да се качат на коледния експрес или да се включат в някоя от разнообразните игри. Непосредствено до базара, на площ от 3000 кв. м, се намира и романтичната ледената пързалка, т. нар. Малка ледена мечта. Но главният герой на базара пред кметството е огромната коледна елха. Традицията датира от 1959 г. като част от инициативата \"Коледна елха за всички\". Оттогава всяка от осемте австрийски провинции и Южен Тирол (най-северната италианска провинция) се редуват като доставчици на дървото. Тази година това е 32-метров смърч на 130 години от Залцбург.", "date": "2019.12.05", "title": "Българка влезе в ролята на Младенеца на най-известния коледен базар във Виена"}
{"url": "https://duma.bg/fotoizlozhba-na-ivan-stoimenov-v-galeriya-oborishte-5-n204814", "text": "Изложбата \"30 години в 30 снимки\" на известния фотограф Иван Стоименов, посветена на Прехода, гостува и в галерия \"Оборище 5\" в София, съобщава СБЖ. Тя е осъществена с подкрепата на фондация \"Фридрих Еберт\" и е в чест на 25-годишнината на тази фондация. Експозицията беше представена за първи път на 1 октомври т.г. в хотел \"Хилтън\". Всички, които не са успели да я видят там, имат възможност да я разгледат и днес в \"Оборище 5\" с вход свободен. От 1989 г. насам Иван Стоименов е стриктен хроникьор на политическите процеси у нас. Натрупал е личен архив от около половин милион кадри с лицата на всички състави на Народното събрание и на всички правителства за последните три десетилетия. Критичният му поглед успява да долови с особена острота и различните социални аспекти на прехода. Фотографиите му са силно въздействащи с неговото умение да \"хваща\" човешките измерения в политиката.", "date": "2019.12.05", "title": " Фотоизложба на Иван Стоименов в галерия \"Оборище 5\""}
{"url": "https://duma.bg/tsvetni-emotsii-na-malki-hudozhnitsi-n204813", "text": "Художествената галерия \"Христо Цокев\" в Габрово представя изложбата \"Цветни емоции\" на малките художници от арт ателиетата, проведени през 2019 г. Всяка събота децата създават своето творчество, вдъхновени от картините на старите майстори и природата. Задачите са много разнообразни като жанр, тематика и сюжет. Заедно се учим да се изразяваме чрез цвета, линията, формата. Откриваме нови светове, пълни с радост, усмивки, добро настроение, и се забавляваме чрез творчество. Насърчаваме индивидуалния подход при работа с всяко дете, посочват домакините.", "date": "2019.12.05", "title": "Цветни емоции на малки художници "}
{"url": "https://duma.bg/bil-li-e-vaptsarov-chlen-na-bkp-da-bil-e!-n204820", "text": "Десницата днес намеква, че иска да се възцари помирение по отношение на политическия сблъсък в последното столетие. Как да стане това, като непрекъснато кепази и иска да изпрати в забвение всяка значима личност от българската история, наука и култура, която не й пасва. И Левски, и Ботев, и  Смирненски, и кого ли още не! Все \"терористи\"! Явно някои не могат да преглътнат факта, че гениални творци  изповядват леви идеи за развитието на обществото ни и са отдали живота си за тях. Особено се развихриха сега, когато се навършват 110 години от рождението на гениалния български поет Никола Вапцаров. И някои от потомците му хвърлят съмнение дали Вапцаров е бил комунист и член на БКП, понеже... нямал партийна членска книжка. Ако по време на Съпротивата са раздавали тържествено, както при социализма, тапии на членовете на партията, \"високоблагородната\" дейност на Гешевите копои доста е щяла да се улесни.   Днес ви предлагаме текстове, от които е видно, че още през юношеството му Вапцаров го тегли наляво. Малко известни са спомените на коменданта на царския дворец през 20-те години на миналия век Коста Скутунов, който разказва защо и как Вапцаров отива да учи с благословията на Цар Борис III чак във Варна. Той е още ученик, а вече е бил в конфликт с властта в Банско.  И друг документ, свързан с работата му в книжната фабрика в Кочериново, ви предлагаме и питаме: Възможно ли е да те изберат в ръководството на районния комитет на БКП в рилското корито, или да заемеш ръководна длъжност в ЦК на БКП и да отговаряш за миноподривната й дейност, и да не си неин член? Най-малкото - съмняващите се да разлистят документите и да видят, че според самите съдебни органи на царството, осъдените, включително Вапцаров, са \"всичките комунисти, едни от тях - членове на ЦК на Комунистическата партия, други - технически лица...\".   Въпреки неописуемите мъчения в следствието, включително изтръгване на нокти, той е стискал зъби и е процеждал само това, което инквизиторите му вече са знаели. Но и тогава, в най-трудния момент от живота си, Вапцаров не губи вярата си, че \"Ще се радват на труда си хората/и ще се обичат като братя.\" И заради тази вяра умира на барикадата, както в стиховете си. ...Цар Борис още като престолонаследник... се запознал със семейството на Йонко Вапцаров, от което запазил добри спомени. След възкачването си на българския престол, понеже обичаше лова и екскурзиите из българските покрайнини, младият цар Борис скоро влезе в контакт с Йонко Вапцаров... След известно време, дошъл по работа в София, един ден Вапцаров дойде при мен в комендантството на двореца. Аз докладвах на царя и понеже последният беше свободен, веднага го извика при себе си и го задържа около един час. След това по заповед на царя Вапцаров беше настанен на квартира и на храна в двореца, дето той остана няколко дена и понеже нямаше много познати из града, по цял ден се намираше в канцеларията на комендантството при мен. Царят много обичаше легендарната Пирин планина с нейните девствени гори и усои и ние често предприемахме екскурзии към този край. Когато минавахме през гр. Банско, той винаги се отбиваше за приятелско посещение в дома на Вапцаров... Така ние станахме добри приятели с Вапцаров и той понякога изказваше пред мен мъките си, особено неприятностите и грижите, които имаше за децата си. Един ден той ми призна, че трябва да изпрати някъде далече сина си Кольо, понеже станал неудобен в гр. Банско и имал големи неприятности с местните власти за него. Друг път Йонко Вапцаров ми каза, че момчето му мечтаело да стане моряк... Той имаше подходяща възраст и понеже следваше в пети клас на гимназията, можеше да се яви на конкурсен изпит през лятото. Аз докладвах желанието на Вапцаров на царя и последният ме натовари да направя всичко възможно за приемането на сина му Никола в морското училище. Вапцаров беше много доволен и при идването си в София ми разправяше възторжено как момчето му се запалило и чакало с четири очи кога ще дойде време, за да се яви на конкурсния изпит...  Когато дойде време за конкурсните изпити, преди да замине за гр. Варна, Вапцаров се отби при мен заедно със сина си. Аз написах едно писмо до моя приятел и колега капитан-лейтенант Георги Славянов, който беше началник на Морското училище, и обясних, че царят е лично заинтересован и моли в кръга на законните основания да направи всичко възможно за приемането на сина на Вапцаров в училището. Предадох писмото на Вапцаров, като му поръчах да го предаде лично на Славянова. Така бъдещият вдъхновен поет Никола Вапцаров се яви на конкурсен изпит и постъпи като ученик в Морското училище. Баща му беше много доволен от това и не можеше да се нахвали... Като интимен приятел на семейство Вапцарови царят понесе с голяма скръб решението на специалния съд, който заедно с целия Централен комитет на Комунистическата партия осъди на смърт и техния син Никола Вапцаров. Съвестта го измъчваше страшно, че не можа с нищо да им помогне.   за ученика IV г. Вапцаров Никола Иванов през време на практиката му по авиационни мотори в аеропланната работилница - Божурище За време от 1.VIII.929 до 12.Х.929 год. 1.  Здравословно състояние  - Не е боледувал 2.  Характер - скромен, самостоятелен и предприемчив 3.  Нравствени качества - честен - без всякакви пороци и лоши наклонности  4.  Умствени способности - естествен ум - разсъдлив 5.  Обща култура - добра, стреми се към самообразование 6.  Служебни добродетели - дисциплиниран - съзнателен. Към началниците вежлив 7.  Служебни качества - Винаги спретнат и чисто облечен. Проявява интерес към работата.  8.  Общественост - В обществото се държи добре.  9.  Поведение - примерно  10.  Практика - проявява интерес, предан в нея. Обича работата През краткото време, когато е бил на работа в Аеропланната работилница, не е могло да му се направи подробна и пълна оценка, обаче прави добро впечатление на съвестен и добър работник.  Архив на Института за литература - БАН, Столична библиотека, Национален литературен музей - https://lit.libsofia.bg Днес 5 май 1963 година по повод писмо щ 12 от 1.3.1963 година на Окръжния комитет на бойците против фашизма и капитализма, гр. Кюстендил, се събраха членовете на бившия районен и околийски комитет на БКП преди 9.9.944 год. в с. Стоб, а именно: Асен Димитров Васев, Васил Котев Стоянов, Андон Иванов Велинов, Методи Алексов Бангеов, Стоян Драганов и Васил Иванов Чорлев, отсъстваха Асен Христов Рашков поради болест и Йордан Кавлачки, присъства също и влизащият в актива на комитета Георги Димитров Вретенарски от с. Кочериново.  След разискванията съвещанието уточни:  Непосредствено след военния преврат 1934 година и преминаването на БКП в нелегалност, организационно и партийно-политическата дейност в района на рилската долина се повече активизира. През Август 1935 година се проведе окръжна партийна конференция на Дупнишкия окръжен комитет на БКП в местността \"Фенерка\". На конференцията присъстваха другарите: Матуски и Атанас Георгиев от Кюстендил, Богдан Бошков от Радомир, Владо Ценев и Първан Г. Чочев от гр. Ст. Димитров, Асен Димитров Васев, Никола Йонков Вапцаров и Васил Котев Стоянов от Рилската долина. На конференцията секретарят на Окр. комитет на БКП др. Атанас Георгиев изнесе доклад по решенията на 7-ия конгрес на Коминтерна и се поставиха задачи... Непосредствено след проведената конференция за подобряване на организационното състояние на партийните организации в рилската долина по решение на конференцията др. Асен Димитров Васев сформира в рилската долина районен комитет на БКП със седалище в с. Стоб в следния състав: Асен Димитров Васев - секретар на комитета и членове: Никола Йонков Вапцаров от книжно-мокавения завод с. Кочериново, Асен Христов Рашев от с. Стоб, Васил Котев Стоянов от с. Стоб, Андон Иванов Велинов от с. Бараково, Методи Алексов Бангеов от с. Кочериново, Стоян Драганов от с. Драгодон и Йордан  Кавлачки от с. Рила. След преместването на Никола Йонков Вапцаров в София  за член на комитета бе включен Васил Иванов ЧорлевЕ Подписали протокола членове: В. Стоянов, Ст. Драганов, А. Велинов, Ас. Васев, Й. Кавлачки, М. Бангеов, Е, В. Чорлев, А. Рашков Архив на Института за литература - БАН, Столична библиотека, Национален литературен музей - https://lit.libsofia.bg  ...Въпросът кой вкарва Вапцаров в антифашистката борба е задаван често и отговорите са най-различни. Той много прилича на въпроса кой е учител на Вапцаров в поезията. Всъщност никой от многобройните му изследователи досега не посочва през коя година е станал член на Българската работническа партия. Истината е, че Вапцаров е бил с леви убеждения, но приживе не е имал партийна книжка и напълно невярно е твърдението, че такава му е издадена посмъртно. Поетът сам избира своя път в борбата, смятайки, че това е изява на разбиранията му за патриотизъм. Пред следствието заявява, че не е член на комунистическа или работническа партия, а само на антифашистка организация. Сам пише в показанията си, че в края на септември 1941 г. неговият приятел от хор \"Гоце Делчев\" Атанас Романов го привлича в антифашисткото движение. Георги Минчев в показанията си е определил Вапцаров като: \"Той е техническо лице на Васил и по някои други линии. Независимо от партията. Зад него стоят много важни хора...\" Какво е имал предвид Минчев не става ясно.  В момента на арестуването ми аз съм заемал длъжност при Централния комитет на българската комунистическа партия, в комитета, който ръководеше така наречената специална работа. Тази специална работа се състоеше в това, че от партийни хора трябваше да формирам бойни групи. Задачата на тези бойни групи трябваше да бъде в случай на война със Съветския съюз, те трябваше да прекъсват железопътни линии, мостове, телеграфия и телефонни линии, да изхвърлят влакове със специални клинове и скоби, да подпалват вагони - късосистемни, маслени резервоари и шлепове с горива и муниции. Начело на този комитет бе поставен Васил, чието истинско име не познавам,  но той бе дошъл от Съветския съюз с подводница. Аз бях вторият член на комитета и получих псевдонима Лозан. Длъжността ми беше да държа връзка с хората от провинцията, които идват по наша линия и в случай, че Васил е зает на друго място да ги инструктирам и да ги разпитвам за организационното им състояние. В нас често идваше и Стоян - чието истинско име е Атанас Романов, за да търси Васил, предполагам, че и той е влизал в комитета като заведующ бойните групи в София. Предполагам също, от обстоятелството, че на два пъти пренасяхме взрив на ул. \"Одоровци\", че се е занимавал с оръжието, необходимо за София. При нас с Васил по-късно дойде още едно лице, чието истинско име не зная, но Васил го наричаше Стареца. Това лице бе от Централния комитет. Други преки връзки съм имал и с Кирчо, истинското му име не зная. Неговата длъжност доколкото зная, бе да държи всички партийни връзки с провинцията... ...В съда подсъдимите протестират, че показанията им са изтръгнати с насилие.  Адвокатите единодушно поддържат, че тези показания нямат доказателствена стойност и оспорват достоверността им. Правят искане техните подопечни да дадат нови показания пред съда, но те не са уважени.  Адвокатът Георги Константинов, който е присъствал на процеса, в непубликуваните си спомени в Държавна агенция \"Архиви\" допълва, че обвиняемите са били подложени на бой с челичени пръчки, мъчения с електрически ток, бесене с главата надолу и скубане на цели кичури от косата. По спомени на Младен Исаев и Никола Русев, които са били в една килия с Вапцаров по време на досъдебното производство, той бил подлаган на мъчения при разпитите, вследствие на което често докарван в килията в безсъзнание. В резултат на мъченията поетът е направил опит да се самоубие в затвора, за да запази достойнство в смъртта си. По спомени на майка му Елена Вапцарова и жената на брат му Венера Вапцарова, виждали го по време на следствието, ноктите на Вапцаров били изтръгнати.  Братът на Никола - Борис Вапцаров, в спомените си пише: \"Последен път видях моя брат на процеса. Докарали ме бяха от лагера \"Еникьой\"... Погледите ни се срещнаха. Той вдигна заключените си в белезници ръце за поздрав. Изгледах го целия и се изплаших. Колкото и да се бяха постарали полицаите да заличат следите от инквизициите, те бяха останали. Това не беше той. Това беше някаква сянка от него. Това беше скелет, обвит в бяла прозрачна кожа. Фашистите бяха изсмукали всичкия живот от неговото тяло, само очите му бяха същите. Те гледаха със същата топла човешка доброта. И в този момент, когато краят му беше съвсем близко, знаеше със сигурност това, когато смъртта беше над него, ми се усмихна не със замръзналата усмивка на осъдения, а така широко човешки, както се е усмихвал през целия си живот. Това е последното, което помня от него...\"    [към показанията] Именувам се: НИКОЛА ИВАНОВ ВАПЦАРОВ, роден на 24.11.1909 г. в гр. Банско, жив. ул. \"Ангел Кънчев\" щ 37, българин, православен, грамотен, женен, неосъждан, машинен техник, казвам: Че в Дирекция на полицията видях \"Стареца\", за когото пиша в първите си показания и той ми каза, че се именува Антон Иванов Козинаров от гр. Копривщица.  В Дирекция на полицията видях \"Васил\", за когото пиша в първите си показания и от него научих, че се казва Цвятко Колев Радойнов от с. Крън, Казанлъшко. В Дирекцията на полицията видях лицето - ихтиманеца, за когото пиша в първите си показания и от него научих, че се казва Мирко Станков Петков от с. Долна Василица - Ихтиманско.  В Дирекция на полицията видях лицето \"Щерю\", за когото пиша в първите си показания и от него научих, че се казва Иван Николов Щерев от с. Индже Войвода - Бургаско. Горното написах саморъчно: (п.) Н. Вапцаров НИКОЛА ЙОНКОВ ВАПЦАРОВ е приел да заеме длъжност при Ц.К. на Р.П. в комисията, която е ръководила специалната (минноподривната) дейност в началото на м. септемврий 1941 г., като е знаел крайната цел на комунистическата партия, а именно насилственото събаряне на установения от Конституцията в страна обществен и държавен строй и заменяването му с болшевишки такъв, като за постигането на тази цел е предприела въстания, убийства, атентати и др. Една седмица след като е приел това, той отишъл при Антон Т. Гьошев (Югов - б.а.) в Красно село и е получил от него нареждане да отиде в гр. Варна, за да предупреди ръководящите на партийната организация там, че в района на р. Камчия са слезли партийци, дошли от Съветска Русия, да се свържат с тях и ги укрият. Получил 1000 лв. за път, явката и паролата и още същата вечер е заминал. Свършил възложената му задача, върнал се и докладвал. В началото на м. октомврий 1941 г. Атанас Д. Романов и Вапцаров занасят на ул. \"Одаровци\" две сандъчета с взрив, които укриват на тавана на тази къща. Преди това Романов е дал на Вапцаров пистолет и патрони. В началото на м. ноемврий Атанас Д. Романов свързал Вапцарова с новия организатор на специалната линия Цвятко Радойнов, който след като приел доклада за положението на организацията, дал му насоки за бъдещата дейност, а именно да се формират бойни групи, на които да бъдат поставени бойни задачи, като при това се използва стесненото икономическо положение за създаване на настроение в полза на партията - Съветска Русия... Казал, че той ще държи връзка с хората от провинцията, които идват по тяхна линия и в случай, че Радойнов е зает да ги инструктира и да събира сведения за организациите в провинцията. За да влязат във връзка с партийните организации и да се формират бойни групи при тях да влезе Вапцаров във връзка с Г. Минчев, от когото да вземе явките и паролите за тях. Още на другия ден той намерил Г. Минчев и вземал явките  на 5-6 града като по своеобразен свой шифър ги написвал на един лист. В началото на м. януарий 1942 Ц. Радойнов изпратил Н. Вапцаров в гр. Варна да провери има ли създадена организация по тяхна линия и да установи връзка с нея. Дали имат оръжие и какво е то. Имат ли бойни групи, колко и къде са те. Главната цел на отиванието му, обаче е била да провери дали със съдействието на Варненската партийна организация може да се осигури получаването на оръжие от Съветския съюз. Приеманието на оръжието трябвало да стане към устието на р. Камчия на място залесено, за да не виждат подаваните на брега светлинни сигнали от сушата. 1. Антон Иванов Козинаров 2. Петър Иванов Богданов 3. Георги Иванов Минчев 4. Никола Иванов Вапцаров 5. Антон Николов Попов и 6. Атанас Димитров Романов  На 23.VII.942 г. бе произнесена присъдата от Военнополевия съд по дело 585/42, по което подсъдими бяха 61 комунистически функционери, от които 6 задочни. Към 11.15 съдът прочете присъдата, съгласно която 12 от подсъдимите се осъждат на смърт, от които горните 6 человека, които присъстваха, а другите 6 задочно, като присъдата влизаше веднага в законна сила и подлежаща на незабавно изпълнение. Към 16 часа се съобщи, че присъдата ще се изпълни по отношение на осъдените на смърт в 19 ч. в стрелбището на Софийския гарнизон при арсенала. Към 19.30 ч пристигна арестантската кола с осъдените...  Към 19.50 ч. дойде комендантския адютант със свещеника и съобщи, че е разрешено осъденият Антон Николов Попов преди екзекуцията да се венчае с Росица Манолова, дъщеря на бившия министър Христо Манолов (по сведения) бременна от него. След малко пристигна и автомобила с младоженката, придружена от сестрата (Роза Смилянова - б.а.) на Антон Николов Попов, братът на Петър Богданов, а именно Стефан Богданов, жената на Никола Вапцаров, жената на Петър Богданов. По искане на Антон Попов от осъдените дойдоха да присъстват на венчалния обряд: Никола Вапцаров, Атанас Романов и Петър Богданов. Останаха в колата като изолирани: Антон Иванов Козинаров и Георги Иванов Минчев. Това е направено, понеже осъдените по процеса са считали Антон Иванов Козинаров и Георги Иванов Минчев като комунисти, които не са се държали достойно както при следствието, така и при разглеждане на процеса. След свършване на венчалния обряд младоженката и другите жени се качиха на автомобила и в момента на тръгването на автомобила сестрата на Антон Попов обърна се, махна с ръка и извика високо: \"Довиждане, батко, ти умираш за свободата и аз ще умра за нея\". Автомобилът отмина. След това 6-тях осъдени бяха въведени в средния тунел на стрелбището, в което имаше поставена маса и бяха наредени на една редица. При масата дойде военният прокурор, който прочете присъдата, съгласно която 6-тях осъдени трябваше да бъдат екзекутирани. След прочитане на присъдата свещеникът ги покани да се изповядат, но всички отказаха. Прокурорът пристъпи към осъдените и ги запита дали има да кажат нещо. Антон Ив. Козинаров каза тихичко: \"Цял живот съм се борил за свободата на този народ\". Прокурорът го прекъсна и му каза, че такива декларации сега не са уместни. След това започнаха подсъдимите да си дават личните вещи, за да бъдат дадени на техни близки и домашните. След това Антон Попов извика високо: \"Аз искам да кажа г. прокуроре, че всичко това е съдебна грешка. Ще дойде денят на свободата, когато един български Емил Зола ще каже: аз обвинявам, и този Емил Зола ще бъде народът\". Осъдените бяха отведени на мястото за екзекуцията и завързани. Когато им поставяха качулките, направени от хартия, Петър Богданов извика: \"Да живее близката победа на Червената армия, да живее близката победа на Червената армия!\" И веднага след това: \"Да живее близката победа на пролетариата!\" Антон Козинаров се сбогува с осъдените, като извика: \"Сбогом, другари!\" и всички му отвърнаха: \"Сбогом!\" Атанас Димитров Романов извика: \"Смърт на фашизма! Скоро ще дойде и вашия край!\" Лицата, които бяха поставили вече книжните качулки, се оттеглиха веднага и веднага осъдените групово запяха: \"Тоз, който падне в бой за свобода\"... и последваха изстрелите. Осъдените бяха екзекутирани. 24.VII.942 г.       ", "date": "2019.12.05", "title": "Бил ли е Вапцаров член на БКП? Да, бил е!"}
{"url": "https://duma.bg/poslednoto-pateshestvie-na-zalmoksis-n204817", "text": "\"Царю и Първоначалнико/ Залмоксис/ учител или ученик на Питагор/ Теб когото те наричат/ в Елада - Кронос/ и в Рим - Сатурн/ Яма в Индия/ и Йима във Иран/ учител на учителите по/ безсмъртие/ на живите наставник/ и на безсмъртните владетел/ приготви се/ за последното си пътешествие. Така започва мистичната поема на Иван Гранитски \"Залмоксис\". Тя излиза в прекрасно оформена и богато илюстрирана книга, издание на \"Захарий Стоянов\", заедно с паралелно вървящ с нея критически коментар на най-добрия познавач у нас на траките и античната митология Иван Маразов, озаглавен \"Залмоксис и неговия аед\". \"Поемата се чете като химн на гетското божество, подобен на омировите, калимаховите или орфическите химни. Започва, както му е редът, с обръщение към бога - сякаш го призовава да стане свидетел на човешкото знание за него. След като определя функциите му, които се очаква да бъдат реализирани, авторът изпраща Залмоксис в неговото пътешествие из ойкумената - познатия свят\" - пише Иван Маразов. Последното пътешествие на Залмоксис преминава през девет песни, за да разкрие идеята на поета за безсмъртието чрез мита за тракийския бог. Вярата на траките за живота след смъртта ги обособявала в Античността, тя ги правила по-храбри и презиращи смъртта, по-независими и свободолюбиви. Траките Орфей и Залмоксис са двамата, които са били в отвъдния свят и са се върнали. Иван Маразов подчертава още, че езикът на поемата е херметичен, близък до езика на мистериалните текстове. И поетът създава атмосфера на тайнственост и \"обгръщаща тайна\", в която могат да проникнат само посветените, условия за търсене на тайното знание. И това е пътуване сред митичния свят на божества и демони, но и в неизброимите пространства на познанието. Иван Гранитски не би могъл да напише тази поема, която разкрива философията на Залмоксис за безсмъртието, същността на неговите учения, описанията на \"отвъдното\", архичната представа за времето, ако не бе проникнал дълбоко в тракийската и античната митология. В последната, девета песен в поемата акцентът е върху демиургичните свойства на числата: \"А в началото/ е въздесъщото Едно/ то крие конструкцията на Душата и движи еволюцията на видовете\", но има и друго: \"В Девет всичко почва/ отначало\". В книгата е публикувана и студията на Иван Маразов \"Залмоксис и индоевропейските царе на златната утопия\". От нея читателят ще научи за \"Златния век\", за \"царството на блажените\", в които отиват избрани герои, за да живеят като безсмъртни, ще узнае какво е обещавал по време на \"угощенията\" гетският \"бог/цар/ жрец\" Залмоксис, какво още не знаем за Голямата Косматка, в която тракийският владетел е извършил обиколка на света - през долното царство към горното царство на светлината - белия свят\". В книгата \"Залмоксис\" по необикновен начин се съчетават мистичната поезия с критическия анализ и с научното изследване. В името на познанието.", "date": "2019.12.05", "title": "Последното пътешествие на Залмоксис"}
{"url": "https://duma.bg/e-upravlenieto-10-godishen-mirazh-i-yama-za-miliardi-n204819", "text": "След 10 години управление на Бойко Борисов електронното управление в България си остава мираж и екзотично словосъчетание за повечето българи. С малкия си капацитет създадената през 2016 г. Държавна агенция \"Електронно управление\", бута твърде бавно нещата. Никой в държавата не знае колко пари са налети в това все още неясно начинание в дългогодишния ресор на вицепремиера Томислав Дончев, прехвърлен от половин година на невършещата нищо вицепремиерка Марияна Николова. Оценките за размера на похарчените суми се правят \"на око\" и никога не са пълни. Преди около година Българската стопанска камера (БСК) пресметна, че към 2018 г. в бездънната яма на е-управлението са потънали около 2 млрд. лв. Колко още са набъбнали за година разходите за информационни технологии едва ли някой ще поиска да каже. Което е обяснимо при липсата на видим резултат за гражданите, бизнеса и администрациите по отношение на облекчаване на услуги и дейности. След 10 години бюрокрацията у нас е почти толкова голяма, колкото и тогава, въпреки че парите за модернизиране и технологизиране на управлението никога не секнаха както по европроекти, така и от държавния бюджет.   Няма яснота и докъде е напреднал процесът по въвеждане на електронното управление. И при трите правителства на Борисов периодически от МС ни съобщаваха за поредните въведени стотина-двеста е-услуги в поредната държавна администрация. Истината обаче е, че нито едно ведомство не може да се похвали с пълно електронно обслужване на клиентите си. А това е само едната страна на комплексната система от мерки, наречена електронно управление. Това представлява цялостна система от мерки и софтуерни решения, които позволяват да има електронни регистри, пълен електронен обмен на информация между отделните администрации и електронно заявяване и получаване на административни услуги за гражданите и бизнеса. Целта е лесен и пълен достъп до обществените база данни на ведомствата, улесняване на обслужването и информационния обмен между администрациите. Изпълнени ли са тези цели към настоящия момент? Абсолютно не.  Самият Борисов крещя преди половин година на министрите си пред камерите, че процесът върви твърде бавно. На един Министерски съвет премиерът нареди на вицепремиера Дончев да сръчка членовете на кабинета и ако трябва, да ги накаже, защото не полагали усилия да технологизират административните си системи. Но оттогава мина време и за напредък нищо не се чу.  За сметка на това преди две седмици се пръкна поредното законотворческо недоносче с промени в Закона за електронното управление. С гласовете на ГЕРБ, \"патриотите\" и марешките депутати парламентът прие поправки, от които нищо съществено няма да произтече. Освен че ще продължи безразборното наливане на пари по различни междинни проекти, категоричен е депутатът от БСП Димитър Данчев. Промените минаха без много шум в пленарна зала на фона на разгорещените спорове около новия държавен бюджет. Никой не им обърна внимание, а в пленарната зала дори не присъства ресорната вицепремиерка Николова, блеснала през лятото с компютърната си \"компетентност\" в разгара на хакването на НАП. \"Безсмислените промени целят да притъпят общественото недоволство затова, че за е-управлението в последните десетина години са изхарчени милиарди левове без видими резултати насреща. Този път се показа тоталното неразбиране на управляващите по отношение на схемата за изграждане на е-управление у нас. От приетите промени стана ясно, че управляващите разглеждат процеса като един голям магазин, в който постоянно се наливат средства, но реално не водят до смислени услуги за гражданите и бизнеса. Промените доказват, че управляващите възнамеряват да продължат безразборното харчене на пари за различни междинни проекти без да има нещо цяло и завършено в системата на е-управлението\", посочва Данчев.  Депутатът открои три основни детайла в приетите законови промени. Първият е отказът на властта да се създаде предприятието \"Единен системен оператор\", заложено със закона от 2016 г. Три години по-късно с аргумента, че държавата няма пари за ново ведомство, управляващите прехвърлиха дейността от несъстоялия се \"Единен системен оператор\" - към търговското дружество \"Информационно обслужване\" (ИО). Сега цялата системна интеграция (създаването на всички системи за нуждите на държавната администрация в областта на електронното управление) се вменява като отговорност на ИО, без да се отговори на най-важния въпрос: Кой ще плаща за услугите на ИО и как ще се определя размерът на възнаграждението, което дружеството ще получава за съответната дейност? Дали това ще е задължение на \"Електронно управление\" или администрациите, които ще поръчват съответните продукти и разработки за нуждите си, посочва Данчев и обобщава, че отново се отлагат реалните действия по въвеждането на е-управление. Вторият: Промените в закона не поправиха един голям нормативен пропуск, предизвикан от наредба към закона, с която бе въведен задължителен за държавните и общински администрации електронен обмен на данни помежду им, без да се уточни, че електронният документ трябва да е доминиращ над хартиения. Нормативното недоглеждане доведе до абсурда сега във всички администрации да тече двоен обмен на информация - и на хартиен, и на електронен носител, обясни Данчев. Така вместо е-управлението да улеснява обмена на документи и деловодните системи, двойното завеждане губи повече време на администрацията и увеличава разходите й за хартия, принтер и тонер за печат. Безумното законодателство натоварва с двойна работа както изпращащото, така и приемащото ведомство, и затруднява услугите за гражданите и бизнеса с допълнително бавене на техните заявления, коментира социалистът. За да се поправи този абсурд, БСП предложи между първо и второ четене на закона да се наложи доминиращата роля на електронния документ над хартиения, за да не се налага това двойно въвеждане в деловодните системи. Разумното предложение обаче беше отхвърлено на второ четене на закона. Третият важен момент касае обещаното отдавна и за пореден път отложено въвеждане на електронната идентификация. Става въпрос за електронната идентичност на гражданите във виртуалния свят с чип в картите им за самоличност. На няколко пъти стана ясно, че предвиденият по закон \"Център за електронна идентификация\", който трябваше да бъде изграден и да започне да вгражда електронната идентификация в българските лични карти, не се случва заради отлагането му две поредни години, обясни депутатът. БСП предложи мярка, която щеше да въведе електронната идентификация сега и веднага, но мнозинството отхвърли и нея. \"Предложихме всички български граждани, които имат квалифициран електронен подпис, да получат възможността електронната идентификация да бъде записана в него с малки технически промени. Така около 300 000 граждани веднага щяха да могат да се идентифицират чрез документите си за самоличност. И това предложение на левицата обаче бе отхвърлено от управляващите. Приеха се някои промени, които касаят начините за идентифициране на гражданите и бизнеса в системата на електронното управление, които не са съществени и не позволяват незабавното въвеждане на е-идентификация. А тя е ключова за пълноценното въвеждане на електронното управление, обясни депутатът от левицата. Според Данчев системата за финансиране на електронното управление е дълбоко сбъркана и е направена по начин, по който да се харчат пари за междинни проекти, които не решават основните проблеми за въвеждането на електронното управление. Затова е много трудно да се каже до каква степен то е въведено. Хората не го усещат, защото е сравнително малък броят на услугите, които могат да се заявяват и получават по електронен път. Освен това огромните средства, които се похарчиха за това начинание, в голяма степен се изляха в органите на държавната администрация, въпреки че огромната част от тези услуги се предоставят от общинските администрации. Получава се така, че 80% от средствата, които са похарчени и продължават да се дават за е-управление, отиват само за 20% от услугите, които се предоставят от държавната администрация. А огромният обем услуги - 80%, които се предоставят на гражданите и бизнеса от местната администрация, остават системно недофинансирани и гражданите не могат да усетят реалното съществуване на е-управлението у нас, обобщи Димитър Данчев.  Текст под 1201-1 ", "date": "2019.12.05", "title": "Е-управлението - 10-годишен   мираж и яма за милиарди"}
{"url": "https://duma.bg/egati-pravitelstvoto!-n204821", "text": "В края на всяка година БСК представя данни от традиционното си проучване каква е икономическата среда в държавата през погледа на бизнеса. И всяка година разбираме, че основните притеснения на предприемачите остават все едни и същи. Това, което ги мори, са корупцията, бюрокрацията и т.н. Десет години начело на държавата са все едни и същи \"герои\", които преди избори се спукват да обещават облекчения и стимули за бизнеса, но после всичко потъва като вода в пясък. Очевидно са толкова дебелокожи, че принципът на китайската капка въобще не им действа и резултатите от анкетите се повтарят ли, повтарят. Може би дори бизнесът ги дразни като досадна муха, щото постоянно им натяква за пълния провал с електронното правителство, тежките режими, които спъват предприемачеството и т.н. А пък вчера изследване показа, че над 35% от бизнеса се оплаква, че е необходимо неофициално плащане, за да стигне до еврофинансиране. Измамите стават чрез подкупи, фалшифициране на документи, конфликт на интереси и злоупотреба с власт. И това не е ново. Тази година страната ни загуби девет позиции в класацията на СБ \"Doing business\" по показателя за лекота на правене на бизнес и инвестиции. Да започне един бизнес у нас са необходими средно 23 дни и преминаване през седем процедури. За разрешително за строеж трябва да прегазиш 19 процедури и да загубиш 97 дни. А за включване към електрическата мрежа - средно 262 дни. Заради това само на под 4% от нашенците им хрумва да правят бизнес.  Доказателство колко \"добра\" е бизнес средата е и сривът на чуждите инвестиции с над 15 млрд. лв. за 10 г. Поредният чужд инвеститор (Нуundау Еlесtrус) ce гoтви да бяга. А родните - или се чувстват сякаш \"плуват в сярна киселина\" (по Кънчо Стойчев), или фалират. Пък на Бойко Борисов преди ден за пореден път му се привидя завод за автомобили у нас. Но не трябва да забравяме, че това е премиер, на чийто бивш финансов министър беше разрешено да изрекетира бизнеса, като си приспадне процент от дължимото по обществени поръчки. Егати правителството!", "date": "2019.12.05", "title": "Егати правителството!"}
{"url": "https://duma.bg/gerb-smradlivkite-n204822", "text": "Калинките на ГЕРБ мутираха в смрадливки. Знаете ги. Онези малки, сиви и невзрачни буболечки, които не обичат да се показват, а се крият в процепи и тъмни дупки. Но нарушиш ли спокойствието им, от тях се разнася тежка воня. Преди месец при кризата с водата в Перник некадърността и безхаберието на част от главанаците на Бойко Борисов, както самият той галено ги нарича, се разсмърдяха непоносимо.  Зловонието тръгна от губернаторката, която след два мандата на топлия държавнически стол призна свенливо незнанието си, че трябва да отговоря и за управлението на водите. Оф, защо толкова задължения, бе Бойкооо!? Последва я видната герберка и бивша кметица, която първо се скри в миша дупка, после изпълзя и нахално заяви, че не знаела за празния язовир. Ама как да знаят!? То и за двете управлението беше тумба-лумба и щракам си с пръсти. Не пропуснаха хапването и пийването на нито един събор, тропаха хора и ръченици по села и паланки, зъбеха се на селфита с \"народа\", едната дори разпъна знамето на ГЕРБ на Антарктида. И стана известна с \"научното откритие, че слънцето ще ни топли, дори и да е от банани...\" Еманация на управленски ум, нали? Кумецът, вече бивш шеф на ВИК, няма да го коментирам. При него неадекватността е диагноза.  В състезанието по безхаберие се впусна и градоначалникът-гербер трети мандат на Радомир. Той пък не е знаел, че градът можел да получава вода от язовир \"Студена\" само при аварийни ситуации. На опашката на абсурдите чинно се наредиха еколог №1 и женица, набедена за експерт и случайно озовала се на върха на регионалното министерство. Щото Бойко нямаше друг по-глупав камикадзе, който да цъфне там... Първият инфантилно се самонаплю и нагло се опита да опровергае собственото си ведомство, потвърдило, че подписът му стои под разрешението за източването на водоема към съседна община. Регионалната му колежка пък чак преди дни за първи път чула, че още през юни на \"Студена\" му се е виждало дъното. Което не й попречи нахално да дава акъл на новия кмет на Перник кога чешмите да пресъхват и кога да има от живителната течност... Удавени в управленската си немощ  гербаджийските калинки-смрадливки треперят да не загубят благоволението на Бащицата. Гънат се в безгръбначни пози, целуват ръка и се чудят как да скрият своята безполезност и непригодност. Да, Бойко отстреля областната управителка, но това едва ли ще парфюмира зловонията, защото при ГЕРБ удобните вощеници са неизтребими. Само дето не подозират как може да бъдат размазани, ако перничани грабнат винкелите...", "date": "2019.12.05", "title": " ГЕРБ смрадливкиТЕ "}
{"url": "https://duma.bg/kratki-novini-n204823", "text": "Германското правителство гони двама служители на посолството на Русия заради убийството в Берлин на бивш чеченски полеви командир. По-рано същия ден Федералната прокуратура, която пое разследването на гръмкото убийство, извършено през август 2019 г. в парка Клайнер Тийргартен, съобщи, че има основания да предполага, че руските власти вероятно са отговорни за убийството. Русия обвини Вашингтон, че умишлено забавя издаването на визи за руски официални лица, пътуващи до САЩ. Посолството на САЩ в Москва не издаде визи на руска делегация от служители на финансовото министерство, която е трябвало да присъства на международна конференция за управление на одита във Вашингтон на 3 декември. Техеран, както и преди, е готов за преговори със САЩ, но последните трябват да премахнат санкциите, заяви президентът на Иран Хасан Рухани. Той подчерта, че е готов да започне преговори и след час, ако бъдат свалени санкциите.  Русия може да построи втори газопровод до Китай с транзит през Монголия. Руският вицепремиер Гордеев потвърди, че на \"Газпром\" е поръчано да подготви техническа и икономическа обосновка на такъв маршрут. За старта на проекта съобщи и монголският премиер Ухнаагийн Хурелсухтакже. Гръцките земеделци са в процес на подготовка за преминаване към протестни действия. Земеделците решиха, че ще започнат протестните действия преди Коледните празници. Исканията, които предявяват, се отнасят до техните данъци, стойността на продукцията им, обезщетенията.", "date": "2019.12.05", "title": "Кратки новини"}
{"url": "https://duma.bg/al-bano-i-romina-pauar-shte-peyat-v-zala-1-na-ndk-na-19-mart-n204812", "text": "Концертът на италианското дуо Ал Бано и Ромина Пауър ще се състои на 19 март 2020 г. в зала 1 на НДК. Промяната се налага поради логистични причини, независещи от организаторите на събитието и мениджмънта на артиста. Разположението по сектори и ценови категории в зала 1 на НДК ще е същото, както в \"Арена Армеец\". Всички купени билети ще важат без презаверка. Който е възпрепятстван да присъства на 19 март 2020 г., може да върне своя билет съответно в мрежата на Eventim или Ticketportal до 31 декември т.г.", "date": "2019.12.05", "title": "Ал Бано и Ромина Пауър ще пеят в зала 1 на НДК на 19 март"}
{"url": "https://duma.bg/datata-n204818", "text": "1889 - В ДУПНИЦА СЕ РАЖДА СТАНКЕ ДИМИТРОВ-МАРЕК, АНТИФАШИСТ (УМИРА 1944 Г.). Истинското му име е Стефан Димитров Тодоров. През 1925 г. емигрира в СССР заради смъртна присъда у нас. В периода 1941-1944 г. води предавания на радиостанция \"Народен глас\". Загива в самолетна катастрофа на път за България. От 1948 до 1989 г. родният му град се казва Марек или Станке Димитров. 1909 - РУСИЯ ПЪРВА ОТ ВЕЛИКИТЕ СИЛИ ПРИЗНАВА НЕЗАВИСИМОСТТА НА БЪЛГАРИЯ. На 22 септември 1908 г. в черквата \"Св. Четиридесет мъченици\" в Търново със специален манифест е провъзгласена независимостта на България, а княз Фердинанд I приема титлата цар. Повечето от Великите сили отказват да признаят независимостта, а Турция иска обезщетение. С помощта на Русия е постигнато споразумение, а след това Турция и останалите Велики сили признават независимостта на България. 1920 - РАЖДА СЕ ЛЕДА МИЛЕВА, ПОЕТЕСА, ПИСАТЕЛКА, ПРЕВОДАЧКА (УМИРА 2013 Г.). Дъщеря на Гео Милев. Житейският й път е свързан с БНР, издателства, била е директор на БНТ, постоянен представител на България при ЮНЕСКО и пр. Публикува много детски произведения, публицистика, преводи от руски и английски език. Сред известните й творби са стихосбирките за деца \"Влакче през града\", \"Цветни приказки\", \"Златоперко\", \"Зайченцето бяло\" и др. Носител на много награди. Умира на рождения си ден. 1924 - РАЖДА СЕ АЛЕКСАНДЪР МАТРОСОВ, СЪВЕТСКИ ВОЕННОСЛУЖЕЩ (УМИРА 1943 Г.). Известен с подвига си в сражение за превземането на укрепени съоръжения на Вермахта в района на с. Чернушка, Псковска област. Останал от дете сирак, Матросов не се поколебава с тяло да закрие амбразурата на укреплението, за да даде възможност на батальона си да се вдигне в атака и да обезвреди противника. Името му е символ на мъжество и воинска доблест. Посмъртно е отличен с орден \"Ленин\". Герой на СССР. 1944 - РАЖДА СЕ БОЙКА ПРИСАДОВА, НАРОДНА ПЕВИЦА (УМИРА 2017 Г.). Солистка на фолклорния ансамбъл \"Родопа\" в Смолян, на ансамбъл \"Филип Кутев\" и на хор \"Космически гласове\". Завещала е на поколенията над 150 записа на народни песни. Носителка е на Голямата награда на първото надпяване на Рожен (1961 г.), на \"Златен приз\" от международния радиоконкурс в Братислава, наречен от специалистните \"Европейски фолклорен \"Оскар\". 1951 - СЪЗДАДЕНО Е ДЪРЖАВНОТО БАЛЕТНО УЧИЛИЩЕ (ДН. НАЦИОНАЛНО УЧИЛИЩЕ ЗА ТАНЦОВО ИЗКУСТВО). Инициативата е на основоположника на професионалния български балет Анастас Петров и на руския педагог Владимир Белий. През 1956 г. е преименувано на Държавно хореографско училище и е разкрит отдел \"Български танци\". На 1 март 2001 г. получава статут на НУТИ.", "date": "2019.12.05", "title": "Датата"}
{"url": "https://duma.bg/kotarakat-na-britanskoto-vanshno-prebori-stresa-n204808", "text": "Котаракът Палмерстън, официален служител в британското външно министерство, се завърна на поста си, след като прекара 6 месеца, възстановявайки се от стреса, причинен от колегите му, които постоянно го вдигали и прехранвали. Хората вече са предупредени, че не бива да го галят, освен ако той не ги приближи, и трябва да спрат да му дават лакомства. Сър Саймън Макдоналд приюти котарака в личния си дом през юли, за да може четириногият мишелов да се възстанови от стреса. Палмерстън бил с наднормено тегло и козината от предните му лапи окапала, пише британският \"Телеграф\".  Началникът на британските дипломатически служби, отговорен и за добруването на котарака, е изпратил строго писмо до служителите във външното министерство. В него той ги предупреждава, че ако не променят отношението си към Палмерстън, ще трябва да се пенсионира завинаги. Продължителното отсъствие на главния мишелов предизвика любопитство, а някои дори се загрижиха, че на форин офис вероятно го чака фатален изход. Котаракът обаче е жив и здрав, весел и пълен с енергия. Изрично е забранено на служителите да вдигат Палмерстън, да му дават награди или пък да държат купички с храна под бюрата си, просто \"за всеки случай\", ако той намине. Сър Саймън има и още един жест към Палмерстън. Личният офис на началника на дипломатическите служби вече ще служи и като централа на Палмерстън. Ако котаракът се е оттеглил там, то никой няма право да го безпокои. \"Също като Грета Гарбо той иска да бъде сам\", отбелязва шефът на външно. ", "date": "2019.12.05", "title": "Котаракът на британското външно пребори стреса"}
{"url": "https://duma.bg/nedelev-matira-slaviya-i-pak-poiska-transfer-v-chuzhbina-n204840", "text": "Ботев Пд се класира за 1/4-финалите за Купата на България, след като надигра Славия в София с 2:1. Под снеговалежа на стадиона в кв. \"Овча купел\" \"канарчетата\" набързо изкълваха белите с 2 гола на Тодор Неделев (3 и 26). Националът откри след само 2 минути и половина след комбинация, подхваната от Костадин Ничев и продължена от Лазар Марин, като с удар от движение прати топката под плонжа на национала Георги Георгиев.  После Филип Филипов намери пред наказателното поле Станислав Шопов, който изведе Неделев сам срещу вратаря и той отново го матира. В 43-ата мин. Неделев пропусна да запише хеттрик, но от изгодна позиция стреля право в Георгиев.  Резервата Калоян Кръстев (61) намали отблизо. В добавеното време Емил Виячки се разписа след центриране от фаул, но пловдивският рефер Георги Кабаков не зачете гола заради засада. \"Има още два мача до края на полусезона. Ако зимата дойде някакво предложение, може да има трансфер. От ръководството нищо не са ми казали. Февруари ще навърша 27 години и е време да играя футбол на по-високо ниво. Естествено, трябва да има оферти това да се случи. Има вероятност да отида в чуждестранен клуб, но още няма конкретни оферти, но това донякъде е нормално. В момента се играят мачове и не смеят да се обадят\", коментира героят на мача Неделев.", "date": "2019.12.05", "title": "Неделев матира Славия и пак поиска трансфер в чужбина"}
{"url": "https://duma.bg/student-razgada-glavoblaskanitsa-na-sto-godini-n204809", "text": "Бакалавър от Федералната политехническа школа в Лозана - Васим Дауади, разгада физическа главоблъсканица, която учените не можеха да обяснят в продължение на сто години, пише \"Нойе Цюрхер Цайтунг\". Студентът успя да обясни защо въздушният мехур остава неподвижен във вертикална тясна тръба с течност и не се издига нагоре, както се случва при отваряне на бутилка минерална вода. Оказало се, че балонът не се прилепва към тръбата, както по-рано се предполагаше, а се движи изключително бавно, което не може да се види с просто око. Освен това Дауади забелязал ултратънък слой между балона и течността. Именно неговите характеристики влияят на това въздухът да се издига или не. Размерът на слоя е бил милионна част от милиметъра. За да обяснят това, авторите на изследването насочили светлината към мехурчето в тръбата и, анализирайки интерференцията (преразпределението на интензивността) между отразената от вътрешната повърхност на тръбата светлина и отразената от повърхността на мехура, те били в състояние много точно да измерят течния слой между мехурчето и епруветката. Експертите допускат, че резултатите от научната работа могат да бъдат приложени при по-нататъшни изследвания на явления, възникващи при движение в течности на обекти в наноразмер.", "date": "2019.12.05", "title": " Студент разгада главоблъсканица на сто години"}
{"url": "https://duma.bg/predrazsadatsi-stanaha-vdahnovenie-za-petima-n204811", "text": "Някои предразсъдъци се превърнаха във вдъхновение за петима млади автори. Азалеа Ортега Флорес, Ахмад Таер, Катерина Димитрова, Мануел Хорак и Найон Парк се запознават в университета по приложни изкуства във Виена. Привлича ги невероятната културна смесица: Мексико, Ирак, Корея, Австрия и България. Преди година идват в страната ни и много се впечатляват от това, че у нас суеверията са силно застъпени. Започват да правят паралели, опирайки се на своите корени, което впоследствие превръщат в изложба - първата им извън Австрия. В търсенето на разликите между българските, мексиканските, австрийските, корейските и иракските суеверия се ражда международен проект. Наричат го \"Причина без основа\" и ще го представят днес, 5 декември, от 18,30 ч., в галерия \"Аросита\" (София, ул. \"Врабча\" 12 Б). Среща-разговор с авторите пък ще се състои по-рано - от 16 ч., в столичния Гьоте-институт. Арт колективът ще остане в България и през следващата седмица, а изложбата с техни произведения може да се разгледа до 18 декември. Младите творци целят да подчертаят както разнообразието си, така и общото помежду им. Катерина Димитрова работи с етер - невидима еластична субстанция, посредник на енергия, мисли, чувства, идеи и латекс, нанасяйки всекидневни обекти или ритуали, превръщайки ги в стенни амулети, които, според нея, могат да имат влияние над съдбата ни. Мануел Хорак пък се надсмива над това, че в Австрия отрязаната лапа на заек в джоба на панталона носи късмет. В Корея историите и приказките се разказват с образи, споделя Найон Парк. Така и нейните картини разкриват невербално различни истории. Ахмaд Таер се опира на три суеверия, характерни за Ирак, и ги изобразява в своите живописни платна. Азалеа Ортега Флорес показва записания в Мексико експериментален документален филм, в който разкрива лечебната техника, смесваща традиционни практики с католически ритуали. Авторите на изложбата с куратор Мартина Стефанова като че ли питат: А в какво вярвате вие? Какви са вашите малки ритуали?... ", "date": "2019.12.05", "title": "Предразсъдъци станаха  вдъхновение за петима"}
{"url": "https://duma.bg/falstart-na-sokolov-i-zenit-na-klubniya-voleymondial-n204838", "text": "Българският национал Цветан Соколов реализира 10 т., но руският му тим Зенит Казан стартира със загуба с 0:3 гейма (20:25, 20:25, 22:25) от домакина Сада Крузейро на Световното клубно първенство по волейбол за мъже в Бетим, Бразилия. Дупничанинът беше втори по резултатност в руския отбор след Максим Михайлов, който завърши с 12 т., но световният шампион от 2017 г. не успя да се противопостави на трикратния победител в надпреварата. Евандро беше най-добър за бразилците с 16 т. В другата среща от група А бившият отбор на Соколов - европейският клубен първенец Кучине Лубе Чивитанова (Ит), също разби с 3:0 гейма (25:16, 25:18, 25:13) азиатския шампион Ал-Раян (Катар)", "date": "2019.12.05", "title": " Фалстарт на Соколов и Зенит   на клубния Волеймондиал"}
{"url": "https://duma.bg/ludogorets-izhvarli-septemvri-s-klasika-n204841", "text": "Шампионът Лудогорец се класира без проблеми за четвъртфиналите на Купата на България след победа С 3:0 като гост над лидера във Втора лига Септември. На стадиона в квартал \"Драгалевци\" гостите от Разград стигнаха до класическия успех с голове на румънеца Козмин Моци (10), поляка Якуб Швиерчок (19) и конгоанеца Мавис Чибота (56 от дузпа). Домакините опитаха да бъдат равностойни, но дори и срещу резервите на \"орлите\" не успяха да се противопоставят. Повечето от титулярите на шампиона получиха почивка от наставника Станислав Генчев. Той остави на пейката националния вратар Пламен Илиев и контузения Антон Недялков,  но пусна в игра 4-ма българи - \"замразеният\" Светослав Дяков, Станислав Манолев, Георги Терзиев и крилото Димо Бакалов.  Септември имаше няколко положения за попадение, но успя да стигне само до две греди на Спас Георгиев (38) и Владимир Николов (54). Моци бе изведен от капитана Дяков в наказателното поле и простреля вратаря Валентин Галев. После Георги Русев се  подхлъзна и подари топката на Стефан Баджи, който изведе Швиерчок на чиста позиция. През втората част Сисиньо беше настъпен в наказателното поле от Юлиян Попев и съдията свири дузпа. От 11-те м Чибота оформи класиката. До края пропуски направиха Шверчок на два пъти и Дан Битон.  „Загубихме защото получихме 3 гола, но много съм доволен от старанието на футболистите. Опитваме се да правим това, което работим през цялата година. При 2-3 грешки Лудогорец се възползва. Нашите футболисти още ще трябва да се учат да стигнат Лудогорец“, отбеляза треньорът на Септември Милен Радуканов. \"Мисля, че никой отбор в България не е правил преса на Лудогорец от аут. Радостен съм, че се противопоставихме. Чисто футболно имахме интересни неща\", допълни той.  „Искам да поздравя домакините, че бяха създали условия за игра въпреки снега, който падна предишния ден. Ние сме отбор, който обича да играе футбол, а днес теренът беше в състояние за мач. Когато играем с отбор от Втора лига, може да има подценяване, затова говорихме много преди двубоя. Добре е, когато успееш да отбележиш гол рано, това изнервя противника, доволен съм, че успяхме да вкараме, за да улесни след това срещата. Доволен съм от всички, при нас няма титуляри и резерви. Септември се опитаха да играят атакуващо, не се бяха прибрали. Оставяха ни и пространства. Във всеки един мач играем за победа, надявам се в събота да я постигнем и срещу Черно море, но преди това трябва да се възстановим”, заяви треньорът на \"орлите\" Станислав Генчев.", "date": "2019.12.05", "title": "Лудогорец изхвърли Септември с класика"}
{"url": "https://duma.bg/veche-e-yasno-kakvo-tarsyat-zhenite-u-mazhete-po-sveta-n204810", "text": "Екип от университета на Гьотинген анкетира жени от 180 държави, за да установят кои са най-важните физически черти и особености на характера, които те търсят у потенциалния дългосрочен партньор, съобщи \"Дейли мейл\". Проучването показа, че представителките на нежния пол по света обръщат внимание на различни качества, които трябва да притежават мъжете. Италианките се интересуват най-много от предишните им сексуални подвизи. Американките искат да знаят каква религия изповядват. Японките се стремят да разберат колко точно печелят. Бразилките залагат на политическите възгледи. За повечето европейки, участвали в изследването, наречено \"Насоки към идеалния партньор\", финансовата сигурност не е толкова важна. Най-малко от нея се интересуват французойките. Дамите на Стария континент не държат и на образованието, което е приоритет за колумбийките, мексиканките и бразилките.  Мъжката черта, която е от значение за жените навсякъде по света, е любезността. Що се отнася до външния вид, това е височината - 90% от анкетираните обръщат внимание на ръста. Следват приятната усмивка и очите. Повечето дами обаче не се впечатляват толкова много от тялото, колкото си мислят господата. От размера на мъжкото достойнство се вълнуват само тези с по-богат сексуален опит.", "date": "2019.12.05", "title": "Вече е ясно какво търсят жените у мъжете по света"}
{"url": "https://duma.bg/cheferin-iska-po-tvardi-merki-sreshtu-rasizma-n204839", "text": "Шефът на УЕФА Александър Чеферин призова за по-твърди мерки в битката срещу расистките прояви във футбола. \"Мислите ли, че на онези идиоти в България им пукаше за мача (с Англия)? Та те напуснаха стадиона 10 минути след това. Ами на онези в Хърватия, които нарисуваха свастиката на терена? Не им пука. Те са точно като нацистката партия през 30-те години на миналия век. И ако кажа, че няма какво да направя, за да променя това, то трябва да спра да правя каквото и да е,\" заяви Чеферин в интервю за авторитетния английски в. \"Мирър\". Поводът са расистките обиди от страна на феновете по трибуните по време на евроквалификацията в София, заради които България бе наказана за 1 мач без публика, глоба от 85 000 евро и мониторинг. \"Тези хора не се интересуват от футбола. Интересуват се само за тяхната идиотска идеология. Затова футболът е отражение на обществото. То донася най-лошото по трибуните. Все още мисля, че 99% от футболните запалянковци не са расисти. Но тези идиоти провалят всичко. Вниманието е всичко, което ги интересува. Не им пука, дори играчите да напуснат терена. Дори ще им хареса. Само истинските футболни привърженици биха страдали\", добави той. Словенецът изрази и разочарование от видеосистемата за арбитри (BAP). \"Получи се някаква бъркотия. Сега във футбола има съвсем различен натиск. Ако сте съдия и 80 хиляди души крещят на стадиона, вие трябва да вземете правилното решение за определен епизод, а не някой друг някъде в Лондон или Берлин. Не съм фен. Бях много скептичен към ВАР, сега мога да кажа, че резултатът не ме устройва. Но няма връщане назад\", призна Чеферин в интервюто пред \"Mирър\".", "date": "2019.12.05", "title": "Чеферин иска по-твърди мерки срещу расизма"}
