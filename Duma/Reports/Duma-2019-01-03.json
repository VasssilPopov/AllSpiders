{"url": "https://duma.bg/muzikata-trasira-nay-kasiya-pat-kam-sartseto-n182116", "text": "Специален тематичен концерт, посветен на Световния ден на хоровото изкуство, бе организиран през декември под патронажа на БАНИ, Общинския културен институт \"Надежда\" и сдружението \"Вива ла Музика\". Това беше единствената концертна изява в културния живот на двумилионна София - а вероятно и в страната, посветена на съответното решение, взето от ООН и ЮНЕСКО. Неговият иновационен акцент беше, че концертът се реализира от шест детско-юношески певчески състава, което наред с другите свои позитиви - дава възможност да се оцени състоянието на емоционално-естетическото възпитание в софийските училища. Безусловно, техните художествени резултати бяха различни, което се обуславяше от възрастта и числеността на участниците в тях. Независимо от това обективно обстоятелство, самият факт, че хоровото пеене в софийските училища се възражда, трябва да се оцени като положително и заслужаващо адмирации, понеже игрите и пеенето са най-обичаните и предпочитаните от децата свободни занимания. А в дадения случай, освен възпитателния момент, хоровото пеене приучава децата също на дисциплина и колективизъм - изключително важни предпоставки за тяхната личностна реализация в живота. Настоящата реплика за концерта няма за задача да направи подробен анализ на изпълненията, показани от различните хорови състави. Независимо от това трябва да се отбележат впечатляващите художествени постижения, демонстрирани от Младежкия камерен хор \"Свобода\" с диригентка Михаела Котева и хора на 91 езикова гимназия с диригентка Красимира Цуцуманова. Това са изградени артистични формации, способни да изпълняват сериозни творчески задачи, което недвусмислено показва, че българските ученици притежават неизчерпаем ресурс от различни дарования, налагащо този факт да намери отражение в учебните програми. Не бива да се забравят думите на акад. инж. Ангел Балевски, че \"техническите науки заплашват да унищожат света, а хуманните са призвани да го спасят\". А Нобеловият лауреат Алберт Айнщайн допълва: \"Хвалим се с научно-техническите постижения, но бъдещето на човечеството зависи не толкова от тях, колкото от нравствените устои на живота.\" С убеденост писателят Калин Донков утвърждава, че \"със своя универсален \"език\" и с виртуалната си \"образност\" музиката може да дава необикновена изразителност и мъдрост за реалните неща в живота\". Подобно е становището и на поета Арсений Тарковски: \"Думите, облечени в музика, казват много повече.\" Според певеца Андреа Бочели \"музиката е най-късият път към сърцето\", а според акад. Борис Асафиев \"животът на музикалното произведение е заложен в неговото изпълнение\". Положително явление е, че и подрастващите поколения все повече осъзнават, че човекът е сложна сплав от духовни и материални компоненти. Когато между тях има динамично равновесие, той се развива нормално. Но когато равновесието е нарушено, той боледува - физически и психически. По-лошото е, че от този дисбаланс боледува не само отделният индивид, а и цялото общество. Затова опазването и развитието на културата е важен фактор за националната сигурност и идентичност и това е мисията на истинските музикални творци. Да им помогнем по-добре да я осъществяват!", "date": "2019.01.03", "title": " Музиката трасира най-късия път към сърцето"}
{"url": "https://duma.bg/za-30-godini-se-postroi-balgariya-za-30-ya-sasipaha-n182122", "text": "2019-а идва с 30-годишнината от началото на превръщането на България в неоколониална държава, изсмуквана безмилостно от мощни западни банки и фирми; предала в чужди ръце всичко, което носи големи пари, с разбита промишленост и осиромашали хора; изоставяна от хиляди българи всяка година. Половината ни селища са потънали в паяжини и бурени. Спирам дотук. Сега ще говоря за едни други тридесет-години. Онези, които започват от септември 1944 г. През 1974-та, България е вече развита индустриална държава с немалко промишлени сектори, които са напълно конкурентни на най-напредналите в света, а някои са на първо място по производство и реализация. Само един изумителен пример, който днес не ни прави никакво впечатление: през 1974 г. започва да произвежда ток построеният с помощта на Съветския съюз първи енергоблок на атомната централа в Козлодуй. Следващата година е пуснат още един и така общо 6 блока. (И досега повечето, уж много развити, държави на Балканите и по света не са построили дори едно атомно блокче. Четири от нашите вече закрихме скоропостижно под диктат от Запада)) Реакторите по онова време се експлоатират от добре подготвени български специалисти - още едно невероятно постижение, за което дори не си спомняме днес, когато Западът заграбва пладнешки интелектуалния ни потенциал, без да ни плати за това и стотинка. България още е лекувала раните си от Втората световна война, когато през 1950 г., след смъртта на Георги Димитров и Васил Коларов, на власт идва Вълко Червенков, а това, което се построява по негово време, е невероятно за днешното ни мислене. Родината ни се индустриализира с шеметни темпове и то без заробващи заеми, преди всичко със собствени средства. Защото всичко е държавно и приходите влизат в държавната хазна, а не в бездънните джобове на днешните чужди и наши олигарси и бандити. Както писахме вече, според академичните издания, средният годишен ръст на промишленото производство от 1950 до 1956 г. е 22.8%! Много неприятно за мнозина, но в онези времена точно държавата е добрият стопанин. Частният го видяхме докъде ни докара в последните три десетилетия. За 30 години тогава бе построена България, за 30 сега бе съсипана. Който не е съгласен, моля да ме опровергае! Но с документи! Предлагаме ви няколко строго документални спомена за онова време. Името на Червенков обикновено е свързвано само с култа към личността. Но тогава се \"наливаха основите\" на България, това също трябва да се знае. Той е известен не само с това, че е висок близо 2 метра, но и с високата си култура - учи в Историко-филологическия факултет на Софийския университет, преди да се отдаде на нелегалната съпротива. Чете книги, не изпуска театрална или музикална постановка, обикаля изложби - нещо подобно да сте видели днес у първия ни мераклия за власт - Бойко Борисов, пък и не само у него? Нещо повече - всеки творец с проблеми може да се обърне към Червенков и да поиска разрешаване на тегобите му - лични или с властта. Ето само няколко имена - Борис Христов, Николай Лилиев, Емил Камиларов, Илка Попова, Асен Пейков, Кръстьо Сарафов, Андрей Николов, Михаил Арнаудов, Димитър Димов и много други, които той лично закриля. Чести гости в дома му са български писатели  и журналисти. \"Реабилитира\" и дядо Вазов, като организира бляскаво честване на 100 годишнината от рождението му, напук на левосектантите. И не само за първенците на духа вратата му е отворена. Легендарна е тогава службата \"Лични писма\" в неговия кабинет, на която всеки обикновен човек може да се изплаче и на проблема му е било обръщано внимание в най-кратък срок. И тук спирам. Тази публикация е само една хроника на строителството във всички сфери на живота в 50-те години на миналия век. А култът към личността на Червенков е тема за друга публикация. Сборник със спомени  \"Вълко Червенков през погледа на негови съвременници\", изд. \"Европреса\", 2000 г. Отрицателните оценки на Тодор Живков за управлението на Вълко Червенков, направени в неговите мемоари, ме предизвикаха да изследвам този период. Ето фактите. Червенков притежава големи организаторски качества и опит. Той е строг, взискателен, понякога стига до грубост, но е справедлив. На Априлския пленум на БКП през 1956 г. за него се казва: \"Червенков представлява ценен капитал. Има знания и силиЕ Има удивителна трудоспособност и голяма култураЕ\" През управлението но Червенков в страната се извършва огромно строителство, а населението участва в него с голям ентусиазъм. През този период се строят над 30 крупни промишлени предприятия, от тях 23 влизат в експлоатация още при управлението на Червенков. Това са Металургичният завод в Перник, химическите комбинати в Димитровград и Девня, завод \"6-ти септември\", заводът за антибиотици в Разград, корабостроителният комбинат \"Ернст Телман\", текстилният комбинат \"Асен Халачев\" в Плевен, памукопредачната фабрика \"Балкан\" в Габрово, текстилните комбинати в Пловдив и Стара Загора, обувният завод \"Петър Ченгелов\" в Пловдив и др. Започва строителството на хладилния завод \"Антон Иванов\", на енергийния комплекс Марица-изток\" и др. Извършено е широко хидромелиоративно строителство. На 28 май 1950 г. влиза в действие Свищовско-Беленската напоителна система, на 28 май 1951 г. - Бръшлянската напоителна система. След тях влизат в експлоатация язовирите \"Васил Коларов\" и \"Студена\", хидровъзлите \"Александър Стамболийски\" и \"Георги Димитров\", следвани от Шабленската и Блатишката напоителна система. С увеличаване напояването на земеделските земи значително е повишен и добивът на селскостопанската продукция.  На 12 април 1952 г. Министерският съвет приема постановление за оказване помощ на земеделските кооперации в изграждането към тях на ферми за едър рогат добитък, овцевъдство, свиневъдство и птицевъдство с цел насищане на пазара с хранителни стоки и производство на стоки за износ. На 4 февруари 1951 г. започват работа ВЕЦ \"Видима\" и ВЕЦ \"Петрохан\", а след тях ВЕЦ \"Росица - 1\", ВЕЦ \"Република\" и др. На 8 септември 1956 г. е открит хидровъзелът \"Искър\", построен фактически през управлението на Червенков. На 20 юни 1954 г. влиза в експлоатация мостът на река \"Дунав\" - за първи път в историята на България е построено такова сложно съоръжение. В София се извършва огромно строителство. На 1 май 1953 г. е открит Националният стадион Васил Левски, на 16 декември с.г. сградата на Народната библиотека \"Кирил и Методий\", а на 25 декември с.г. - сградата Дом-паметник \"Александър Стамболийски\" с луксозно обзаведен салон за народната опера. През 1955 г. е завършен центърът на София, включващ сградата на бившия Партиен дом, Министерския и Държавния съвет, хотел \"Балкан\" и Централния универсален магазин. По същото време е построен и Полиграфическият комбинат \"Димитър Благоев\". Това, което посочих, и още редица други обекти са построени без чужди инвестиции и без кредити от чужди банки, а с труда и средствата на българския народ. Средният годишен ръст на материалното производство през този период е 22.8 %. При индекс 100 за 1950 г. ръстът на промишлената продукция е вече 192 %.  Това дава възможност на Червенков да проведе редица социални мероприятия. На 29 декември 1950 г. са създадени Институтът за бърза медицинска помощ \"Н. И. Пирогов\" и Научноизследователският онкологичен институт в София, а на 25 март 1951 г. е обявена всенародната безплатна медицинска помощ. На 20 март 1951 г. е премахната въведената през 1941 г. купонна система за снабдяване на населението със стоки. За шест години по времето на Червенков пет пъти се намаляват цените на промишлените стоки. Това става с постановления на Министерския съвет от 30 август 1952 г., 27 март 1953 г., 1 август 1953 г., 23 април 1955 г. и 3 февруари 1956 г. По указания на Червенков от 8 август 1952 г. започва подготовката за ликвидиране на лагерите в България, създадени от правителството на Кимон Георгиев на 20 декември 1944 г. съгласно точка първа, буква \"Б\" от подписаното на 28 октомври 1944 г. примирие между правителството на Съветския съюз, Обединеното кралство и САЩ, от една страна, и България - от друга. Със заповед - С 233 от 19 септември 1953 г. лагерите в България са закрити. Те отново са възстановени с решение на правителството от 3 декември 1956 г. и закрити в началото на 1962 г. След 500 години е възстановена Българската патриаршия и на 10 май 1953 г. е избран патриарх на Българската православна църква. Това е Пловдивският митрополит Кирил. В периода 1950-1955 г. в България се развива активно научна и културна дейност. Към края на управлението на Червенков вътрешното и международното положение на страната значително укрепва и на 14 декември 1955 г. България е приета за член на ООН. В последните години от неговото управление голяма част от земеделските земи вече се обработват с машини. Механизирано се прибира и реколтата. На 3 март 1951 г. е създадена Държавната спестовна каса за отпускане на кредити на населението с ниски лихви, а на 6 април 1954 г. - за насърчаване и подпомагане на кооперативното и индивидуално жилищно строителство. В селата и градовете се  разгръща огромно жилищно строителство. Започва огромно строителство на съвременни курортни комплекси, където всеки българин ще може да достъпни цени да прекара своя годишен отпуск. Цялата страна е превърната в строителна площадка на промишлени, хотелски и жилищни обекти. Това показва запазеният от управлението на Червенков огромен документален материал. ЕГоляма бе грижата на В. Червенков за възстановяване на Народната библиотека. Един държавник като него, който бе натоварен да отговаря за развитието на българската култура, да я насочва по социалистически път, още в първите месеци след 9 септември 1944 г. се зае с изграждането на Народната библиотека като основен национален институт. Англо-американските бомбардировки над София през 1944 г. нанесоха огромни материални щети, много жертви понесе и населението. Сградата на Народната библиотека на ул. \"Раковски\" бе напълно разрушена.  Възстановяването на Народната библиотека бе свързано с основното й преустройство, а така също и със строителството на новата й великолепна сграда, архитектурният план за която бе изработен от бележитите български архитекти И. Васильов и Д. Цолов, още през 1939 г., но поради войната спрян за изпълнениеЕ С подкрепата на В. Червенков бе изградена не само стройна библиотечна система в цялата страна, но бе заложено началото на архивното дело в България. Държавният архивен фонд на Народна република България бе създаден с указ на Президиума на Народното събрание през октомври 1951 г. Днес благодарение на предвидливостта на В. Червенков  България разполага с Централен държавен архив, Държавен исторически архив, Държавен технически архив, Ръкописно-документален център при Народната библиотека \"Кирил и Методий, централен военен архив, Архив на Българска академия на науките, Архивно-документационен отдел на МВнР, окръжни държавни архиви и Софийския градски архив. По това време много доклади и предложения за решения се отнасяха лично до В. Червенков. Такъв беше случаят и с Николай Лилиев, който работеше в Народния театър като драматург. Известният български писател Камен Зидаров - директор на Народния театър тогава, бе изпратил писмо до В. Червенков с предложение Николай Лилиев да бъде уволнен.  Както всеки ден докладвах получените писма, предложения и пр. Дойде ред и на писмото на Камен Зидаров. С видим интерес, но и с недоволство В. Червенков прочете предложението. Вдигна глава и строго ме изгледа. Заговори ядосано и високо. - Как може такова безобразие? Другарят Камен Зидаров знае ли кой е Николай Лилиев? Аз свих рамене и зачаках какво ще ми нареди по-нататък. - Иванов, още утре ще отидеш лично при Камен Зидаров и ще му кажеш: Другарю Зидаров, другарят Червенков  ви пита знаете ли кой е Николай Лилиев?  ЕКамен Зидаров беше емоционален човек и твърде стреснат веднага отговори: - Знам бе, Иванов, как да не знам, той е най-големият лирик на България. Наизуст знам най-хубавите негови стихове. И изрецитира няколко куплета. Отново го запитах: - Добре бе, другарю Зидаров, защо тогава предлагате да бъде уволнен като драматург на Народния театър? - Абе, Иванов, натискат ме, бе. - Кой ви натиска, другарю Зидаров? - Кой? Партийната организация ме натиска. - Защо? - Защото не посещавал нашите събрания, а когато присъствал на тях, не ръкопляскал и не скандирал: \"Сталин, Тито Димитров!\" Върнах се в Министерския съвет и докладвах на В. Червенков точно какъв е бил разговорът с Камен Зидаров. Той не дочака отговора докрай и гръмко викна: - Ще му предадеш, че докато Вълко Червенков е министър-председател на България, никой да не посяга на Николай Лилиев - този бисер в българската литература! До края на живота си Лилиев остана на голяма почит и уважение в страната, без да ръкопляска и скандира. ЕМихаил Арнаудов, както е известно, беше осъден от Народния съд заради участието си през 1944 г. в правителството на Ив. Багрянов. Към този голям наш учен В. Червенков се отнасяше с неизменно уважение, въпреки политическия му грях. И когато през лятото на 1953 г. тогавашният патриарх Кирил го помолва да бъдат върнати на М. Арнаудов библиотеката, къщата, пенсията и членството в БАН, резултатът не закъснява. \"Радостен бях да видя голямо разположение към тебе\" - съобщава още на следващия ден патриарх Кирил в писмо до М. Арнаудов. А след по-малко от месец в друго писмо от 2 юли 1953 г. му пише: \"Указът е готов и утре-другиден ще бъде подписан. Възстановяват ти се всички права; всичко ти се връща.\" ", "date": "2019.01.03", "title": "За 30 години се построи България, за 30 я съсипаха"}
{"url": "https://duma.bg/stud-skovava-balkanite-n182138", "text": "Гърция усеща с пълна сила последиците от студения фронт \"Рафаел\", който се спуска от Северна Европа с ниски температури, бури, студени ветрове и обилни валежи, които се очаква да обхванат цялата страна през следващите дни. Това пише електронното издание на атинския ежедневник \"Прототема\". Остров Лесбос посрещна Нова година със снеговалежи, а нов метеорологичен феномен, наречен \"София\", се очаква да удари страната в четвъртък с още повече сняг, включително и по крайбрежни зони. Голяма част от населените места на острова са достъпни за превозни средства, оборудвани с вериги за сняг. Цикладите, Крит и Додеканезите ще бъдат обхванати от силни дъждове и бури, докато в полупланинските и планинските райони на Тесалия, Стерая, Евбея и Пелопонес ще има превалявания от сняг. В град Трикала в Централна Гърция също бе съобщено за обилни снеговалежи, в резултат на което снежната покривка в района е достигнала до 20 сантиметра. Снегът в района на Фтиотида в централната част на страната достигна до 70 сантиметра, а спасителните операции са в ход, за да освободят 50 души, блокирани в хотел заради тежкия сняг. Междувременно полицията предупреждава за проблеми в движението по пътищата в района на Аркадия, Коринт и Месиния. Пронизващият студ накара властите в столицата Атина да отворят няколко приюта, в които бездомните хора да прекарат следващите дни. Ниските температури ще се задържат от четвъртък до събота, като ще останат отрицателни в много райони на Централна и Северна Гърция.  Първите дни от новата година донесоха студ и лошо време и в Хърватия. Метеоролозите издадоха червен предупредителен код за голяма част от страната. Уточнено бе, че предупреждението за опасност от лошото време важи за цялото крайбрежие на Хърватия. Изключение е единствено Истрия, където остава в сила оранжев код. Съобщава се за бурни ветрове на север, които на места са достигнали скорост от 120 километра в час. Очаква се през почивните дни в страната рязко да паднат температурите. Властите предупредиха, че студът, който ще обхване Хърватия, ще представлява опасност за здравето.", "date": "2019.01.03", "title": " Студ сковава Балканите"}
{"url": "https://duma.bg/avtomagistrali-shte-stroi-bez-porachka-134-km-ot-hemus-n182145", "text": "Агенция \"Пътна инфраструктура\" ще възложи без обществена поръчка на държавното дружество \"Автомагистрали\" ЕАД да проектира и изгради участъка от автомагистрала \"Хемус\" от Боаза до Велико Търново, или общо 134 км. Посочената стойност е 1,1 млрд. лв. без ДДС. Не са посочени срокове за изграждането на трасето. Това става ясно от обява на пътното ведомство в края на годината. На 27 декември на сайта на агенцията е оповестено становище на Агенцията за обществени поръчки, с което тя се съгласява трасето да се построи по този начин, а не да се обяви обществена поръчка, за спечелването на която да се състезават различни кандидати. Решение за откриване на процедурата е взето на 20 декември, се разбира от обявлението, а със свое решение от 12 декември Министерският съвет отпусна за строителството 1.35 млрд. лв. от излишъка в бюджета за 2018 г. Според информация на \"Капитал\" държавното дружество не разполага с нужния капацитет за този проект и ще се наложи да наеме подизпълнители. При тази схема на плащане за строителството това означава непрозрачно да се похарчи немалката сума бюджетни средства с аргумента, цитиран от \"24 часа\", че това се прави, за да се избегнат обжалванията, които обичайно спират и бавят изпълнението на такива проекти. От общо 420 км от магистралата са изградени 170 и още 26 се правят в момента. ", "date": "2019.01.03", "title": " \"Автомагистрали\" ще строи без поръчка 134 км от \"Хемус\""}
{"url": "https://duma.bg/kitay-katsna-na-tamnata-strana-na-lunata-n182165", "text": "Китай покори тъмната страна на Луната. Сондата \"Чанъе\"4 се кацна успешно на обратната страна на земния спътник за първи път в историята. Това е безпрецедентен успех за Китай и за проучването на Космоса. Успешното приземяване на \"Чанъе\"4 е една от поредицата от мисии, които подчертават амбициите на Китай да се присъедини към елита и дори да поведе проучването на Космоса. През 2013 година Китай приземи успешно роувър на Луната и стана третата страна в света след САЩ и СССР. Сега се записва в историята като първата държава, провела успешно \"меко кацане\" на тъмната страна на Луната. Китайски експерти коментират, че тази космическа мисия показва, че Китай е достигнал напреднала фаза от световна класа в проучването на Космоса, китайците са постигнали нещо, което американците не смеят да се опитат да направят. Въпреки че по-късно се включи в проучването на Космоса, Пекин бързо настига САЩ и дори може да оспори лидерството на Вашингтон в сферата на изкуствения интелект и квантовата компютъризация, коментират експерти. Китай обяви нов план за създаването на трета космическа станция до 2022 година. Пекин иска също така да изпрати тайконавти на Луната до 10 години, да изпрати сонди на Марс, включително такива, които могат да се върнат с проби на Земята. Сондата \"Чанъе\" 4 беше изстреляна от Югозападен Китай на 8 декември сутринта. Навлезе във финална лунна орбита 22 дни по-късно. Основният кораб ще пусне 130-килограмов лунен роувър. Инструментите на кораба и роувъра включват камери, радар и спектрометър, които ще помогнат за установяване на състава на повърхността, сформирана от метеорит. Учените се надяват скалите и прахът в района да разкрият повече информация за геологията на Луната. Корабът също ще проведе биологичен експеримент, за да се установи дали семената могат да покълнат и дали е възможно излюпване на копринени буби в ниска гравитация на Луната. Тъй като Луната пречи за директна комуникация от обратната страна, Китай е изпратил сателит да действа като посредник при предаването на информацията.", "date": "2019.01.03", "title": "Китай кацна на тъмната страна на Луната"}
{"url": "https://duma.bg/nad-4-inflatsiya-prez-2019-g-n182146", "text": "Увеличението на доходите през 2019 г. бъде неутрализирано от очаквания ръст на инфлацията. След по-високите цени на комуналните услуги и на стоките, след поскъпването на индустриалния ток, в джоба на българина няма да остане много от обещаното 10-процентно увеличение на заплатите, прогнозира пред БНР финансовият анализатор Цветомир Цачев. Номинално покачване на заплатите с 5-10% ще се усети положително само няколко месеца. Четири на сто инфлация до края на годината, прогнозират анализаторите, като не изключват и по-голямо поскъпване, смята още Цачев. Очакваната висока инфлация през 2019 г. ще помрачи розовия цвят в посланията на управляващите, заяви бившият социален министър Иван Нейков пред БНТ.  Както вече стана ясно, от 1 януари услугите, предлагани от 27 ВиК дружества, поскъпват от 0,64 до 22%., най-много във Видин, най-малко в Пловдив. Най-висока цена за водата плащат в Шумен. След увеличението там кубик ще струва 3,397 лв. Най-ниската цена на водата е в Радомир - 0,48 лв. за 1 куб. м. Най-много поскъпва водата във Видин - с 21,84%, 1 куб. м ще струва след дни 2,845 лв. Най-малко е увеличението в Пловдив - с 0,64%, за 2,214 лв. за кубик, следвано от Силистра - поскъпването там е 0,82 на сто, но пък там кубикът е 3,315 лв. В София кубикът ще струва 2,582 лв., увеличението е с 9,69 на сто. Увеличението в Бургас е 9,71%, или 2,994 лв. за 1 куб. м с ДДС. В пет области водата е над 3 лв. - Варна, Силистра, Шумен, Враца, Добрич. До трите лева се доближават цените в Монтана, Бургас, Русе. В останалите райони цените са между 2,21 и 2,90 лв. Цените в Монтана и Враца са надминали прага за социалната поносимост и тъй като по закон това не може да стане, ВиК услугите в двата града са на нивото на въпросния праг. За Монтана той е 2,967 лв. за 1 куб. м с ДДС, а бе предвидено цената да е 2,994 лв. Във Враца прагът е 3,171 лв. и това ще е цената от 1 януари. Ако врачани бяха по-богати, цената щеше да е 3,205 лв. Освен това с 3,51% по-висока става цената на природния газ от 1 януари. Парното и топлата вода засега няма да поскъпват. Същото не може да се каже обаче за електроенергията, търгувана на борсата. Заради нереално високите цени там доста предприятия спряха работа. Ако ситуацията не се промени, скъпият ток ще бъде калкулиран в производствените цени на стоките от първа необходимост и цените им ще тръгнат нагоре. След промените на данъчното законодателство с 40% ще скочат и данъците за стари автомобили. Освен това отпадат и данъчните облекчения за второ жилище.", "date": "2019.01.03", "title": "Над 4% инфлация през 2019 г."}
{"url": "https://duma.bg/nay-mnogo-pari-za-alkohol-davat-baltiyskite-darzhavi-n182106", "text": "Жителите на балтийските държави дават най-голям процент от доходите на домакинствата си за алкохол в сравнение с другите държави от Европейския съюз. Според най-новото проучване на Евростат, домакинствата в общността са похарчили над 130 млрд. евро за спиртни напитки през 2018 г. Най-голям дял има Естония, където 5,2% от доходите са отишли за алкохол, следвана от Латвия с 4,9% и Литва с 4 на сто. След трите балтийски държави се подреждат гражданите на Полша, които са дали 3,5% от доходите си за алкохол, чехите - 3,3%, а унгарците - 3 на сто. България е на 15-о място сред 28-те държави членки на ЕС с 1,7% от доходите, похарчени за спиртни напитки. Най-трезви са испанците, гърците и италианците, като процентът за тях е 0,8-0,9. Европа има най-високо ниво на консумация на алкохол в света и в резултат най-висока смъртност, свързана с употребата му, сочат данни на Световната здравна организация. Въпреки че Естония оглавява класацията, страната неотдавна получи похвала от СЗО за промените в законодателството по отношение на цената, рекламата и начина, по който се продават спиртните напитки.", "date": "2019.01.03", "title": "Най-много пари за алкохол дават балтийските държави"}
{"url": "https://duma.bg/lisabon-prez-dekemvri-n182123", "text": "Душата ми още броди нейде из Лисабон, из стръмните улички на Байро Алто; и звучи печалната китара на Антонио, и каменливият глас на слепеца, който пее фадо; и стоя на върха на кулата Белем; и разбирам Вашку да Гама, застанал на онази невидима граница между река Тежу и Атлантика, посребрен от декемврийското слънце...  Рано сутрин е студенко. Пуша пред хотела в пълна екипировка - шапка, шал, ръкавици. Около 6,30 виждам едни и същи хора. Вече се познаваме - \"Ola!\", махат с ръка майсторите реставратори. Тук непрекъснато реставрират. Младият арабин подтичва, сгушен в тънко яке. Общите работници разтоварват кашони от отсрещния склад. Възрастната дама с обувки на бос крак и дълго палто, под което се подава пижама, разхожда своя булдог, а той - врът! врът! - врътка дупе като достопочтен политик. Дамата и майсторите са португалци, товарачите са от Мозамбик, булдогът - английски.  Към обед е плюс 18 градуса, екипировката - в раницата. В магазинчетата за сувенири работят индийци, пакистанци, афганистанци. Един просяк е заел стратегическо място пред ресторантче на Avenida de Liberdade. Лусия, продавачката на кестени, ще ти разкаже живота си, стига да я заговориш.  На Rua Aygusta, пешеходната търговска улица, жива \"статуя\" изобразява св. Антоний от Лисабон с Младенеца, снимам, \"Антоний\" закрива лице. Моля се \"Иисус\" да не е истинско дете. Обилно гримирана госпожа в бяло ще да е фея. \"Индианецът\" (не е \"статуя\") се преоблича, т.е. съблича. Някой е вързал две малки кученца до шапка с дребни монети, детско хорче изнася безплатен коледен концерт, момичета от музикалното училище събират парички за нова уредба.  Крачка встрани от Rua Aygusta, по стръмното, и ето я Лисабонската катедрала от ХІІ век, издигната върху джамия след прогонването на маврите. Звънти легендарният жълт трамвай №28, вечно претъпкан, пълзи нагоре, спуска се стремително по тесните улички на Алфама, пак нагоре, до крепостта \"Сао Жорже\". На всеки площад - електрически триколки \"тук-тук\", шофьорите са шофьорки, говорят перфектен английски и знаят повече от всеки гид. Срещу 20 евро на човек за 2 часа ще ти разкажат и покажат цялата прелест на Лисабон. Една триколка побира 6 души, за един тур - 120 евро, минималната заплата е 600 евро. Ако направиш два тура днес, хвърляш шапка.     Вечер \"статуите\" се умножават - \"пият\" бира, \"свирят\" на китара; появяват се жонгльори, акробати, танцьори, улични музиканти. До площада край трамвайната линия е \"Martinho Da Arcada\" - любимо кафене на Фернанду Песоа, открито в 1782 г. и 236 години си е все там, под арките. И тогава някой запя. Гласът идеше от масите под отоплителните фенери край Триумфалната арка. Видях четирима възрастни мъже, приличаха на съученици, и единият пееше фадо. Седеше в гръб, но по лицата на другите разбрах, че пее тъкмо той. Тъжно и светло. Вечер в Байро Алто е истинско нашествие на ученици и студенти. Те не отиват по дискотеки и барове - \"Не искаме да слушаме американска музика!\", казва Иладио, който учи философия и литература, пише стихове, член е на поетичното общество, а в петък и събота помага на Антонио.  Младежите превземат фадо-клубовете - малки заведенийца с по 3-4 масички, двама фадищи (певци) и две китари - испанска и португалска, португалската е закръглена, с 6 двойни струни и гриф, който завършва като открехнато ветрило или като опашка на чучулига. Понякога тук пее Мариза, наследничката на великата Амалия Родригеш. Истинското фадо живее в такива миниатюрни местенца, на загасени светлини, фадо не се слуша, фадо се усеща, в тъмното опалените гласове на фадищите звучат релефно, пронизващо като съдбовно послание - фадо идва от fatum, съдба, по-скоро участ, по-точно орис, най-точно - орисия. Според една версия фадо се ражда от песните на средновековните жуграиш (португалските трубадури и минезингери), според друга - в университета в Коимбра през 14 в., според трета - в 19 век, в бедняшките квартали и пристанищните таверни. Фадо е нежната душа на португалците, меланхолна и носталгична. И както няма фламенко без дуенде, така няма фадо без саудаде. И двете думи - duende и saudade - са непреводими, магични. Как да преведеш оня миг, наричан тъй безпомощно вдъхновение, когато творецът не знае кой е, не знае откъде идват неговият глас и неговите думи, и когато песента свърши, никой не бърза да ръкопляска, защото една неутолима тъга вече е приседнала до теб и пие от твоята чаша, и започва следващата песен по стихове на Камоинш \"Добрите винаги търпят/ в живота мъки и несгоди, / а злите винаги цъфтят/ и щастието все ги води\"...  Малките бели и черни павенца колкото кибритена кутийка. Тия павенца, подредени в мозайки и фигурални композиции, в мотиви отпреди 5 века, покриват тротоари, площади и пешеходни улици, на слънце блестят като рибешки люспи и излъчват мека светлина. Ако някой идиот реши да ги изкърти, изрине, продаде и замени с асфалт, Лисабон ще помръкне в един миг.  Слава Богу, тук няма такъв идиот. И така е от 1498 г., вече 520 години, откак крал Мануел I със специален указ разпорежда улиците да бъдат павирани с тези гранитни кубчета, произвеждани на 360 км разстояние. За всичко е \"виновен\" носорогът Ганг, докаран, както се досещате, от Индия заедно с купища черен пипер, канела, кардамон, джинджифил, куркума и прочее екзотики. Афонсу де Албукерки, знаменит мореплавател, натоварил Ганг на кораба \"Flor dо Mar\" (\"Цветето на морето\") като подарък за кралския рожден ден. Била планирана пищна церемония, нагизденият носорог, ухаещ на джинджифил, колониално величие и търговия с роби, трябвало да премине тържествено по централните улици с всичките си 2-3 тона! И тогава Мануел т издал указа, който се спазва и до днес.  Имало е и други церемонии, пищни и жестоки. На площад Россиу (Praсa do Rossio) в сградата на Националния театър се помещавал Трибуналът на светата инквизиция и там, където днес туристите се носят възхитени върху черно-белите вълни на калсадата, изгаряли еретиците или отсичали нечия непокорна глава.   Страховитото земетресение от 1755 г. съсипало Лисабон, но всичко било възстановено. Калсадата - също. Голям майсторлък се иска да подреждаш тия павенца. В Португалия това е един от най-уважаваните занаяти, има училище за павьори - калсетейрос (сalceteiros), в тяхна чест центърът на града има скулптурна композиция - двама бронзови калсетейрос сякаш завършват мозайката с кораба \"Сан Висенте\".  А от софийските улици изчезнаха 8792 тона павета (или 2 930 660 броя). Обяви предлагат софийски павета по 40 стотинки, което прави 1 172 266 лв. Много европейски столици купуват павета и цената е 3 евро (за начало), което прави 8 791 980 евро, или 17 583 960 лв. Толкова струват всичките отмъкнати павета. Минимум. До 1989 г. и в България имаше училища за павьори. Няма ги. Софийските павета са само част от изнесените хиляди, хиляди тонове от българските градове към Западна Европа. Те са точно толкова културно наследство, колкото и калсада португеза. Само че в Португалия пазят своите традиции и своето наследство, а в България рушат, грабят и богатеят.  Идва от azul - синьо, лазур, и от арабската дума зуляйдж - глазирана керамична плочка. Тези плочки украсяват представителни сгради и частни домове, кафенета и училища, болници и църкви, стълбища и манастири, спирки, стадиони, музеи, метростанции, фадо клубове  -  фризове, фасади, фоайета, църковни олтари; синьо-бели, едноцветни, многоцветни; с исторически, библейски, митологични, бойни и ловни сюжети; цветя, риби, китари, птици, алебарди, гербове; мореплаватели, поети, фадищи, каравели, галеони, битки и географски открития; светци, актьори, музиканти, моряци, продавачки на риба, берачи на грозде и маслини, мавритански плетеници...  Феерия от цветове, форми и въображение, керамично фадо, облъхнато от саудаде. И така - 515 години! Крал Мануел І Щастливия навестил Севиля, видял мавританските дворци и решил, че величието на Португалия трябва да бъде красиво, а могъществото да излъчва великолепие. И издал указ. Азулежу е не само фееричната мантия на Лисабон. Керамичните плочки пазят сградите от бурните океански ветрове. И никой не драскоти по азулежу, никой не си и помисля да откърти и една плочка. Никой!  Едно керамично пано, дълго 23 метра и оцеляло по чудо в опустошителното земетресение, спасява паметта за Лисабон, за неговата величествена архитектура, съхранява неговата история и прелест. Това е пътеводителят, по който маркиз де Помбал възстановява града. Паното е на особена почит в музея на азулежу. Земетресението в деня на Вси светии 1 ноември 1755 г. погълнало дворци, църкви, манастири, кораби, пристани, улици, площади, паметници, театри, библиотеки, картини, архиви, под руините, в пожарищата и епидемиите загинали над 100 000 души. Кулата \"Белем\" останала непоклатима. А от фасадата на манастира \"Сао Жеронимуш\" се откъснали само няколко фриза.  Шофьор на такси от 30 години, разговорлив и общителен, представя ми се тържествено с 15 имена, накратко Жозе. Говорим на безумна англо-испанска мешавица. Казвам, че съм от България и очаквам да чуя \"Стоичков!\". Нищо подобно! Жозе (и прочее) казва \"Георги Димитров!\". Моля?! \"Не знаеш кой е Георги Димитров?!\", стрелва ме укоризнено Жозе (и прочее). След минута се разбираме по въпроса, той се смее гърлено, оказва се член на комунистическа партия (ПКП управлява със социалистите).  Питам го за \"жълтите жилетки\", без да подозирам, че след две седмици някой в Португалия ще се опита да изимитира \"жилетките\". Следва кратък политически обзор: \"Плащам по-малко за ток, учебниците са безплатни, студентските такси още са високи, но поне спряха да растат, знам го, дъщеря ми учи в театрална школа\", изрежда Жозе. И заключава - \"Не е малко, нали! Фашистите полудяха от това! Те се правят на леви, тези лисици, само те могат да организират някакви \"жилетки\", жълти, зелени, оранжеви, но няма кой да се хване на въдицата! Тук е така, за Франция не знам\". Преди Рождество стотина \"жилетки\", организирани по фейсбук, се опитаха да блокират Лисабон. Пълно фиаско. Прогнозата на Жозе се сбъдна. И информацията му се оказа вярна - сметките за ток са с 5% по-ниски, ДДС за култура е свален от 13%  на 6%, безработицата е под 7%, учебниците са безплатни. Пристигаме пред \"Сао Жеронимуш\", Жозе отказва да вземе пари, след дълги кандърми се съгласява за половината сума. \"Защо?\", питам, \"Така ми харесва!\", отговаря. В този импозантен стил са съградени манастирът и кулата \"Белем\". Манастирът е величествен! Строежът започва през 1501 г. и продължава 100 години. Тук Вашку да Гама се моли в нощта, преди да тръгне за Индия, и тук е неговият саркофаг. В отсрещната ниша е саркофагът на Луиш ди Камоинш - поет и мореплавател, автор на грандиозните \"Лузиади\". На хор-балкона се извисява Разпятието. Тук е подписан Лисабонският договор, от което брюкселските бюрократи не станаха по-боголюбиви. Напротив. Отритнаха християнството, а сега плачат лицемерно. Няма да ви описвам манастира. Ще ви го покажа. Не ме питайте как се снимат с телефон тези шеметни колони, арки и сводове. Декемврийското слънце припича, време е за чаша бяло вино и зелени маслини, англичанки по презрамки пият бира, деца от художественото училище разгъват триножници, автобуси изсипват пълчища туристи, носи се сладостен аромат на прочутите белемски сладкиши.  Кулата \"Белем\" (Витлеем) изглежда на поглед и половина разстояние. Само изглежда. Колкото повече вървя към нея, толкова повече тя се отдалечава. Вярно, прехласнах се из парка, после - в културния център (140 000 кв. м!); после изскочи един заек, почти дресиран, собственост на момче със скейтборд, \"Това е моята вечеря\", каза момчето на шега и група студенти тутакси организираха агитка \"Свобода за заека!\", и заекът беше помилван сред аплодисменти и весела глъчка. Пред кулата - огромна опашка. Ученици, студенти, млади семейства с деца на раменете, туристи. Кулата, стражът на Лисабон, е построена между 1516 и 1519 г. През амбразурите надничат 18 оръдия. Тесни бойници и кръгли наблюдателници, украсени с щитове и кръстове. И носорогът Ганг е обезсмъртен. До върха отвеждат стръмни стъпала, завити като охлюв. Първият етаж е залата на губернатора, вторият -  на царете, третият - залата за аудиенции, на четвъртия е параклисът, на петия - терасата, а там - океанът! Паоло, един от пазителите на кулата, изглежда така, сякаш не е напускал своя пост в последните 5 века. По залез слънцето позлатява Монумента на откривателите. Енрике Навигаторът все така стои на носа на каменния кораб, тук са Вашку да Гама, Магелан, Албукерки, поетът Камоинш, художникът Нуньо Гонсалвиш, математици, хронисти, картографи, монаси... И всеки момент галеонът ще потегли в неизвестното...   Последната вечер след дълго мотаене из непознати улички попадам пред едно кафене, моята раница докосва седяща статуя на слаб мъж с мека шапка, до него празен стол, \"sorry\", казвам, статуята не реагира, сервитьорът се смее, чак тогава се вглеждам - Фернанду Песоа в бронз, а кафенето е \"Бразилейра\"! Легендарното! Липсва само чашата с абсент. От самото начало, от \"Martinho Da Arcada\", мистичният поет ме \"преследва\". Няма нищо случайно. \"Да пътешестваш, означава да чувстваш\", казва Песоа. Ето как човек може да се изгуби успешно в Лисабон. И още по-успешно да се намери. ", "date": "2019.01.03", "title": "Лисабон през декември"}
{"url": "https://duma.bg/ot-rabota-nakrak-ne-se-otslabvalo-n182107", "text": "Твърдението, че от работата на крак се отслабва, бе опровергано от учените. Оказва се, че офис служителите, които изпълняват задълженията си прави, изгарят едва 9 калории на час повече от седящите, съобщи \"Прес асосиейшън\", позовавайки се на британско изследване. Всъщност 9 калории на час са равни на енергията от стръкче целина. Ако човек иска да изгори изпитото сутринта капучино, ще трябва да стои прав цели 20 часа. Специалистите са изследвали метаболитната скорост у 46 здрави мъже и жени. Те трябвало да лежат, да седят или да стоят прави, за да бъдат направени измервания и да бъде преценено колко калории са изгорили. \"Много хора вече осъзнават вредата от продължителното седене за здравето и имат възможност да избират бюра за правостоящи. Те трябва да знаят обаче, че макар и да е полезно човек да стои повече прав, не могат да очакват драстични промени в теглото си“, уточни д-р Хавиер Гонсалес от екипа. И добави: \"Ако искат да отслабнат, трябва да увеличат физическата си активност и да променят начина си на хранене.\"", "date": "2019.01.03", "title": " От работа накрак не се отслабвало"}
{"url": "https://duma.bg/balet-po-muzika-na-mik-dzhagar-s-premiera-proletta-n182111", "text": "Известният музикант, продуцент и актьор Мик Джагър създава заедно с балерината Мелани Хамрик балет по музика на своята легендарна група \"Ролинг стоунс\", съобщава в. \"Таймс\". Премиерата на все още безименното произведение по музика на Джагър ще се състои тази година. В творбата вече са включени композициите \"You Can’t Always Get What You Want\" и \"Paint It Black and She’s a Rainbow\". Главната роля ще изпълни 31-годишната Хамрик, приятелката на Мик Джагър, която преди две години роди осмото му дете. Най-напред постановката ще бъде показана през април в Мариинския театър в Санкт Петербург, а след това в Линкълн център в Ню Йорк.", "date": "2019.01.03", "title": " Балет по музика на Мик Джагър с премиера пролетта"}
{"url": "https://duma.bg/pochina-legenda-na-loko-sf-n182099", "text": "На 1 януари на 83 години почина бившият капитан на Локо Сф и един от големите български футболисти Иван Димитров, участвал на световните първенства в Чили 1962 и Мексико 1970. Като централен защитник има 70 мача за България, а в 9 от тях е капитан. Роден e на 14 май 1935 г. Юноша на Академик Сф, преминава през софийските Строител, Торпедо и Завод 12, преди да заиграе за Локо Сф от 30 май 1956 г. до юни 1965 г. Има 215 шампионатни мача  и 2 гола за Локо, чийто капитан е от 1960 г. до последния си мач,а през 1964 г. печели шампионската титла. Европейски железничарски първенец за 1961 и 1963 г.  От 1965 г. играе за Спартак Сф и печели купата на Съветската армия през 1968 г. След обединението на Левски със Спартак преминава от пролетта на 1969 г. в Академик, където играе до април 1971 г. Има общо 340 мача в \"А\" група. През 1967-1968 г. с България играе 1/4-финал и завършва 5-и на III европейско първенство.  \"Заслужил майстор на спорта\". По професия е строителен инженер. Поклон пред паметта му!", "date": "2019.01.03", "title": "Почина легенда на Локо Сф   "}
{"url": "https://duma.bg/pette-nay-skapo-prodadeni-kartini-na-targ-prez-2018-a-n182113", "text": "Tази година нямаше блокбастър в мащаба от 2017 г., когато \"Salvator Mundi\" на Леонардо да Винчи се продаде за $450,3 млн., но петте най-скъпи лота показаха стабилен пазар, който продължава да произвежда нови рекорди и големи художници, информира \"ArtPrice\". А азиатските колекционери продължават да укрепват пътя си към топ ешелоните на аукционния свят както чрез осигуряване на значими произведения на аукциони в Ню Йорк, така и чрез закупуване на големи лотове по време на продажбите в Хонконг и Пекин. В топ 5 на аукционните лотове за 2018-а са \"Nu Couche (Sur Le Cote Gauche)\" на Амедео Модилиани, 1917 г., продадена в \"Сотбис\" в Ню Йорк на 14 май за $157 159 000; \"Fillette a la corbeille fleurie\", 1905 г., на Пабло Пикасо, продадена в \"Кристис\" в Ню Йорк на 8 май за $115 000 000; \"Chop Suey\", 1929 г., на Едуард Хопър, продадена в \"Кристис\" на 13 ноември за $91 875 000; \"Портрет на художник (Басейн с две фигури)\", 1972 г., от Дейвид Хокни, продадена в \"Кристис\" на 15 ноември за $90 312 500, и \"Suprematist Composition\", 1916 г., от Казимир Малевич, продадена в \"Кристис\" на 15 май за $85 812 500.", "date": "2019.01.03", "title": " Петте най-скъпо продадени картини на търг през 2018-а "}
{"url": "https://duma.bg/izliza-petata-kniga-na-evgeniy-todorov-za-plovdiv-n182112", "text": "Петата книга от поредицата \"Запомнете Пловдив\" на Евгений Тодоров публикува ИК \"Хермес\" на 8 януари. \"Запомнете Пловдив 5. Освобождаване от спомените\" е може би финалът на един 20-годишен труд. Авторът събира спомени на пловдивчани - от 30-те години на миналия век насам, подрежда ги по махали и така се раждат първите четири тома на \"Запомнете Пловдив\". В петата книга се описва основно животът в западните квартали на града - около Сахата и Бунарджика, Мараша, Матинчеви градини... Тодоров често излиза от начертания маршрут, за да се върне към стара тема или да коментира минали събития от днешна гледна точка. ", "date": "2019.01.03", "title": "Излиза петата книга на Евгений Тодоров за Пловдив"}
{"url": "https://duma.bg/pochina-amos-oz-n182110", "text": "Израелският писател Амос Оз почина на 79 години от рак, съобщиха световните информационни агенции. Амос Оз е роден на 4 май 1939 г. в семейство с руски и полски корени. Рождената му фамилия е Клаузнер. Детството му е белязано от самоубийството на майка му, когато е на 12 години. Написал е 18 книги и над 450 есета, преведени на почти 50 езика. Сред тях са \"Черната кутия\", \"История за любов и мрак\", \"Познание за жена\", \"Юда\", \"Как да излекуваме фанатик\". Лауреат е на престижни награди - германската \"Гьоте\", френските \"Медитеране\" и \"Фемина\", чешката \"Франц Кафка\", Израелската награда. Номиниран е и за Нобелова награда за литература. Наричан е \"Израелския Толстой\" и \"Израелския Камю\", но почитателите му ценят много хумора му.", "date": "2019.01.03", "title": "Почина Амос Оз"}
{"url": "https://duma.bg/panorama-n182114", "text": "Сред италианците има поговорка, която гласи, че е престъпление, ако не си посетил поне веднъж в живота си Урбино. Разположен в областта Марке, градът от векове е притегателен център за студенти, творци и туристи. Урбино е една от люлките на Ренесанса и родно място на художника Рафаело", "date": "2019.01.03", "title": "Панорама"}
{"url": "https://duma.bg/hizha-rodina-na-bdzh-tane-v-razruha-obyavena-e-za-prodan-n182156", "text": "Хижа \"Родина\" на БДЖ е оставена на произвола на съдбата и тъне в разруха, сигнализираха от Гражданска инициатива за обществен и релсов транспорт (ГИОРТ). Хижата се намира на 4 км от местността Златните мостове, в близост до Боянския водопад на 1566 м надморска височина. Въпреки че е ценен паметник на модернизма, тя не работи повече от десетилетие.  Сградата е ипотекирана като част от серията заеми, които теглят държавните железници. Подобно на съдбата на други ценни имоти на БДЖ и този е запориран. Заради непогасени вноски обаче в края на 2016 г. частен съдебен изпълнител е обявил сградата за публична продан за близо 1 млн. лв. От ГИОРТ са подали сигнал до прокуратурата за продажбата.  Хижа \"Родина\" е построена през 1940 г. по проект, дарен от фамилията архитекти Райна Дамянова и Атанас Делибашев. Арх. Делибашев, заедно с арх. Иван Бояджиев е автор и на проекта за хотел \"Железничарски дом\" до Централна гара. Нито една от двете сгради обаче не е обявена за културна ценност. Така стои въпросът и с останалите железничарски обекти в България, посочват от ГИОРТ.", "date": "2019.01.03", "title": "Хижа \"Родина\" на БДЖ тъне в разруха,   обявена е за продан"}
{"url": "https://duma.bg/podpiska-za-ekoreferendum-nabira-skorost-v-ruse-n182157", "text": "12 000 подписа са събрани досега за провеждане на референдум в Русе за чиста околна среда, съобщиха организаторите. Петицията ще надхвърли с много необходимите 14 500 валидни подписа, тъй като се очакват още около 1000 бланки с по 10 имена, заяви Бойко Никифоров от Инициативния комитет. Според него ще бъдат събрани 18 000 подписа, което ще задължи кмета на Русе да проведе референдума. Кампанията за референдума ще продължи до 20 януари. От вчера започва въвеждането на подписите в компютър, за да може в срок до 25 януари да бъдат качени на електронен носител. Петицията ще бъде внесена и в Общинския съвет, за да се провери чрез службата за Гражданска регистрация и административно обслужване (ГРАО) валидността на подписите.", "date": "2019.01.03", "title": " Подписка за екореферендум набира скорост в Русе"}
{"url": "https://duma.bg/razhdaemostta-otnovo-namalyava-n182159", "text": "Едва 22 новородени в цялата страна са регистрирани до обяд на 2 януари в Информационната система на ражданията към МЗ. Вероятно една от причините за тази бройка е реконструкцията и техническото й обновяване, за което съобщи МЗ на 28 декември 2018 г. От ведомството поясниха, че точният брой на новородените през 2018 г. ще стане ясен, след като бъдат обобщени данните на НСИ. ДУМА припомня, че през 2017 г., по данни на НСИ, в страната са родени 63 955 деца, докато през 2016 г. са 64 984.  \"Броят на родените деца е показател за доверието на хората към управлението, а то очевидно не им осигурява комфорт на живот\", коментира проблема за ДУМА депутатът от БСП Георги Гьоков. \"Далеч съм от мисълта, че увеличаването на доходите, както и на обезщетенията за майчинство и отглеждане на малко дете ще реши демографската криза, но е стъпка негативната тенденция да не е толкова стръмна надолу. Колкото и да се хвали управляващото мнозинство с т.нар. социален бюджет за 2019 г., очевидно е, че реалността е друга и двойките не виждат достатъчна икономическа сигурност, за да се решат да имат деца\", категоричен е Гьоков. Той припомни, че преди време е имал въпрос към тогавашния вицепремиер по демографската политика Валери Симеонов относно разминаването на данните от ЕСГРАОН и от Информационната система на ражданията на МЗ. По думите на депутата, въпреки обещанието на вицепремиера данните в двете системи да бъдат синхронизирани, това още не се е случило.   Общо 58 237 са били ражданията в страната ни през миналата година, осъществени в 108 болници, съобщиха от \"Индекс на болниците\". Оттам поясняват, че заради многоплодните бременности, броят на ражданията е по-малък от новородените. \"Индекс на болниците\" установява, че не всички болници спазват изискванията за дейността, заложена в Медицинския стандарт по акушерство и гинекология (АГ). 11 са болниците в страната, в които имало  раждания, въпреки че броят на тази дейност е бил под санитарния минимум от 80 за година. Най-малко са ражданията в Ардино (3), Кубрат (19), и Каварна (26). Най-много раждания имало в три специализирани болници в столицата \"Майчин дом\" (3730), \"Св. София\" - бивша \"Тина Киркова\" (2491), и \"Шейново\" (2296). От всички 58 237 раждания 45% са чрез цезарово сечение. Делът му в различните болници не е еднакъв, в някои стига до близо 90%. Като цяло процентът на ражданията със секцио е по-висок в частните  лечебни заведения, сочат данните.   ", "date": "2019.01.03", "title": " Раждаемостта отново намалява"}
{"url": "https://duma.bg/kzk-otnovo-sprya-sdelkata-mezhdu-inerkom-i-chez-n182155", "text": "Комисията за защита на конкуренцията (КЗК) отново спря сделката между пазарджишката фирма \"Инерком\" и ЧЕЗ за продажбите на българските активи на чешката енергийна компания. Това стана ясно вчера от съобщение на сайта на антимонополната комисия. КЗК е взела решение, че окончателното й становище зависи от делото във Върховния административен съд (ВАС), насрочено за месец май. Миналата година комисията забрани сделката заради опасения от концентрация, която ще осигури на собственика на \"Инерком\" Гинка Върбакова господстващо положение на пазара на фотоволтаични устройства. Това принуди Върбакова да прехвърли тези активи. \"Инерком\" обжалва решението на КЗК във ВАС. През декември от компанията в Прага обявиха, че ще започнат преговори с втория класиран кандидат \"Индия Пауър\". Пазарджишката фирма спечели през февруари 2018 г. търгa за продажбата на 67% от българските активи на ЧЕЗ, включващи електроразпределително и електроснабдително дружество в Западна България, фирмата търговец на ток, две фотоволтаични централи и др. На 23 февруари Върбакова сключи в Прага договора за придобиване на контрола върху компаниите. Това предизвика у нас скандал заради съмнението, че тя е поставено лице. Чешки медии, близки до премиера Андрей Бабиш, публикуваха данни, че \"Инерком\" смята да финансира сделката с пари от офшорни компании и три български банки.", "date": "2019.01.03", "title": "КЗК отново спря сделката между \"Инерком\" и ЧЕЗ "}
{"url": "https://duma.bg/vapreki-skapata-ograda-2000-migranti-sa-vlezli-nezakonno-u-nas-za-godina-n182158", "text": "Почти 2000 души са влезли незаконно в България през 2018 г., показва миграционната статистика на МВР. От данните става ясно, че въпреки оградата по границата с Турция, за която бяха дадени стотици милиони, и усилената й охрана, няма пречка да се влезе незаконно. До 23 декември полицията е установила 1807 незаконно пребиваващи у нас лица. Най-много са афганистанците - 47,5%, иракчаните - 26,6%, следвани от сирийците - 10,2%. Голяма част от незаконните влизания са през \"зелена\" граница, т.е. през места, които трябва да са защитени от новата ограда. От общо 648 човека задържани на влизане, 405 са заловени на \"зелена\" граница. Само 243 са минали през граничните пунктове. Влезлите незаконно в България чужденци, масово бягат към Западна Европа, сочат данните. Броят на арестуваните на вход е почти равен на задържаните на изход. Според данните 648 души са арестувани при опит да влязат, а 632 - докато опитват да напуснат страната. Бягствата са предимно през сръбската граница - 392 случая, и през румънската - 185 случая. Продължават и масовите бягства от центровете за бежанци, в които мигрантите влизат, само за да получат статут. После ги напускат и търсят начин да продължат към сръбската граница. За седмицата между 17 и 23 декември от тези центрове са избягали 84 души. За същия период статут е даден на 59 човека. Заради масовите бягства центровете на Държавната агенция за бежанците стоят празни. Общият капацитет на местата за настаняване е 5190. Към 23 декември в тях са настанени едва 523 души, или са заети само 10% от местата. По-пълни са били арестите на дирекция \"Миграция\" към МВР - в тях е имало 186 човека от максимално 700, или 26% от капацитета. ", "date": "2019.01.03", "title": " Въпреки скъпата ограда 2000 мигранти са влезли незаконно у нас за година"}
{"url": "https://duma.bg/ministrite-ne-predlozhili-sakrashteniya-v-administratsiyata-n182160", "text": "Премиерът Бойко Борисов използва първото за 2019 г. заседание на Министерския съвет вчера, за да напомни на министрите, че трябва да извършат планираните съкращения в администрацията. \"Имате един план за съкращаване на администрацията. Така че това, което вицепремиерът Томислав Дончев ви е казал, го привеждайте в необходимия вид\", обърна се министър-председателят към членовете на кабинета в началото на заседанието.  От напомнянето на премиера стана ясно, че министрите не са изпълнили възложената им още преди месец задача да предложат съкращения в администрациите си. На 5 декември Дончев изпрати писмо до всички членове на кабинета, с което им възложи до 20 декември да му изпратят предложенията си. \"Искам колегите да направят предложенията, защото те познават ситуацията в министерствата си най-добре. Ако те не са максимално амбициозни, ще направя предложения, различни от техните\", предупреди ги тогава вицепремиерът. Държавната администрация в момента наброява 130 хиляди души, а 10 хиляди щата са незаети. Дончев нямал притеснения за съдбата на освободените. Според него при сегашната ситуация на пазара на труда тези няколко хиляди души от държавната администрация щели бързо да си намерят работа. Освен това се мислело и за прехвърляне на служители от едно място на друго, както и да не се назначават хора на мястото на пенсионирани служители. Междувременно от 1 януари влезе в сила решението на МС за увеличение на заплатите на държавните служители с 10%. Наред с традиционните поздрави за Коледа и Нова година, Борисов вчера отново се похвали с \"рекордните приходи\" в бюджета. \"Отчетохме се на съвещанието с рекордни приходи, така че да вложим усилия на първо място за образование, както сме говорили. Още в здравеопазването, иновациите и технологиите\", подчерта премиерът. Припомняме, че за около месец правителството изхарчи над 2,7 млрд. лв. от бюджетния излишък за 2018 г. По-голямата част от парите - близо 2 млрд. лв., отново отидоха за строителни фирми. Междувременно правителството тайно си разпредели и 118 млн. лв. за бонуси на администрацията, което беше огласено от БСП.", "date": "2019.01.03", "title": " Министрите не предложили съкращения в администрацията"}
{"url": "https://duma.bg/porozhanov-shte-sabira-poveche-pari-ot-zemedeltsite-zaradi-gradushkite-n182141", "text": "Министерството на земеделието ще направи анкета сред земеделските стопани дали са съгласни да участват във финансирането на борбата с градушките. Това съобщава пред \"24 часа\" ресорният министър Румен Порожанов. Обработващите земи ще бъдат попитани дали са съгласни да плащат по около 70-75 ст. на декар вноска, с която да се финансира дейността по защита от градушки. Това се налага, след като застрахователите са отказали да внасят 0,79% от стойността на всяка сключена полица по три вида застраховки, като така се акумулират средства за противоградова защита. Първоначално се планираше при включване на застрахователите вноската за стопаните да е 50 ст. на декар. Порожанов напомня, че държавата така или иначе всяка година харчи по 14-15 млн. лв. годишно за издръжка на Агенцията за борба с градушките, но са нужни повече средства, тъй като охраняваната от нея площ вече е 17 млн. декара. \"Нормално е рискът да се споделя, подобни схеми има и в други държави\", обяснява министърът.", "date": "2019.01.03", "title": " Порожанов ще събира повече пари от земеделците заради градушките"}
{"url": "https://duma.bg/kzk-pak-sprya-sdelkata-za-chez-n182139", "text": "КЗК за трети път е разгледала сделката за придобиването на българските енергийни активи на чешката ЧЕЗ от българската \"Инерком\". Това е станало в последните дни на декември 2018 г., след като Върховният административен съд (ВАС) в края на ноември й нареди да се произнесе по второто искане за оценка на концентрацията, внесено след като собственичката на \"Инерком\" Гинка Върбакова се раздели   със собствеността върху слънчевите централи, станали повод за първата забрана на антимонополния орган върху сделката. В отговор на необжалваемото определение на ВАС комисията е образувала на 14 декември ново производство по казуса, за което обаче на 20 декември 2018 г. е решила, че трябва да бъде спряно. Мотивът на КЗК е, че нейното решение и по това производство зависи пряко от окончателното произнасяне на ВАС дали е законосъобразно решението на комисията от юли 2018 г. за забрана на придобиването на шест дружества на ЧЕЗ в България от \"Инерком\". Така КЗК спира последното си производство по казуса ЧЕЗ-\"Инерком\" до окончателното решение на съдебния спор по първата забрана на придобивката. Първото заседание на ВАС по случая е насрочено за 14 май 2019 г., а решение не е ясно кога ще има.", "date": "2019.01.03", "title": "КЗК пак спря сделката за ЧЕЗ"}
{"url": "https://duma.bg/kratki-novini-n182130", "text": "Задържаният в Русия по подозрения в шпионаж американец Пол Уелан работел като шеф на сигурността в технологична компания, въпреки че е осъждан за кражба. По тази причина той е бил уволнен и от редовете на американската морска пехота, където е служил до 2008 г. Това разкриха американски медии. САЩ настояват Уелан да бъде незабавно освободен, а според неговото семейство той е посетил Москва за да присъства на сватбата на свой приятел. При сражения в контролираните от бунтовниците части на Северна Сирия са загинали десетки, след като свързани с \"Ал Кайда\" екстремисти напредват в офанзивата си срещу подкрепяните от Турция бунтовници. Комитетът за освобождение на Леванта, който е свързан с терористичната групировка \"Ал Кайда\", и подкрепяната от Турция групировка \"Нур ел-Дин ел-Зинки\" си отправят взаимни обвинения за започването на боевете, които са най-тежките от близо три месеца. Кметът на град Тлаксиако в мексиканския щат Оахака Алехандро Апарисио стана жертва на покушение, час и половина след като встъпи в длъжност. Веднага след като положил клетва той се отправил за среща към сградата на кметството. Тогава неизвестен брой нападатели открили огън по него. Апарисио е бил откаран в болница, но издъхнал от раните си. Още четирима души са ранени при нападението. Единият от тях е политик от движение \"Национално възраждане\". Един от заподозрените за убийството е бил задържан.", "date": "2019.01.03", "title": "Кратки новини"}
{"url": "https://duma.bg/2-mlrd-lv-sa-poharchili-balgarite-za-praznitsite-n182140", "text": "Само през касовите апарати между Коледа и Нова година са минали 2 млрд. лв., сочат предварителните данни на търговците. Окончателно колко точно са похарчили българите приходната агенция ще обобщи в края на месеца. Но със сигурност оборотите в търговската мрежа са надскочили тези от миналата година, когато са били 1,4 млрд. лв., съобщава Нова телевизия. Само за пътувания и туризъм - по Коледа и Нова година, са похарчени 195 млн. лв. От тях  136 млн. са за туризъм в България, а 59 млн. - за екскурзии в чужбина.", "date": "2019.01.03", "title": "2 млрд. лв. са похарчили българите за празниците"}
{"url": "https://duma.bg/obshtina-yambol-tegli-zaem-ot-9-miliona-evro-n182161", "text": "Хората не знаят, че община Ямбол ще поема дълг от 17,6 млн. лв. Това заяви в обяснението на отрицателния си вот при гласуване на предложението за емитиране на дългосрочен общински дълг председателят на БСП и на групата съветници на левицата Катя Георгиева по време на последната за годината сесия на Общинския съвет в Ямбол. Гласовете на присъстващите шестима общински съветници от БСП и на съветници от АБВ и от НФСБ, които гласуваха против, не стигнаха, за да се спре намерението на кмета на общината и на подкрепящите го общински съветници да изтеглят 9 млн. евро облигационен заем. За дълга гласуваха 26 съветници. В началото на сесията Георгиева предложи точката да отпадне от дневния ред с мотива, че в предложението няма технико-икономическа обосновка. Освен това дългът е увеличен с 600 хил. лв. за същите обекти, гласувани и преди година. А и по същество не е имало обществено обсъждане на дълга, защото не е дадена възможност на гражданите да изразят позицията си. В момента има подписка за провеждане на местен референдум с въпрос \"Против ли сте община Ямбол да поеме дълг от 9 млн. евро през последната годината на мандата на настоящото управление, който ще се изплаща до 2030 г. от собствени общински приходи?\". Предложението за заема е направено преди изтичането на 3-месечния срок за събиране на подписите и се явява еднолично незачитане на общественото мнение от страна на кмета. Облигационният заем се тегли през последна година на това управление, а ще се плаща през следващите 12 години, когато Ямбол ще се управлява от три екипа на местната власт и по този начин се блокира инвестиционната и капиталовата активност за следващите три управления, коментира Георгиева. По думите й, когато започне плащането и на главницата на дълга, всяка година общината ще плаща над 2 млн. лв. от собствени общински приходи - толкова заделя сега за капиталови разходи. \"И в момента плащаме задължение от над 4 млн. лв. според справка на Министерството на финансите, от които по тегления преди 10 години заем от 5 млн. лв. са останали за плащане 673 389 лв.\", припомни Георгиева. ", "date": "2019.01.03", "title": " Община Ямбол тегли заем от 9 милиона евро "}
{"url": "https://duma.bg/sinoptitsi-sporyat-za-stai-n182162", "text": "Администратори от Националния институт за метеорология и хидрология, който от 1 януари се закрива като академичен институт и се открива като ведомствен към МОН, преди празниците са сменили патроните и ключовете на стаите, отредени за учени, избрали да работят в новооткритото синоптично звено на БАН. За оставането им министър Красимир Вълчев прехвърля част от бюджета на НИМХ към БАН. Подопечната му администрация от НИМХ на МОН обаче е отнела дори книгите и вещите от колегите си, оставащи в БАН. И са сложили табели с имената си и свои бумаги, макар да имат помещения в друга сграда. Проблемът е, защото МС и парламентът прехвърлиха имотите на НИМХ към МОН с преходна разпоредба в Закона за бюджет 2019, без тези имоти да са отчуждени с решение на НС, както е по закон. Хора от администрацията на Националния институт по метеорология и хидрология, който от 1 януари е открит към МОН и трябва да бъде закрит като академичен институт, преди празниците са сменили патроните и ключовете на стаите, в които трябва да работят учените, избрали да останат на работа в БАН. Сменили са и табелите със своите имена, макар да имат офиси в другата сграда, и са отнели без предупреждение материали и вещи от доскорошните си колеги, алармираха учени от академията. Скандалите с НИМХ започнаха, след като директорът му проф. Брънзов бе уловен от Общото събрание (ОС) на БАН, че има частни фирми със сроден предмет на дейност, което е забранено по закон. Той обяви, че институтът е пред фалит, понеже ОС не му дало достатъчно бюджет, което се оказа невярно. Въпреки това НИМХ излезе на протест и се стигна до прехвърлянето му към МОН. Постигната бе договореност между МОН, НИМХ и БАН по процедурата за разделянето, като министър Красимир Вълчев прехвърля към академията част от бюджета на НИМХ, необходим за предпочелите да останат на работа в БАН. По решение на БАН за оставащите в нея учени от НИМХ са отредени стаи в двуетажна сграда в двора на института, чийто втори етаж и покривът са ремонтирани с 40 000 лв. на БАН през 2010 г. Първият партерен етаж и външните стени на въпросната сграда са в окаяно състояние, но досегашният НИМХ е отдавал помещения там под наем. Набегът над стаите на оставащите в БАН е направен, за да се демонстрира, че НИМХ към МОН уж има нужда от въпросната двуетажна сграда, заявяват пострадалите. На 28 декември с камиони са били докарани метеорологични дневници, които са сложени в спорните стаи, за да ги покажат на министър Вълчев и отново да бъде атакувана академията, твърдят очевидци.    Първопричината за скандала са действията на властващите от ГЕРБ, тъй като МС и мнозинството в парламента прехвърлиха от БАН към МОН имотите на института с преходните разпоредби на Закон за бюджет 2019. Това обаче не е законно, тъй като имотите са на БАН и са частна държавна собственост, която по закон може да бъде отчуждавана само с решение на НС според конкретен опис. Решение на парламента за отчуждаването не е внасяно и не е приемано, а преходният текст в бюджетния закон не може да го подмени, защото не е известно какво от частната държавна собственост на БАН става публична държавна към МОН, заявиха юристи още при приемането на бюджет 2019, но не бяха чути. Днес се очаква министър Красимир Вълчев да посети НИМХ, вероятно, за да открие годината в подопечния му вече НИМХ. Той обаче ще бъде посрещнат с протести от учените на БАН, от които е отнето законното им право да работят в помещенията, посочени от академията. Според тях министър Вълчев е съгласен с предложенията на БАН, като настоявал библиотеката да остане в НИМХ-МОН.            ", "date": "2019.01.03", "title": "Синоптици   спорят за стаи"}
{"url": "https://duma.bg/topim-se-s-50-000-dushi-godishno-n182167", "text": "С около 50 000 души годишно намалява населението на България. Около 110 000 българи умират за година, новородените са два пъти по-малко. Тревожната статистика представи експертът по демография доц. Елица Димитрова в ефира на БиТиВи. България, припомни Димитрова, има сериозен демографски проблем. Всяка година средно с около 1000 намаляват новородените в страната. Тя отбеляза, че в България съжителстват различни модели на възпроизводство. Ние сме една от страните в Европа с най-високите показатели за тийнейджърска раждаемост. През 2017 г. около 3 000 са децата, родени от майки под 18 г. В същото време се увеличава делът на майките над 40 г.  През настоящата година ще бъдат родени по-малко от 60 000 деца, което е антирекорд за България, добави доц. Димитрова. В периода от 1 януари до 1 декември 2017 г. новородените са били 58 000. За изминалата година те са били 53 543. Видин е един от градовете с тревожен демографски показател. За 2017 г. новородените деца са били 572, докато за 2018 г. те са били 330.", "date": "2019.01.03", "title": "Топим се с 50 000 души годишно"}
{"url": "https://duma.bg/zhalt-kod-za-stud-i-snyag-n182166", "text": "Рязко застудяване нахлува на територията на България от днес. Жълт код за студ и сняг е обявен за почти цяла Южта България. Там вече започна да се образува снежна покривка. В София също вали сняг, от общината съобщиха, че 130 снегорина вече работят на терен, опесъчават и обработват със смеси срещу заледяване. От НИМХ предупреждават, че се очаква силен вятър, който ще създава условия за виелици. В планинските райони валежите ще са значителни. В цялата страна ще нахлува студен въздух и температурите ще падат. Максималните няма да надвишават 3 градуса. От АПИ предупредиха шофьорите да тръгват на път само с подготвени автомобили.  Кризисните центрове за настаняване на бездомни хора в страната също са подготвени за застудяването.  Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, и на тел. 0700 130 20.", "date": "2019.01.03", "title": "Жълт код за студ и сняг"}
{"url": "https://duma.bg/147-mlrd-lv-dostigna-pechalbata-na-bankite-n182142", "text": "Депозитите, както и кредитите и авансите на банките, растат и през ноември, а печалбата на системата достига 1,47 млрд. лева, показват данните на Българската народна банка за състоянието на банките към края на ноември. Това е повече от отчетените за цялата 2008 г. - в навечерието на кризата, близо 1,39 млрд. лв.  Към края на ноември активите на системата достигат 103,7 млрд. лева. Нарастването им е с 5,9 млрд. лева, или с 6 на сто в сравнение с края на 2017 г. Основната причина за това са кредитите и авансите, отпуснати от финансовите институции. Те заемат 65% от активите на банките. За единадесетте месеца на годината те достигат почти 88 млрд. лева, а ръстът им спрямо началото на годината е с почти 8%. Кредитите на бизнеса са за общо 35 млрд. лева. Тези на домакинствата са около 22 млрд. лева. От тях 10,79 млрд. лева са ипотечни, а останалите - потребителски. Общо приходи от лихви на банките към края на ноември са 2,77 млрд. лева, а тези от такси и комисионни - 1,14 млрд. лева.", "date": "2019.01.03", "title": " 1,47 млрд. лв. достигна печалбата на банките"}
{"url": "https://duma.bg/pak-udalzhiha-sroka-za-kontsesiyata-na-letishte-sofiya-n182143", "text": "За пореден път министърът на транспорта Росен Желязков удължи срока за оферти за концесията на летище София. Вместо на 29 януари те ще се подават до 16,30 ч на 5 февруари. Първоначалният срок бе 22 октомври, след което бе удължен до 22 ноември, а след това и до 29 януари. Поредното удължаване на срока стана ясен в дните между Коледа и Нова година - на 26 декември. Има и промени в концесионния договор. Трето лице с финансови възможности (банка) ще може да стане страна в концесионния договор. Максималният размер на неговата отговорност е 200 млн. лв. Гаранциите за изпълнение на строителство са 10% от планираните дейности за 5 г., а максималната за дейността на концесионера е 15 млн. евро.", "date": "2019.01.03", "title": "Пак удължиха срока за концесията на летище София"}
{"url": "https://duma.bg/raul-kastro-kritikuva-sasht-n182132", "text": "Реч по повод 60-ата годишнина от кубинската революция лидерът на кубинска компартия Раул Кастро порица САЩ, че отново залагат на враждебната политика към Куба. \"САЩ изглежда отново поема по пътя на конфронтацията с Куба и представя нашата мирна страна като заплаха за региона\", заяви бившият президент в реч в Сантяго де Куба. Раул Кастро повтори, че Хавана е готова за цивилизовано съществуване в мир и уважение.  Доналд Тръмп отхвърли помирението между Куба и САЩ, започнало при Барак Обама. Той обвини Куба, Венецуела и Никарагуа, че са част от \"тройката на тиранията\". ", "date": "2019.01.03", "title": " Раул Кастро критикува САЩ"}
{"url": "https://duma.bg/phenyan-iska-otmyana-na-sanktsiite-n182131", "text": "Вашингтон трябва да отмени санкциите срещу Пхенян, за да се проведе втора среща между лидера Ким Чен Ун и президента Доналд Тръмп, съобщиха държавните медии в КНДР. В новогодишното си обръщение Ким настоя, че ще се ангажира в пълна степен с ядреното разоръжаване на Корейския полуостров, едва след като САЩ изоставят политиката на сурови санкции срещу Пхенян. Ким настоява също за регулиране на скоростта (на преговорите) и Тръмп да изготви правилен бизнес план за 2019 г. Иначе Тръмп написа в туитър, че очаквал с нетърпение втората среща с Ким.", "date": "2019.01.03", "title": " Пхенян иска   отмяна на санкциите "}
{"url": "https://duma.bg/tramp-naruga-pensioniran-general-n182133", "text": "Президентът написа в туитър, че ген. Стенли Маккристъл е \"известен като голяма, тъпа уста\" и че е \"уволнен като куче от Обама\". Президентът иронизира Маккристъл, като изписа генерал в кавички, а и го нарече \"любовник на Хилари\". Критиката на Тръмп към Маккристъл дойде, след като военният каза пред телевизия ABC, че президентът е неморален, не казва истината, изтеглянето от Сирия ще доведе до нестабилност в региона. Маккристъл бе командващ силите на САЩ в Афганистан, а през 2010 г. подаде оставка заради критика към администрацията на Барак Обама.", "date": "2019.01.03", "title": " Тръмп наруга пенсиониран генерал "}
{"url": "https://duma.bg/vlastta-stopi-izlishaka-ot-blizo-3-mlrd-lv-na-163-mln-n182144", "text": "Бюджетен излишък от 163,5 млн. лева отчита Министерството на финансите в края на годината. Данните са предварителни, а окончателните ще бъдат публикувани в края на януари 2019 г. Преди месец бюджетният излишък беше 2,897 млрд. лв., но се сви драстично след ударното харчене в края на годината. През декември правителството раздаде извънредно над милиард. Основният пай отиде за строителство и ремонт на пътища, а най-голямата сума - 1,35 млрд. лева, беше заделена за продължаването на строящата се от години магистрала \"Хемус\". Така в края на 2018 г. положителното салдо по консолидираната фискална програма е 163,5 млн. лв., или 0,2% от прогнозния БВП. За трета поредна година се отчита излишък по консолидираната фискална програма, което осигурява гъвкавост при управлението на държавния дълг и поддържане на фискални буфери, се казва в съобщението. В него се допълва, че \"България затвърждава позицията си сред държавите членки на ЕС с най-ниско съотношение на дълга на сектор \"Държавно управление\" към БВП, като в средносрочен план се предвижда този показател да продължи да намалява през целия програмен хоризонт до 2021 г.\"", "date": "2019.01.03", "title": "Властта стопи излишъка от близо 3 млрд. лв. на 163 млн."}
{"url": "https://duma.bg/spryan-opit-na-migranti-da-otkradnat-trauler-n182134", "text": "Френските власти задържаха 14 мигранти заради опит за кражба на риболовен траулер в пристанищния град Булон сюр Мер, за да се прехвърлят през Ла Манша във Великобритания. Сред заподозрените има майка с две деца, които заявили, че са от Ирак. Полицията продължава да издирва трафикантите на хора, замесени в инцидента. През последните дни бяха регистрирани серия от опити мигранти да преминат през пролива. Междувременно граничната охрана на САЩ използва сълзотворен газ срещу мигранти от мексиканската страна на границата. Това е станало близо до град Тихуана. Сълзотворният газ бил насочен срещу хора, които хвърляли камъни, и това не позволило на американски служители на помогнат на деца, заклещили се в телта на оградата. 25 души са били задържани при инцидента.", "date": "2019.01.03", "title": " Спрян опит на мигранти  да откраднат траулер"}
{"url": "https://duma.bg/firmi-s-rabotnitsi-bez-trudov-dogovor-nyama-da-uchastvat-v-obshtestveni-porachki-n182148", "text": "Без право да участват в обществени поръчки в срок от 3 години остават работодатели, които са допуснали полагане на труд от работници и служители без сключен с тях и регистриран в НАП писмен трудов договор, дори ако са заплатили наложената санкция, съобщиха от ГИТ. Оттам поясняват, че срокът започва да тече от датата на влизане в сила на наказателното постановление, дори ако са платили наложената за нарушението санкция. Според Закона за обществените поръчки (ЗОП) този вид нарушения на Кодекса на труда, освен че са основание за задължително отстраняване от обществена поръчка, не подлежат на изчистване. Причината е, че не е възможно да се отстранят със задна дата вредните последици за наетите лица вследствие на загубата на трудовите и осигурителните права за периода, през който те са полагали труд без трудов договор. В този смисъл ИА ГИТ не може да издаде удостоверение за липса на нарушение срещу доказателства за платена санкция, за каквото настояват работодатели.  От ГИТ поясняват, че всеки работодател може да заяви и да получи необходимите му удостоверения за удостоверяване на обстоятелства по ЗОП и други нормативни актове по електронен път с електронен подпис веднага, независимо от работното време на администрацията чрез внедрена от ИА ГИТ система. Системата генерира уникален код за достъп, който се отпечатва върху удостоверението и гарантира неговата автентичност вместо мокър печат и подпис. Чрез кода всеки възложител на обществена поръчка може да провери дали предоставеното от изпълнителя удостоверение е достоверно. Възложителите нямат основание да не приемат удостоверения, издадени по електронен път.", "date": "2019.01.03", "title": "Фирми с работници без трудов договор,   няма да участват в обществени поръчки"}
{"url": "https://duma.bg/zhiletkite-blokiraha-petrolen-terminal-n182135", "text": "Няколко десетки участници в движението \"жълтите жилетки\" блокираха петролния терминал в град град Руан, Северозападна Франция. В социалните мрежи те призоваха привържениците си да се присъединят към тях. Медиите уточняват, че терминалът е един от главните стратегически обекти в департамента Крайморска Сена. Миналия месец той на два пъти бе блокиран от \"жълтите жилетки\". Последните дни в протестите им участваха по-малко хора, но техни акции се проведоха в различни градове. В самия Руан хулигани подпалиха врата на сградата на \"Банката на Франция\". ", "date": "2019.01.03", "title": " \"Жилетките\" блокираха  петролен терминал"}
{"url": "https://duma.bg/inflatsiyata-u-nas-shte-narastva-n182149", "text": "През 2019 г. покупателната способност ще е много близка до тази през 2018 г., тъй като инфлацията у нас ще нараства, прогнозира бившият министър на труда и социалната политика Иван Нейков. Ако искаме по-висока покупателна способност, по-високи доходи на хората, това означава, че трябва да търсим сериозни инвеститори, сериозни инвестиции, които отново да задвижат бързо икономиката. Иначе има общ песимизъм в бизнеса, че 2019-а ще бъде в най-добрия случай като 2018 г., каза Нейков.  \"И през 2019 г. ще се сблъскаме с феномена на двете Българии - едната, която обяснява на другата колко сме добре, а другата след поглед в хладилника не може да се съгласи с това твърдение\", каза Нейков. \"Демонополизирането на НЗОК е глупава идея. Дори да имаме 1,2,3 - 10 каси, ще остане въпросът как ще се остойностяват извършените медицински дейности. Закъснели сме за промени и 2019 г. ще мине в приказки\", това прогнозира бившият финансов министър проф. Христина Вучева. По думите й в здравеопазването \"имаше пари, но Дянков (бившият финансов министър Симеон Дянков в кабинета \"Борисов-1\" - б.р.) прехвърли всички пари от резерва на НЗОК в БНБ в хазната и после ги ползва за друго\". ", "date": "2019.01.03", "title": "Инфлацията у нас ще нараства"}
{"url": "https://duma.bg/kabinetat-sazdade-mitnichesko-razuznavane-n182151", "text": "Правителството създаде митническо разузнаване с приетото от Министерския съвет Постановление за изменение и допълнение на Устройствения правилник на Агенция \"Митници\" и на Класификатора на длъжностите в администрацията и наредбата по неговото прилагане, съобщиха от правителствената пресслужба. Актът е вследствие на одобрените промени в Закона за митниците в преходните и заключителни разпоредби на Закона за корпоративното подоходно облагане, влезли в сила в края на 2018 г. Срещу тях се обяви президентът Румен Радев и наложи вето, което обаче парламентът отхвърли. Агенция \"Митници\" се структурира в Централно митническо управление и пет териториални дирекции. В структурата му се създават две главни дирекции - \"Митническо разузнаване и разследване\" и \"Информационни системи и аналитична дейност\". От МС посочват, че очакват в резултат на преструктурирането да се постигне оптимизиране на администрацията с отпадане на излишни структури, повишаване на ефективността на работа на митническите учреждения и оптимизиране на натовареността на служителите. Като ефект от реформата се очаквало и увеличаване на приходите, реализирани от агенцията в резултат на засилените контролни функции. ", "date": "2019.01.03", "title": " Кабинетът създаде митническо разузнаване"}
{"url": "https://duma.bg/bsp-sofiya-organizira-bezplatna-yuridicheska-priemna-za-grazhdani-n182152", "text": "На 3 януари в постоянната приемна на БСП – София (ул. \"Леге\", 10, ет. 1), гражданите ще получат безплатни юридически консултации. Юристите ще бъдат на разположение на софиянци от 15 до 17 ч.", "date": "2019.01.03", "title": " БСП - София организира безплатна юридическа приемна за граждани"}
{"url": "https://duma.bg/albaniya-stimulira-razhdaemostta-n182136", "text": "От началото на новата година в Албания влязоха в сила нови мерки за стимулиране на раждаемостта, съобщи македонската агенция МИА. За първо дете родителите ще получават 400 000 леки /3245 евро/, за второ 800 000 леки /6490 евро/ и 1,2 милиона леки /9735 евро/ за трето дете. Първите чекове премиерът Еди Рама връчи на майките на новородени бебета в столична клиника. В сила влезе и решението за премахване на 20-процентните мита за внос на земеделска техника. Двойно падат таксите за студентите, което се случва след масови студентски протести. А от 1 януари са затворени всички игрални зали и казина, занапред те ще бъдат достъпни само в хотели с пет звезди, които са извън жилищни квартали.", "date": "2019.01.03", "title": "Албания стимулира  раждаемостта "}
{"url": "https://duma.bg/prokuraturata-proveryava-sluchay-s-balgarska-zalozhnichka-v-odrin-n182150", "text": "Прокуратурата се самосезира по информации в медиите за българка, взета за заложник в Охрид, съобщиха от държавното обвинение. Жената е служител в българска туристическа агенция. Собственик на вила за настаняване в македонския град задържал документите й, докато не заплати дължимата сума за нощувки, закуски и празнична новогодишна вечеря на група от 65 туристи от София. Образувана е преписка по случая и е постановено извършването на незабавна проверка. В хода на проверката ще бъде събрана информация за конкретните действия на лицето, задържало българската гражданка, като ще се снемат обяснения от всички запознати лица. Предстои анализ има ли престъпление от общ характер, както и по кой текст от Наказателния кодекс може да е то, посочва прокуратурата.", "date": "2019.01.03", "title": " Прокуратурата проверява случай с българска заложничка в Одрин"}
{"url": "https://duma.bg/21-sa-veche-zhertvite-v-magnitogorsk-n182137", "text": "Продължава да расте броят на телата на жертвите, извадени изпод отломките от срутилия се след взрив на газова инсталация блок в руския град Магнитогорск. Броят вече достигна 21, съобщиха от оперативния щаб на Министерството за извънредните ситуации. Сред загиналите има и две деца. Над 20 души, сред които 5 деца, остават в неизвестност.  По-рано беше съобщено, че броят на извадените тела е 13. Във вторник спасители откриха под развалините 11-месечно момченце, което поради тежкото му състояние беше откарано в специализирана детска клиника в Москва и продължава да бъде под лекарско наблюдение.  \"Спасителите чуха плач. Бебето било спасено, тъй като било в люлка и топло облечено и завито\", написа в социалните мрежи губернаторът на Магнитогорск Борис Дубровски. То е оцеляло при смразяващи температури, достигащи нощно време до минус 27 градуса по Целзий. Спасителите продължават работата си в района на инцидента. Действията им обаче са затруднени поради опасност от нови срутвания. В сряда от Министерството на извънредните ситуации съобщиха, че екипите отново е  трябвало да преустановят работа, докато от съображения за безопасност не бъде разрушена една от стените на блока. От ведомството съобщиха също, че голяма част от отломките се налага да бъдат разчиствани на ръка.  Взривът на газовата инсталация в жилищния блок разтърси града на 31 декември. След експлозията се срути един от входовете на сградата, в която живеят около 1100 души. В зоната на поражение са живеели общо 120 души. Експлозията е станала в апартамент на втория етаж. Обитателите на двата съседни входа са евакуирани. Очевидци съобщават, че взривът е бил усетен като земетресение. Изключени са били токът и газът. Руският президент Владимир Путин пристигна на мястото на инцидента още в понеделник, за да се срещне с жертвите от трагедията и с местните власти. Вчера в Челябинска област, където се намира Магнитогорск, бе ден на траур.  По нареждане на президента премиерът Дмитрий Медведев създаде нарочна комисия за разследване на трагедията. Експертите трябва да излязат с доклад. Газовата инсталация в блока не е била проверявана повече от 6 месеца, съобщи междувременно председателят на Следствения комитет на Руската федерация. Фирмата, която е трябвало да контролира системата, за последно я е проверила през месец май. По-рано от \"Газоразпределение - Челябинск\" съобщиха, че всички уреди в блока са съответствали на изискванията, а планово техническо обслужване на оборудването е било извършено през март 2018-та година. През май е била направена и проверка, която е показала съответствие с всички изисквания. ", "date": "2019.01.03", "title": "21 са вече жертвите в Магнитогорск"}
{"url": "https://duma.bg/edna-gorda-sofiyska-ulitsa-n182120", "text": "Нашето Данче - вероятно така светски се обръща към софийската кметица нейният гуру, вездесъщият Цветан Цветанов. Софиянци бяха припознали в лицето на Йорданка Фандъкова скромната, тиха, деликатна работна пчеличка. Симпатична, лишена от свръхамбиции, незаклеймена в корупция. Дай й само да работи, да се труди за благото на столичани. И да се усмихва свенливо, с тази незаменима усмивка на отличничка в производството от времето на соца. И леви, и десни, и центристи, и всякакви не смееха дори да помислят за друг градоначалник.  Но всяко нещо си има край. И за съжаление, той обикновено е печален. Препъникамъкът на софийския кмет се оказаха една улица и една квартална градинка. И едната, и другата - в квартала, който, дори по Живково време, наричаха тихомълком буржоазния квартал на София. Кварталът на софийските интелектуалци и \"Дивите петли\", кварталът на генералитетите на 3-тото българско царство, кварталът на индустриалците и предприемачите. Кварталът на цвета на София. И гордата, макар и тясна улица, с позвънкващия трамвай, по която всички те се движеха. И дори във времената на каскетите аз не смених своите бомбета - заради улицата на великия българофил граф Игнатиев.     А градинката, с добилата някога печална слава Черна джамия, където виковете на многократно пребивания Петко Каравелов ехтят и до днес. От скромния незабележим гроб, сгушен до църквицата, наречена на светците, донесли на България писмеността. Църквицата, където и днес се прощаваме с най-видните български интелектуалци.  Та тази улица и тази църквица станаха лице на най-безочливото, най-некадърното и отвратително лице на българското строителство. Е, току пред Новата година пуснаха отново трамвая между окъртените тротоари и прахоляка, дето ни дъжд, ни сняг не го ловят. Прехвърлихме ремонта и в 2019-а. Никакви заклинания за глоби, извинения, стенания вече не минават. Вие и само вие, г-жа Фандъкова, а не усмихнатият 28-годишен красавец, който услужливо се оттегли, носите лична отговорност. Пред днешните и пред отминалите читави поколения софиянци. И трябва да я понесете! Бай, бай, лъв! Бай, бай, хепинес! Се пееше в един филм на Боб Фос. Бай, бай Данче!", "date": "2019.01.03", "title": "Една горда софийска улица "}
{"url": "https://duma.bg/sluchayno-izbran-aktor-mozhe-da-vodi-oskar-ite-n182105", "text": "Носителката на наградата \"Оскар\" - Сандра Бълок, излезе с интересна идея, като предлага да се покани актьор от публиката на случаен принцип, който след това да прочете текста от аутокюто по време на церемонията по раздаването на отличията. Според звездата организаторите не трябва да обясняват на късметлията какво да прави, а просто да му кажат: \"Ти си на ход, актьор си, справи се.\" Бълок заяви, че всеки от настоящите представители на гилдията може да поеме тази роля. Церемонията по награждаването с \"Оскар\" ще се проведе на 24 февруари 2019 г.", "date": "2019.01.03", "title": " Случайно избран актьор може да води \"Оскар\"-ите"}
{"url": "https://duma.bg/datata-n182119", "text": "106 Г. ПР.Н.Е. - РАЖДА СЕ ЦИЦЕРОН, РИМСКИ ОРАТОР И ДЪРЖАВНИК (УМИРА 43 Г. ПР.Н.Е.). Първият носител на титлата Pater Patriae (баща на Отечеството). До наши дни са оцелели 19 негови трактата по риторика, политика и философия, по които са се учили на ораторско изкуство поколения юристи. Съхранени са и над 800 писма, съдържащи биографични сведения и ценна информация за римското общество от края на републиканския период. 1842 - В ТРЯВНА СЕ РАЖДА ЯНКО МУСТАКОВ, КОМПОЗИТОР, ХОРОВ ДИРИГЕНТ (УМИРА 1881 Г.). Завършил Букурещката консерватория. През 1868 г. основава първия български хор, който през 1934 г. приема неговото име. Създава първия струнен оркестър в Свищов. Хорът пее при откриването на Учредителното Народно събрание през 1879 г. 1907 - ОФИЦИАЛНО Е ОТКРИТА СГРАДАТА НА НАРОДНИЯ ТЕАТЪР В СОФИЯ. Построена е по проект на виенските архитекти Херман Хелмер и Фердинанд Фелнер. През 1923 г. по време на представление избухва пожар, който нанася големи поражения. Театърът е възстановен окончателно през 1929 г. по проект на немския архитект Мартин Дюлфер и на българския строителен инженер, завършил в Мюнхен, Кирил Чапаров. По време на бомбардировките в столицата (1943-1944) е засегнат сериозно, но е възстановен още през 1945 г. 1929 - РАЖДА СЕ СЕРДЖО ЛЕОНЕ, ИТАЛИАНСКИ РЕЖИСЬОР (УМИРА 1989 Г.). Известен е със своите \"спагети-уестърни\" (филми за Дивия Запад, заснети в Европа с американски актьори в главните роли и с епичната музика на майстори като Енио Мориконе за фон). Леоне режисира самостоятелно едва седем филма, но повечето от тях се радват на култов статус и до днес - \"Имало едно време на Запад\", \"Добрият, лошият и злият\", \"За няколко долара в повече\" и др. Последният му проект е филм за блокадата на Ленинград, който обаче не се осъществява заради ненавременната му смърт от инфаркт. 1987 - АРЕТА ФРАНКЛИН СТАВА ПЪРВАТА ЖЕНА, УВЕКОВЕЧЕНА В ЗАЛАТА НА СЛАВАТА НА РОКЕНДРОЛА. Родената през 1942 г. американска певица, пианист и композитор работи предимно в музикалните стилове джаз, соул, ритъм енд блус, както и в традиционния негърски госпъл. Освен соловите си изпълнения има многобройни дуети съвместно с изпълнители като Луис Армстронг, Лучано Павароти, Джордж Майкъл и др. 1993 - В МОСКВА ДЖОРДЖ БУШ-СТАРШИ И БОРИС ЕЛЦИН ПОДПИСВАТ \"СТАРТ-2\". Договорът за съкращаване на стратегическите нападателни оръжия предвижда намаляването с две трети на притежаваните от двете страни ядрени бойни глави. САЩ ратифицират този договор през януари 1996 г., а Русия - през 2000 г. Преди да започнат разоръжаването, САЩ и Русия разполагат с 11 000 ядрени бойни заряда.", "date": "2019.01.03", "title": "Датата"}
{"url": "https://duma.bg/zografski-varvi-20-i-na-4-te-shantsi-n182095", "text": "Владимир Зографски върви 20-и в генералното класиране след първите две състезания на най-престижната верига по ски скокове - \"Четирите шанци\". 25-годишният самоковец се класира 25-и на скоковете в Гармиш-Партенкирхен (Гер). Той бе 23-ти в квалификациите след скок от 128 м и това го противопостави в пряк двубой с Мартин Хаман (Гер), който бе 28-и. Зографски елиминира с убедителна преднина немеца. Той постигна 117 м (оценка 99,1 т.), срещу 105 (77,8 т.) на Хаман и така се класира за вторите скокове. Там българинът прелетя 133 м и събра обща оценка от 226,3 т. Те се прибавиха към 239-те от първото състезание във веригата - в Оберстдорф, където бе 23-и. Преди последните две надпревари, които са в Инсбрук днес и утре и в Бишофсхофен през уикенда, самоковецът има 465 т. и е точно пред двукратния медалист (злато и сребро) от Олимпиадата в Пьонгчанг 2018 Йохан Андре Форфанг (Нор) 462. Убедително в \"Четирите шанци\" с 548,9 т. води Риойо Кобаяши (Яп), който триумфира и в Гармиш, и в Оберстдорф, следван от Маркус Айзенбихлер (Гер) 545,6 т, Давид Кубацки (Пол) 526 и др. В генералното класиране за Световната купа Кобаяши води със 756 т., пред поляците Пьотр Зила 509 и Камил Стох 437. Зографски е 19-и със 103 т.", "date": "2019.01.03", "title": "Зографски върви 20-и на \"4-те шанци\""}
{"url": "https://duma.bg/gledayte-n182094", "text": "Футбол по Диема спорт 2 22.00 Ман Сити - Ливърпул по Макс спорт 3 22.30 Виляреал - Реал М по Евроспорт 1 Тенис 5.00 Турнир в Бризбейн (мъже) Ски-бягане 14.00 и 16.00 Тур дьо ски в Оберсдорф Ски-скокове 15.00 \"4-те шанци\" в Инсбрук (квалификация) по Евроспорт 2 Тенис 12.00 Купа \"Хопман\" (Гърция - Швейцария) Баскетбол 19.30 Алба Берлин - Монако по Макс спорт 2 19.30 Анадолу Ефес - Байерн М 21.45 Реал М - Макаби ТА", "date": "2019.01.03", "title": "Гледайте"}
{"url": "https://duma.bg/balgarin-vze-medal-ot-svetovnoto-po-shtangi-n182097", "text": "България все пак заслужи медал от световното по щанги за мъже, което се проведе в Ашхабад през ноември. Взе го Ангел Русев, който се окичи с бронз в неолимпийската категория до 55 кг. Русенецът завърши 4-ти в изтласкването със 140 кг, но впоследствие бронзовият медалист Тирапат Чомчуен (Тайланд) бе уличен в употреба на забранен анаболен препарат и резултатът му от 141 кг се анулира. Русев остава шести в двубоя, защото азиатецът хвана нула в изхвърлянето и не участва в общото класиране. Русев се сдоби и с още един световен рекорд за 18-годишни, тъй като резултатът му в изтласкването превъзхожда обявения стандарт за новата категория. Ангел постави още 5 световни рекорда на първенството в Туркменистан. Наскоро Русев бе обявен за Щангист №1 на 2018 г. от БФВТ.", "date": "2019.01.03", "title": " Българин взе медал от световното по щанги"}
{"url": "https://duma.bg/prandi-shte-vrashta-kaziyski-v-natsionalniya-otbor-n182096", "text": "Силвано Пранди ще направи опит да върне Матей Казийски в националния отбор по волейбол. Назначеният за втори път за селекционер на \"лъвовете\" италианец обяви, че с 34-годишния посрещач на Верона тимът ще е доста силен. Казийски отказа да играе за България през 2012 г., след като менторът му Радостин Стойчев беше изгонен от селекционерския пост след провал в олимпийската квалификация за Лондон. \"Целта е да класирам отбора за Олимпиадата в Токио 2020. Ще говоря с играчите, за да разбера тяхното състояние, както и техния ентусиазъм да се изправят пред това приключение. Със сигурност бих искал да върна на света на волейбола удоволствието да се наблюдава шампион като Матей Казийски в националния отбор. Биха били добра комбинация с Цветан Соколов\", заяви пред в. \"Гадзета дело спорт\" 71-годишният Пранди.", "date": "2019.01.03", "title": "Пранди ще връща Казийски в националния отбор"}
{"url": "https://duma.bg/ludogorets-vrashta-izdanka-v-braziliya-n182098", "text": "Лудогорец връща Жуниор Брандао в родната му Бразилия. 23-годишният нападател ще подпише за 1 година под наем с Гояс. Той пристигна в Разград през лятото от Атлетико Гоянензе за 1,5 млн. евро, но се провали. В Първа лига Брандао въобще не игра, а записа 6 мача за втория тим на разградчани и отбеляза 4 попадения. Той изигра и два мача в Лига Европа - включи се в срещите с Цюрих (0:1) и Байер Леверкузен (2:3). Елитният германски Нюрнберг проявява интерес да купи Якуб Шверчок и е готов да плати 3 млн. евро за поляка. Шверчок бе резерва при Пауло Аутори, но Антони Здравков често му гласува доверие. Преди дни Лудогорец взе румънеца Адриан Попа. 30-годишният полузащитник ще играе до лятото като преотстъпен от английския втородивизионен Рединг, след което може да бъде купен от \"орлите\".", "date": "2019.01.03", "title": "Лудогорец връща издънка в Бразилия "}
{"url": "https://duma.bg/vrachvat-nagrada-za-roman-dimitar-dimov-n182115", "text": "Учредената преди няколко месеца Европейска литературна награда \"Димитър Димов\" ще бъде връчена за първи път във Варна в навечерието на 110-ата годишнина от рождението на именития български писател през юни 2019 г. За престижното отличие, чийто награден фонд е 10 000 лева, ще се конкурират съвременни български и европейски автори на романи, издадени у нас в периода 1 януари - 31 декември 2018 г. Заявки от издателите се подават по имейл, а формулярите може да бъдат изтеглени от сайтовете на фестивала \"ВарнаЛит\" и на община Варна. Крайният срок е 15 януари 2019 г. на имейл ddimov.nagrada@gmail.com. Издателствата имат право да кандидатстват с максимум четири романа - до два от родни и до два от европейски съвременни живи писатели, публикувани на български език през календарната 2018 г. Конкурсът ще се провежда в два етапа. Първият кръг приключва на 31 март 2019 г., когато ще бъдат съобщени публично петте романа, избрани от 5-членното жури измежду всички кандидатури, които ще се борят за европейската награда \"Димитър Димов\". Във втория етап журито определя носителя на наградата между тези пет номинирани заглавия, а името на победителя ще бъде обявено на официална церемония по време на предстоящото издание на фестивала \"ВарнаЛит\" през 2019 г. Целта на Европейската литературна награда \"Димитър Димов\" е да отличи романи с висока художествена стойност, писани на територията на Стария континент и издадени на български. ", "date": "2019.01.03", "title": " Връчват награда за роман \"Димитър Димов\" "}
