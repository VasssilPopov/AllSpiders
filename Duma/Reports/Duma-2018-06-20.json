{"url": "http://www.duma.bg/node/169315", "text": "България продължава да изостава сериозно спрямо останалите държави от Европейския съюз (ЕС) по развитие на икономиката. Страната ни остава на последно място в общността по БВП и потребление на глава от населението спрямо средното за блока равнище, показват предварителните оценки на Евростат. \nИзмерено в паритет на покупателната способност, потреблението в България през миналата година е било 55% от средното за ЕС. През 2016 г. средно то е било на ниво от 2 пункта по-ниско - 53% от средното за ЕС. \nНа предпоследно място остава Хърватия с 61%, а преди нея е Унгария с 63%. Румъния, която миналата година си разделяше 26-о място с Унгария, излиза с една позиция напред, и то с доста по-добър резултат - 68% спрямо 63% през 2016 г. В Латвия индивидуалното потребление, измерено в паритет на покупателната способност, достига 70% от средното за ЕС, а в Естония - 72%. Лидери в класацията пък са Люксембург - 130% от средното равнище за ЕС, Германия - 122%, и Австрия - 118%. \nБВП на глава от населението - показател за икономическата активност, също показва значителни разлики между страните членки на ЕС. През 2017 г. БВП на глава от населението, измерен в паритет на покупателната способност, в България възлиза на 49% от средното за ЕС през 2017 г. Преди нас отново е Хърватия с 61%, но този път Унгария и Румъния си разменят местата съответно с 68 и 63% от средното за ЕС. \nНай-висок стандарт отново поддържат жителите на Люксембург. БВП на глава от населението там достига 253% от средното равнище в съюза. Германия бележи БВП на глава от населението от 123%, оставайки след Ирландия - 184%, Австрия и Холандия - по 128%, и Дания - 125%. Средно за еврозоната потребление на глава от населението достига 105% от средното за ЕС, а БВП на глава от населението - 106%, показват още данните.   \n \t\n", "date": "2018.06.20", "title": "Последни сме в ЕС по покупателна способност и БВП "}
{"url": "http://www.duma.bg/node/169317", "text": "Държавната агенция за метрологичен и технически надзор (ДАМТН) спря от експлоатация автомобилна газоснабдителна станция. Това е станало след получен сигнал от гражданин и внезапна проверка на инспекторите на агенцията, които са установили, че на нея се пълнят бутилки за битови нужди, което е забранено от закона. Констатирано е и че станцията се експлоатира без извършен годишен преглед на инсталацията за пропан-бутан, съобщиха вчера от агенцията. Инспекторите са установили две устройства за пълнене на бутилки тип БВГ 27 dm3 и 5 dm3 от колонката за зареждане на автомобилни газови уредби. Двете пълначки са конфискувани, ще бъдат съставени актове за административно нарушение. \nОт агенцията напомнят на гражданите, че когато отиват до близката бензиностанция или газостанция, за да напълнят газовата си бутилка, не само нарушават закона, но и застрашават живота и здравето на себе си и най-близките си хора. Единствено на определените пунктове за пълнене на бутилки специалисти правят допълнителен външен преглед на продукта и дават заключение за риска от употребата му в зависимост от неговото състояние. Също така всяко пълнене на бутилката на пълначна станция се отбелязва в специален дневник, в който се вписват номерът на бутилката и срокът на годността й. Периодично се проверява и вентилът на бутилката с пенообразуващо вещество, за да предотврати изтичане на газ.   \n \t\n", "date": "2018.06.20", "title": "Запечатаха газоснабдителна станция в Стамболийски"}
{"url": "http://www.duma.bg/node/169329", "text": "Открито е вторично огнище на птичи грип в птицеферма за кокошки носачки, собственост на \"Яйца и птици - Зора\" АД в село Дончево, община Добрич, стана ясно от заповед на изпълнителния директор на Българската агенция по безопасност на храните д-р Дамян Илиев. Той е разпоредил допълнителни мерки за биологична сигурност в 3-километровата предпазна зона и в 10-километровата наблюдавана зона около огнището. Всички заразени и контактни птици в двата животновъдни обекта - с регистрационни номера 2BG08001 и 3BG08001, ще бъдат умъртвени по хуманен начин. \n Областните дирекции по безопасност на храните в цялата страна трябва да организират изтеглянето от пазара и складовете на яйца с рег. номера BG08001, 2BG08001 и 3BG08001, собственост на \"Яйца и птици - Зора\" АД, с. Дончево, произведени от 23 май тази година. Информация за това трябва да бъде изпратена и до всички държави членки на ЕС, за които е извършван износ на яйца от засегнатите от заболяването обекти.   \n \t\n", "date": "2018.06.20", "title": "Заради птичи грип изтеглят от пазара български яйца "}
{"url": "http://www.duma.bg/node/169330", "text": "Пет сдружения на превозвачите в България изпратиха писмо до председателя на парламентарната група на ГЕРБ Цветан Цветанов, в което заявяват, че не са били канени на четирите кръгли маси за обсъждане на законопроекта за създаване на Автомобилна камара. Предложението е на управляващата партия и коалиционния й партньор \"Обединени патриоти\", като и \"Воля\" го подкрепя. \nПроектът предвижда Автомобилната камара да \"издава, спира и отнема лиценз за упражняване на професията автомобилен превозвач\", ако министърът на транспорта упълномощи председателя на камарата за това. Всички, извършващи превозваческа дейност, ще трябва да станат задължително членове на камарата. Освен лиценз за пътници и товари на територията на страната камарата ще издава и лицензите за международен превоз в \"общността\", които в момента се издават от Изпълнителна агенция \"Автомобилна администрация\". \nТова предизвика недоволството на автобусните превозвачи. Миналата седмица над 2 хил. автобуса за вътрешноградски, междуселищни и републикански пътнически превози спряха работа за час и половина, за да изразят недоволството си срещу създаването на Българска автомобилна камара. Според превозвачите проектозаконът е лобистки и създава условия за корупция. \nПод отвореното писмо до Цветанов са се подписали Браншови съюз за стопанска инициатива в транспорта, Национално сдружение на автобусните превозвачи в България, Национално сдружение на автобусните превозвачи, Национален съюз на превозвачите и Корпорация на автомобилните превозвачи. \n\"Истината е, че никое от сдруженията в пътническия транспорт никога не е било канено на такива обсъждания. Избирателно са канени отделни фирми, които не са присъствали с браншови представителни функции, а в лично качество. Въпреки това присъствалите колеги винаги и категорично са заявявали, че пътническият транспортен сектор непреклонно желае да бъде суверенен. Беше заявено, че проектозаконът е бил обсъждан в КРИБ, което, ако е вярно, то това се е случвало в отсъствието на пътническите оператори и сдружения, членуващи в КРИБ\", пише в писмото. \nОрганизациите все пак изразиха оптимизъм, че управляващите ще се вслушат в исканията им. За това съдели по поканата за среща, която Цветанов им пратил. От автобусния бранш уточниха, че протестите им не са политизирани, каквото било и твърдението на Цветанов. Браншовите организации настояват срещата им с Цветанов да бъде открита за медиите и да е изцяло свързана с проблемите на автобусния бранш, а не с тези на товарните превозвачи.   \n \t\n", "date": "2018.06.20", "title": "Не с организации, а с фирми властта обсъждала закона за Автомобилната камара"}
{"url": "http://www.duma.bg/node/169314", "text": "В България през май са продадени 3308 нови автомобила, което е с 34,6% повече на годишна база. Това поставя страната ни на второ място по ръст в ЕС, показват данни на Европейската асоциация на автомобилните производители (АСЕА). Преди нас е Румъния, която отчита ръст от 43,3%. Спад с 5,8% се наблюдава в Германия, както и с 2,8% в Италия. Общо 1 398 913 нови коли са продадени в целия ЕС през миналия месец, което е с 0,8% повече за година. От началото на 2018 г. до 31 май броят на продадените нови автомобили е 6 879 885. 14 496 от тях са в България, което е ръст от 25,6 на сто спрямо същия период на 2017 г.   \n \t\n", "date": "2018.06.20", "title": "Над 34% ръст в продажбата на нови автомобили"}
{"url": "http://www.duma.bg/node/169318", "text": "Как повишението на цената на газа от 10,81% ще се отрази на топлинната енергия и съответно на цената на електрическата енергия ще стане ясно на 1 юли. Тогава Комисията за енергийно и водно регулиране (КЕВР) ще вземе окончателно решение за цената на топлинната енергия, цената на електроенергията, произведена по високоефективен комбиниран начин, и цената на електрическата енергия. Това заяви вчера пред журналисти председателят на КЕВР Иван Иванов. Все пак той прогнозира, че цената на топлинната енергия може да се повиши с повече от три процента, докато при електроенергията скокът ще е по-нисък. \nНяма съмнение, че всяко повишение на основен енергиен източник, в случая това е природният газ, за българските топлофикации се отразява в цената на последващите топлинна и електрическа енергия, каза Иванов. В същото време той припомни, че в доклада си КЕВР е постигнала намаляване на исканото от \"Булгаргаз\" увеличение от 18,05 на 10,81%. \nПредседателят на КЕВР отказа да се ангажира в какви рамки ще бъде поскъпването, особено за топлоенергията, с мотива, че се отразява по различен начин за всяко едно от топлофикационните дружества. \"Има дружества, които традиционно имаха по-ниска цена. Едно такова увеличение при тях ще е по-високо, но все пак те ще останат с традиционно по-ниски цени. Обратно, за дружества, които са в горната половина в цените на топлоенергията, това ще е с по-малък процент. Но не мога да изпреваря работната група, която трябва да се произнесе\", каза Иванов. Той изрази очакване за постигане на цени, които са \"възможно най-ниските при това увеличение\". \nВсе пак председателят на КЕВР допусна увеличение до 5% на цената на топлинната енергия. \"Не може при едно такова поскъпване на природния газ, който формира около 60% от цената на топлинната енергия, да се поиска увеличение от 3%\", коментира той, но отказа да се ангажира с конкретна прогноза. \nПо отношение на електроенергията влиянието на цената на природния газ е опосредствано чрез добавката \"задължение към обществото\", която се формира заради високоефективното производство на електроенергия при комбиниран цикъл от когенерациите и увеличението там ще е по-малко, прогнозира той. Измененията съответно ще бъдат отразени и в ценовите решения на регулатора, които ще станат ясни след закрито заседание и ще бъдат оповестени и съответно ще влязат в сила от 1 юли.   \n \t\n", "date": "2018.06.20", "title": "Шефът на КЕВР увърта за поскъпването на парното и тока"}
{"url": "http://www.duma.bg/node/169316", "text": "Малките и средните търговци на горива излизат на масови протести на жълтите павета и блокиране на републиканските пътища и гранични пунктове. Причината за протеста е лобисткият според тях законопроект за горивата, който ще доведе до масови фалити и ще повиши цените за крайния потребител. \nРешението е взето във Велико Търново по време на среща на Сдружението на малките и средните търговци на горива в Северна България, съобщи председателят му Николай Николов. По думите му предложените промени в закона ще засегнат между 300 и 400 фирми в цялата страна. \nПървата репетиция за подготвяния национален протест бе Бургас в понеделник. Повече от 150 камиона и леки коли са блокирали движението по основната пътна артерия на Бургас, свързваща морския град с Южното и Северното Черноморие, предадоха местни медии. Законът ще убие конкуренцията и ще доведе до повишаване цената на горивата, заяви организаторът на протеста в Бургас Роси Бъчварова. Според вносителите на законопроекта обаче с новите правила ще се намали делът на сивия сектор, който заема близо 30% от пазара на горива. Търговците на горива очакват да бъдат подкрепени за националния протест и от превозвачите. \nЗаконопроект за административното регулиране на икономически дейности, свързани с нефт и продукти от нефтен произход, мина на първо четене в Народното събрание. Според един от вносителите му Емил Димитров-Ревизоро от \"Обединени патриоти\" целта на законопроекта е засилване на контрола върху пазара на горива. Според дребните търговци на горива истинската цел е да бъдат изхвърлени от пазара и да бъде ограничена конкуренцията.   \n \t\n", "date": "2018.06.20", "title": "Търговци на горива излизат на национален протест "}
{"url": "http://www.duma.bg/node/169301", "text": "Според най-нови научни изследвания хората, които плачат, са всъщност по-силни и по-здрави от онези, които не го правят. И мъжете, и жените се чувстват много по-добре, след като отронят по някоя сълза или направо се нареват от сърце. \nНегативните емоционални състояния провокират секрецията на хормона на стреса, наречен адренокортикотропен хормон, който предизвиква високи нива на кортизол в организма. Сълзите прогонват този хормон от тялото, което ни кара да се чувстваме по-спокойни. \nПлачът всъщност подобрява настроението ни, сочат още данните от актуални проучвания. Когато сме разстроени, нивата на манган в тялото ни се покачват, което води до нарушения в емоционалното ни състояние и нервност. Плачът освобождава манган и свързаните със стреса хормони и протеини и така незабавно облекчава нашето настроение. за също така произвеждат ендорфини - натуралното болкоуспокояващо средство на нашето тяло. Ето защо след сесия от хубав плач се чувстваме освежени.   \n \t\n", "date": "2018.06.20", "title": "Сълзите осигуряват повече сила и здраве"}
{"url": "http://www.duma.bg/node/169302", "text": "Любовно писмо на Антоан дьо Сент-Екзюпери с акварелно изображение на Малкия принц бе продадено на търг за над 240 хил. евро, съобщиха световните агенции. Това беше най-скъпият артикул на аукциона на \"Аркюриал\", който съдържа общо 49 ръкописа и скици от прочутия френски писател и авиатор. \nРисунките са от 1942 г., като на една от тях Малкият принц е седнал зад бюро и държи много дълъг свитък.  \nОрганизаторите на търга твърдят, че това може да е последното писмо на Сент-Екзюпери, преди самолетът му да изчезне през 1944 г. по време на полет през Втората световна война.   \n \t\n", "date": "2018.06.20", "title": "Любовно писмо с рисунка на Малкия принц продадено за над 240 хил. евро"}
{"url": "http://www.duma.bg/node/169304", "text": "Полуфиналистката от \"Гласът на България\" Симона Загорова представи \"Горе, горе\" - новия си съвместен проект с N.A.S.O & Andro. Заедно с много приятели и колеги музиканти талантливата певица даде старт на летните купони с актуално звучене, танцувален ритъм и провокативна визия, която акцентира на природните стихии огън и вода. Целият екип, застанал зад авторския проект, пожела на гостите много забавления в добра компания, прекрасни емоции и целеустременост към сбъдване на мечтите, защото \"Единственият път е нагоре!\" \nСред първите, които видяха клипа на Симона Загорова, бяха нейната майка - поп-фолк звездата Глория, множество арендби идоли и колегите й от музикалното шоу \"Гласът на България\". На партито присъства и моделът Галин Найденов, когото феновете ще видят в клипа към песента с компилация от доста ефекти, сред които огнехвъргачки, бързи мотори и кожени рокерски облекла. Актуалните градски графити, младежкото излъчване и динамиката на видеото са съобразени с критериите на топхитовете в САЩ, за да създадат продукция на световно ниво, отговаряща на вкусовете на българските фенове. \nПарчето и клипът на \"Горе, горе\" само за часове събраха хиляди гледания на официалния канал на Симона Загорова в YouTube. Веднага след промоцията песента бе представена на живо пред публиката на най-новия клуб в Студентски град.   \n \t\n", "date": "2018.06.20", "title": "Симона Загорова започна лятото с \"Горе, горе\""}
{"url": "http://www.duma.bg/node/169303", "text": "Парижката обществена транспортна компания RATP съобщи, че момчето, родило се в неин влак във Франция, ще се вози безплатно в Париж, докато стане на 25 години, предаде Асошиейтед прес. Появата на бебето на бял свят е смутило трафика по една от влаковите линии в столицата. \nГрупа спасители са се погрижили за майката и детето и са ги отвели в най-близката болница. Новината за \"непредизвестеното раждане\" обиколи екраните на парижките влакове. От линията RER A изразиха \"искрените си поздравления\" към майката на бебето и написаха в туитър, че трафикът е нормализиран. \nМного парижани посрещнаха радостно в социалните мрежи новината за раждането. Други обаче отбелязаха, че влаковият трафик в Париж често бива смущаван от стачки и други инциденти.   \n \t\n", "date": "2018.06.20", "title": "Родено във влак бебе ще пътува безплатно"}
{"url": "http://www.duma.bg/node/169306", "text": "Посетителите на тазгодишния фестивал Webit, който ще се проведе в София на 26-27 юни, ще имат възможността да се потопят в уникално изживяване и първи да опитат съвременните решения в използването и създаването на виртуална реалност. За първи път ще бъде акцентирано върху иновативен подход към представянето на строителни инвестиции. За няколко наситени с емоция минути ценители ще станат част от стила на живот в първия отворен жилищен комплекс от смесен тип в България - Grand Kanyon. И всичко това - през екстремно предизвикателство, което ще разбие досегашните представи. \nВсеки ще може да се качи на Primavera - най-новия модел на легендарния скутер Vespa, символ на свободата, въображението и един от знаците на съвременната поп култура и модерния градски начин на живот. След това благодарение на VR технологията, скутерът ще се превърне в летяща Vespa от бъдещето, която ще потегли на екстремна състезателна обиколка из Grand Kanyon. В него жилищната сграда е на пешеходно разстояние от мола, ултрамодерни спортни центрове, ресторанти и кафенета и близък огромен парк. VR турът през всички тях ще разклати усещането за сигурност и ще даде възможност за адреналиново преживяване и 360-градусов поглед отвисоко над квартал \"Младост\" и цяла София. \nВиртуалното приключение е изцяло изградено в България от Animajor - иновативно студио, специализирано в различни VR и AR технологии. Това е първият му проект за родна земя от 6 години насам. Студиото е основано от завършилия във Великобритания 3D аниматор Явор Бонев през 2011 г. като първата компания в света, специализирана в холограмната анимация. Оттогава са създадени над 100 дигитални решения за различни сектори и клиенти във Великобритания, Франция, Германия, Ливан, Ангола, Алжир и други държави. Режисьор на проекта е самият основател на компанията, чиято основна цел е да изгради незабравимо преживяване както за хората, които за първи път ще сложат VR очила, така и за онези, които вече многократно са ползвали технологията.   \n \t\n", "date": "2018.06.20", "title": "Виртуална разходка в град от бъдещето"}
{"url": "http://www.duma.bg/node/169305", "text": "Поради многобройните запитвания и огромния интерес от страна на родния елит към ВИП билети за летния лайв на Тимати на 28 юли в Слънчев бряг организаторите на концерта пуснаха ограничено количество. Ценните пропуски са на цена 100 лв. и се продават в мрежата на Eventim. Местата са разположени на специално изградена платформа. Всеки, закупил подобен билет за шоуто на най-успешния руски арендби изпълнител, ще получи бърз достъп до ВИП зоната през отделен за целта вход. Допълнително на разположение на привилегированите гости ще има специално обособен бар. \nКонцертът на Тимати на Cacao Beach ще започне в 21 ч. Билетите са в продажба по 50 лв., като в деня на събитието ще струват 70 лв., уточниха от екипа на Moko Solution.   \n \t\n", "date": "2018.06.20", "title": "Пуснаха ВИП билети за концерта на Тимати"}
{"url": "http://www.duma.bg/node/169331", "text": "Както миналата, така и тазгодишната кампания по договорите за аренда и наем на земеделска земя, която е основата за получаване на евросубсидии в размер на 1,5 млрд. лв. годишно, предизвика хаос и суматоха сред фермерите и в общинските служби по земеделие. Забърканата законодателна каша е толкова голяма, че Кампания 2018 е пред срив по думите на земеделския министър Румен Порожанов. \nПричината е във влезлите в сила нови разпоредби в Закона за собствеността и ползването на земеделските земи (ЗСПЗЗ) на 22 май тази година. Съгласно тях фермерите, които обработват земя под наем, с договори над 1 година трябваше да ги представят отново в областните земеделски служби - в писмена форма с нотариална заверка на подписите на страните и удостоверяване на съдържанието и до един месец. Това се отнасяше както за вече сключени договори, така и за нови. Целта на промените беше да се спрат опитите за измама със земеделска земя, заради европейските субсидии, каквито случаи имаше масово през миналогодишната кампания, предимно в Северна България. Сега обаче се оказва, че този едномесечен срок е неизпълним от фермерите със стари договори. Проблемът е бил представен от министъра на земеделието Румен Порожанов по време на заседанието на парламентарната комисия по земеделие и храни. Това са обявили депутати пред \"Медиапул\". \nВзето е било решение чрез преходните и заключителни разпоредби в Закона за рибарството и аквакултурите тази разпоредба да не важи за стари договори, а за новите срокът да бъде удължен до 31 юли. Тези промени се очаква да бъдат гласувани от Народното събрание, са обяснили депутатите. Според тях става въпрос за около 20 млн. декара земя, която се отдава под наем или аренда от собствениците им на регистрирани земеделски стопани. За 2017 г. регистрираните обработваеми площи възлизат на над 38,5 млн. декара, за които се разпределят 1,5 млрд. лв. субсидия по линия на директните плащания.   \n \t\n", "date": "2018.06.20", "title": "Хаос с договорите за наем на земя"}
{"url": "http://www.duma.bg/node/169347", "text": "  Спектакъл, посветен на Найден Геров \nТеатърът на словото ще представи спектакъл, посветен на 195-годишнината от рождението на именития възрожденец Найден Геров. Премиерата е днес, 20 юни, от 18 ч. в салона на КИ \"Красно село\" (спирка жк \"Хиподрума\" на трамвай 5). Участват Йордан Каменов - сценарист и водещ, Богдана Вульпе и Любомир Бъчваров - актьори, Валентин Стамов - пианист. Входът е свободен. Допълнителни билети за концерта на Кралския концертгебау \nКонцертът на Кралския концертгебау оркестър от Амстердам е на 30 юни в зала 1, както ДУМА писа. Поради изключителния интерес към продуцирания от НДК концерт ще бъдат пуснати допълнителни билети на цени от 50 и 70 лв. За първи път публиката ще може да чуе и види на живо пълния състав на легендарния оркестър, а солист на вечерта ще бъде световноизвестният цигулар Веско Ешкенази. Той свири на цигулка Гуарнери дел Джезу, която е произведена в Италия и е на близо 300 години. Експерти твърдят, че звукът й е ненадминат. Сменят датата за \"Джипси кингс\" \nКонцертът на фламенко кралете \"Джипси кингс\" се мести от 28 юни на 7 декември. Мястото на събитието, организирано от \"Loud Concerts\", остава същото - зала 1 на НДК. Промяната се налага поради логистични несъответствия в програмата на харизматичните изпълнители. Купените вече билети за концерта ще важат за новата дата, без да е необходима презаверка. Феновете, за които 7 декември е неудобен, имат възможност да върнат билетите и да получат паричната им стойност. Краен срок за връщане на билетите - 19 юли, информира Радостина Ранова. Мечето Падингтън става на 60  \n\"Падингтън става на 60\" в събота (23 юни) от 11 ч. в литературния клуб \"Перото\" в НДК. Прекрасният Падингтън се е появил на бял свят преди 60 години благодарение на писателя Майкъл Бонд. Мечето обича празници и затова от издателство \"Агата-A\" са му устроили прекрасно парти. Ще има много изненади и, разбира се, сандвичи с мармалад.   \n \t\n", "date": "2018.06.20", "title": "Кратки новини"}
{"url": "http://www.duma.bg/node/169349", "text": "\"Изкуството на песента - Акустично\" ще бъде представено на 21 юни от 19.30 ч. в Сити марк арт център в София, бул. \"Янко Сакъзов\" 30. Публиката ще има възможност да слуша Кирил Калев - вокал, китара, автор и модератор. Участват още Мишо Шишков (пиано, вокал), Лина Шишкова (вокал), Боди Боздуганова (бас). Специални гости са Михаил Белчев и Кристина Белчева.  \n\"Изкуството на песента - Акустично\" е музикален формат, който включва песни на Кирил Калев от неговите три авторски албума и богата ретроспектива от песенното творчество на български и световни музиканти и поети като Радой Ралин, Валери Петров, Недялко Йорданов. Ще прозвучат творби на именити автори на песни като Джон Ленън, Жак Брел, Боб Дилън. \nСпециалните гости са любими певци и автори от българската музикална сцена. Техните изпълнения предизвикват интереса на публиката със своето уникално акустично и поетично звучене. Авторът на спектакъла ги представя в любопитна документална среда. \nОригинален акустичен портрет на първия специален гост - Михаил Белчев, допълва по интересен начин новия формат. Водещи имена от родната музикална сцена са поканени да гостуват в следващите издания.    \n \t\n", "date": "2018.06.20", "title": "Нов музикален формат представя творби на Кирил Калев"}
{"url": "http://www.duma.bg/node/169355", "text": "Сопраното Соня Маринова и пианистът Младен Тасков ще поднесат свои изпълнения на 21 юни от 20 ч. в зала \"Славейков\" в София. Те са подбрали едни от най-стойностните и придобили голяма популярност песенни творби, в които лиричният гений на големите френски композитори е симбиоза с поетичната лирика на Виктор Юго, Пол Верлен, Жан Ануи, Пол Бурже... В програмата се поставя акцент на 100 години от смъртта на Клод Дебюси, 200 години от рождението на Шарл Гуно и 180 години от рождението на Жорж Бизе. В репертоара присъстват и творби на Масне, Пуленк и Форе. Входът е свободен до изчерпване на местата в залата. Събитието, организирано от Френския институт, е с подкрепата на френско-българската културна асоциация \"Артавенир\". \nПразникът на музиката бележи началото си във Франция през 1982 г. по решение на Международния съвет по музика към ЮНЕСКО. Вече 36 години той се чества ежегодно на 21 юни - в деня на лятното слънцестоене. Популяризиран от френския министър на културата Жак Ланг, този празник е едно от най-значимите културни събития във Франция. Идеята бързо се разпространява извън границите на страната и днес този ден се празнува в над 700 града, в 120 държави, главно по инициатива на френската културна мрежа в чужбина.      \n \t\n", "date": "2018.06.20", "title": "Празник на музиката със Соня Маринова и Младен Тасков"}
{"url": "http://www.duma.bg/node/169356", "text": "Илия Григоров Изследването на Георги Велев \"Български литературни загадки: Елин Пелин, Йордан Йовков, Емилиян Станев\" (изд. \"Гея Либрис\") е нов поглед към творчеството на трима от най-обичаните български автори. Съчетанието от дълбочина и перспектива, документалност, научен подход и творчески интерпретации отваря пред читателя хоризонти, които само съучастническото въображение може да овладее, предизвиква чувства и размисли, които съграждат и пресътворяват, а не възпроизвеждат светове. Историографията е превърната в изкуство, а \"дописването\" на творбите в контекст, обединяващ единството и уникалността, универсиализира художествените интерпретации на авторите. \nУсетът към детайлите е впечатляващ: не е достатъчно те да бъдат фокусирани, диференцирани или свързани в идейно насочен контекст, а често са основа на разгръщащите се перспективи и на оригиналните творчески интерпретации. Семиотиката на творческите светове не свива спектъра на възприятията, а напротив - разгръща необозрими пространства за емоционално съпричастие, научно допълване на идеите и въображаемо сливане или отблъскване на представи. Няма дидактичност, нито опити за налагане на мнение, а само интересни и оригинални творчески интерпретации, вдълбочаване в художествените светове, които не могат да бъдат досегнати без идеята и възможността сам да търсиш и пресътворяваш. Творческата абстрактност не руши конкретиката и обратно. Документалността не пречи на художественото обобщение и универсализиране и обратно. Биографията на писателя е втъкана в неговия творчески път, а не е просто фон или \"разрешаване\" на неясни аспекти в произведенията му. \nВ двете части на изследването има ясни, плътни фокуси. В първата това е обединяването в общ аспект и същевременно разграничаването на единството и раздвоението, на завършеност в незавършеното и откриване на нови идеи и перспективи в завършеното. Да. Разказите на Елин Пелин завършват с непоклатима точка, а тези на Йордан Йовков - с двуеточие, защото има още какво да се случи. Но Георги Велев постига нещо ново и различно: открива надграждаща перспектива във финала на Елин-Пелиновите творби и осмисля по такъв начин идеите на Йовковите произведения, че да универсализира в актуален контекст непреходното в облика на героите и непреодолимото в социалните явления и тенденции.  \nЩо се отнася до романа \"Антихрист\" на Емилиян Станев, \"ужасът на световната загадка\" е разрешен. Създателят е Антихрист и обратно; няма как да се увековечим в сътвореното, ако не съумеем да го видим и в перспективата на неговото разрушаване. Показан е нов път за осмисляне на единението и раздвоението на личността: когато виждаш себе си в перспективата на света, постигаш света; когато виждаш себе си в перспективата на някой друг човек, постигащ себе си; но когато се двоумиш между тези две перспективи, си отиваш от този свят с отворени очи.  \nВъв втората част на изследването \"Звездният път на Емилиян Станев\" основен фокус е красотата. Възприемането й обаче е по-различно от познатото: тук тя е жестока - не е встрани от конфликтите, а е тяхното естетическо и етично проявление; тя е незавършена, неспокойна, предизвиква чувства и усещания: в нея се съчетават природата като \"прекрасна лъжа\", вината, усещането за (не) обратимост, обречеността на идеите във вътрешната им перспектива (към самия себе си) и необозримостта, но и индеферентността им във външната (към универсума). Тази втора част разбива много митове. Обикновено литературните критици се опитват да \"сложат печат\" на героите в определена светлина, а Георги Велев постъпва като авторите - позволява героите да го изненадат и съвсем естествено достига до идеята, че доброто и злото и в литературата, и в живота са едно и също нещо - всичко зависи от мащаба на идеята и от дълбочината на изказаната мисъл. \n--------------   \n \t\n", "date": "2018.06.20", "title": "Духовните ни пътища към вечността"}
{"url": "http://www.duma.bg/node/169357", "text": "С изложбата \"Проф. Андрей Даниел и ученици\" в галерия \"Академия\" на НХА приключва проектът \"Учители и ученици в изобразителното изкуство\" на фондация \"Въпреки\". Тя ще бъде открита на 21 юни от 18 ч., а от 16 ч. ще бъде показана филмова документация за предишните изложби от проекта, научи ДУМА от Зелма Алмалех и Стефан Джамбазов. \nТова е и последната изложба от втория цикъл \"Проф. Андрей Даниел и ученици\". Първият беше в Градската художествена галерия във Варна \"Борис Георгиев\", където с творби участваха 59 ученици на именития художник и педагог. Те бяха представени в София в галерия \"Стубел\", галерия-книжарница \"София прес\" и сега - в \"Академия\". \nЧетирима професори - Емил Попов, Вихрони Попнеделев, Андрей Даниел и Николай Майсторов, бяха в центъра на проекта. Произведенията на художниците и техните ученици бяха показани в седем арт пространства - Националната галерия, Варненската градска художествена галерия, ХГ \"Владимир Димитров - Майстора\" в Кюстендил, галерия-книжарница \"София прес\", \"Академия\" в НХА и частните галерии \"Стубел\" и \"Арт алея\". Проектът беше подкрепен финансово от Министерството на културата и програма \"Култура\" на Столичната община. Помощ оказа и фондацията \"Процес - Пространство\", както и винарска изба \"Русе\". \nСмисълът на проекта беше да изследва как си взаимодействат учителят и ученикът, какво си предават един на друг като контакт и до каква степен ученикът подражава на своя учител или обратното, опитва се да се еманципира от него. Какво иска да изгради в своите ученици един преподавател? Какво ученикът приема или отхвърля от своя ментор? Ако се еманципира, какво остава в неговото творчество от обучението? Докъде трябва да е провокацията за изграждане на собствен стил и позиция? Полезна ли е претенцията на учителя за моделиране на ученика по свой образ и подобие? Какво учителят приема от своите ученици? Има ли нещо, което трябва да се промени в образователната система, за да се изградят силни творци, а не епигони? Важно ли е съществуването на творчески ателиета? \nТова са някои въпроси, които бяха обсъдени на изложбите и предхождащите дискусии и срещи. Поставени в изложба едно до друго, произведенията на учителя и учениците даваха възможност да се видят приликите и разликите и да се осмислят в една дискусия. Освен това много важно е, че ставаше дума за жив контакт между учители и ученици, а не на покойни майстори. Това е стара европейска традиция, която и днес е жива и не само в най-големите и европейските галерии. Точно затова по този начин беше представено част от съвременното българско изкуство по време на българското председателство на Съвета на Европейския съюз. Такъв проект има и образователна стойност, защото в дискусиите за изложбите присъстваха студенти и ученици от гимназиите за изящно и приложно изкуство, училища с разширено изучаване на изобразително изкуство и Националната художествена академия, както и зрители. Общо участниците във всички изложби бяха над 100. Това даде възможност и да се очертае картина на значителна част от съвременното българско изобразително изкуство, доколкото става дума за художници, които са преминали през тези преподаватели, но сега са известни и активни, поясняват организаторите.   \n \t\n", "date": "2018.06.20", "title": "Поколения творци обменят идеи"}
{"url": "http://www.duma.bg/node/169348", "text": "Пучини, който възхвалява любовта, е създал героини, които обичат, страдат, умират, жертват се за нея. Турандот е различна. Тя не познава любовта. Студена и жестока, се превръща в палач за всеки, дръзнал да я пожелае за съпруга. Загадките й са изпитание - игра на живот и смърт. \nИзпитанието на Турандот е изпитание и за Пучини. Тя го държи в плен до последния му дъх. Живее в трепет и възторг, в творческа треска, която не му дава покой денем и нощем. \nЛебедовата песен на Пучини е голямо изпитание и за големите оперни театри, защото тази творба е предизвикателство не само за солистите, но и за целия ансамбъл. \nРодена като копродукция на Софийската опера и балет със Солун - Европейска столица на културата 1997, \"Турандот\" стана знаков спектакъл за първия ни оперен театър. Спектакъл, който бе и  завръщането на Гена Димитрова на родна сцена. Това бе и среща с тогава новото поколение артисти, които по-късно станаха новите звезди. На 27 юни в операта ще се играе творбата, изтъкана от силни страсти, в която въпреки всичко побеждава любовта. В ролята на Турандот ще видим Габриела Георгиева, Калаф ще е Камен Чанев, в останалите роли ще се превъплътят Светозар Рангелов, Атанас Младенов, Хрисимир Дамянов, Николай Петров и др. Диригент е Григор Паликаров.   \n \t\n", "date": "2018.06.20", "title": "Лебедовата песен на Пучини играе Софийската опера"}
{"url": "http://www.duma.bg/node/169350", "text": "Няколко дни ни делят от началото на най-големия и престижен фестивал за късометражно кино в Източна Европа, който от тази година е и официален партньор на Филмовата академия в САЩ. Вече 15-а година \"In The Palace International Short Film Festival\" предлага огромно разнообразие от продукции, образователни ателиета, срещи с изявени лица от киноиндустрията и всекидневна музикална програма. Специално за празничното издание събитието ще събере 14-членно международно жури от цял свят, съставено от водещи специалисти в областта.  \nЕдно от най-интересните и изявени имена в списъка е Алън Маккуин, с над три десетилетия опит в продажбите, дистрибуцията и осъществяването на филмови проекти. Друг ключов специалист е Линда Олшевски, която ще приложи изключителните си знания, натрупани в шеметната й кариера, направила я директор на най-успешната компания за късометражни филми в света \"Shorts International Ltd\". От полска страна към журито ще се включи режисьорката Катарина Климкиевич, носителка на отличия от \"Берлинале\", Европейската филмова награда и експерт в Полския филмов институт. От северната ни съседка се присъединяват киноспециалистите Мануела Чернат и Масимилиано Нардули. \nВ Балчик ще гостува Вим Ванакер - продуцент, автор и режисьор на филми, селектор за официалната надпревара за късометражни филми в Кан и ръководител на департамент \"Сценарий\" на \"Nisi Masa\". В журито влиза Якопо Кеса от Италия, директор на Националния филмов център за късометражно кино, автор на книги. Към тях ще се присъединят Файзал-Азам Къреши - гост-лектор в Куба, автор на сценарии и носител на наградата \"БАФТА\", Санди Сисел, носителка на \"Оскар\" и член на академията, артистичният директор на Лондонския фестивал за късометражно кино Филип Илсън, основателят на Ийстърн нейбърс филм фестивал и програматор на Летс сий филм фестивал във Виена - Денис Муйович. От българска страна като представители на журито се присъединяват международно признатият критик проф. Божидар Манов, авторитетният експерт по екранни изкуства проф. Емилия Стоева и Росица Вълканова - режисьор и продуцент.  \nСелекторите от Радио \"Нула\" от България и чужбина ще осигурят уникална смесица от джаз, фънк, соул, хип-хоп и диско. Началото е всяка вечер в 22 ч., партитата са в градината, непосредствено до морето, а входът е свободен.   \n \t\n", "date": "2018.06.20", "title": "Седмица късометражно кино в Балчик "}
{"url": "http://www.duma.bg/node/169294", "text": "Андрю Грей, Джакопо Баригаци и Дейвид Херсценхорн \nСпоразумението на македонския премиер Зоран Заев с гръцкия му колега Алексис Ципрас за прекратяване на десетилетния стар спор за името на балканската страна беше широко похвалено в Брюксел, Вашингтон и столиците на страните от ЕС. \nНо трябва да се преодолеят много препятствия, преди да стане ясен пътят на Македония или на Северна Македония, както тя ще бъде известна според споразумението, до членството й в ЕС. \nСред тези пречки е и ожесточената вътрешна опозиция както в Македония, така и в Гърция. Македонският президент Георге Иванов обяви, че няма да подпише споразумението. Коалиционните партньори на Ципрас и основната опозиционна партия също критикуват плана. \nСъщо толкова важно е, че лидерите на ЕС са разделени дали на срещата на върха в края на този месец да дадат зелена светлина на преговорите за членство на Македония и Албания. В общи линии по дебата в ЕС има два лагера.  Единият, воден от Франция и Холандия, твърди, че блокът трябва да се съсредоточи върху реформирането си след \"Брекзит\", преди да обмисли нови членове. Тези страни също се притесняват, че поканите към страните от Балканите с тяхното наследство от войни и дълбоки проблеми с организираната престъпност и корупцията, ще бъдат подарък за популистките противници на ЕС в следващите избори за Европейски парламент. Франция и Холандия изготвиха заключения за срещата на върха на Европейския съвет на 28-29 юни, която ще остави решението за стартиране на преговорите за през втората половина на следващата година. \nЛагерът за разширяване включва висши служители на Европейската комисия, висши немски политици и правителства от Централна и Източна Европа. Те твърдят, че ЕС трябва да държи балканските страни в орбитата си, за да се противопостави на засиленото влияние на конкурентни сили в южния си заден двор. \"Ако ЕС не успее да постигне напредък в процеса на присъединяване на тези страни, ще има фатални последици. Дълго време други сили - Русия, Китай, страните от Близкия изток, тоест държави с напълно различни понятия за ред и стабилност от тези на европейците -  са се опитвали да запълнят тази празнина\", изтъкна в своя реч в Берлин германският външен министър Хайко Маас. \nОфициалните привърженици на разширяването също така твърдят, че започването на преговори за членство с една страна дава на ЕС по-голяма гъвкавост, за да настоява за повече демокрация и върховенство на закона в страните кандидатки и да подкрепи проевропейските лидери там. \nЗа проевропейските балкански лидери като Заев, които са поели големи политически рискове, за да стигнат до стартиране на преговорите за членство, блокът ще бъде  \"изключително късоглед, ако затръшне вратата пред лицата им\",  заяви един дипломат от ЕС. В момента изглежда, че е най-добре Македония и Албания да получат от срещата на върха съгласие за започване на подготовката за преговори за членство. Но те ще трябва да предприемат повече реформи, преди да могат да седнат на масата за преговори. \"Изрично подкрепям поставянето на условия в преговорите за присъединяване на тези две страни\", заяви Маас, който е един от онези политици в ЕС, които помогнаха да се постигне споразумение между Скопие и Атина за името на бившата югорепублика. \nСпоразумението целеше най-сетне да бъде разрешен 27-годишен спор, който започна с отделянето на Македония от разпадащата се комунистическа Югославия. Гърция твърди, че името на новата държава включва претенции към едноименния регион в Северна Гърция, а и предявява претенции към древна гръцка култура. Атина обеща да блокира присъединяването на Скопие в ЕС и НАТО, докато спорът не бъде уреден. Според споразумението страната ще бъде преименувана на Северна Македония и това име ще се използва както за вътрешна, така и за външна употреба. Но както в Скопие, така и в Атина няма да бъде никак лесно да се материализира договореността.  \nМакедонският президент Георге Иванов може да блокира сделката, ако тя премине през парламента. На теория той би бил принуден да го одобри, ако депутатите го подкрепят втори път, но все пак може да оттегли подписа си. \nОсвен това македонското правителство ще постави споразумението на референдум, а и ще му трябват две трети мнозинство в парламента, за да прокара необходимите конституционни промени. \nВ Гърция коалиционните партньори на Ципрас отхвърлиха договора, а основната опозиция партия \"Нова демокрация\" също я критикува. Това означава, че Ципрас ще трябва в крачка да сглобява съюз, ако иска да прокара споразумението през парламента. \nОсвен това в македонските преговори участва и комисарят по разширяването Йоханес Хан, който заедно с шефката на външната политика на ЕС Федерика Могерини хвърли ръкавицата на лидерите на ЕС да одобрят преговорите за членство със Скопие. \"Сега очакваме съветът да одобри нашата препоръка от 17 април за започване на преговори за присъединяване с Бивша югославска република Македония през юни\", казаха двамата в съвместно изявление. \nНо заключенията на срещата на върха, подготвени от Франция и Холандия,  дори няма да дадат условна зелена светлина  на двете страни (Албания и Македония), за да се присъединят към Сърбия и Черна гора в преговорите за членство в ЕС. И от Албания, и от Македония ще се изисква да предприемат повече мерки за реформиране на съдебната система, преработване на държавната администрация и борба с престъпността и корупцията. \nСлед това Европейският съвет ще направи преглед на напредъка в доклад, изготвен от Европейската комисия \"през второто полугодие на 2019 г.\" За отбелязване е, че това преразглеждане ще дойде след изборите за Европейски парламент. \nДипломати добавиха, че Гърция ще иска също да види изпълнение на договора от Скопие, преди да даде началото на преговорите за членство. \n\"Македония по време на предишното правителство се оттегли от върховенството на закона ... и сега има работа, която трябва да свърши. Така че има достатъчно причини Гърция, Холандия и други да отложат решението до следващата година. И те ще го направят\", прогнозира друг дипломат от ЕС. \nТрети дипломат заяви, че много ще зависи от срещата между германския канцлер Ангела Меркел и френския президент Емануел Макрон, на която ще се стремят да стигнат до обща позиция по редица въпроси на ЕС преди срещата на високо равнище. \nПерспективите за постигате на съгласие на срещата е позицията на австрийския канцлер Себастиан Курц. Неговото правителство е водещ привърженик за членството в ЕС на страните от Западните Балкани, включително Македония и Албания. Но то настоява също за официално прекратяване на и без това замиращите преговори за членство с Турция. Предполага се, че Себастиан Курц ще блокира целия пакет от решения по разширяването, ако това не стане по неговия начин, предрекоха дипломати.    \n \t\n", "date": "2018.06.20", "title": "Европътят на Македония е осеян с още много препятствия"}
{"url": "http://www.duma.bg/node/169326", "text": "В МБАЛ \"Д-р Димитър Павлович\" в Свищов ще заработи модерен скенер от най-ново поколение, който вече е инсталиран в болничното заведение. Новият томограф, с който ще работят медиците, е по проект \"Вашето здраве има значение! - Модернизация на болниците в Зимнич и Свищов\" и е реализиран съвместно от община Свищов и община Зимнич по програма за трансгранично сътрудничество, съобщиха вчера от местната администрация. \nСпециалистите, които ще работят с високотехнологичната апаратура, ще преминат 5-дневно обучение под ръководството на инж. Алфред Рамуш от фирмата производител на скенера и Явор Иванов от фирмата, която отговаря за доставката и сервизното обслужване. \nС новата техника ще се постигне комплексна и висококачествена диагностика, което е важно за ефективността на лечебното заведение, коментира кметът на Свищов Генчо Генчев, който благодари на фирмите и екипа по проекта за качествената работа и доставките в срок. Генчев подчерта, че скенерът е с 5-годишна пълна гаранция и цялостно сервизно обслужване. \nВ рамките на проекта предстоят посещения за обмяна на опит и повишаване компетентността при работата с високотехнологичната апаратура. За болницата в Свищов освен доставянето на компютърен томограф е заложено и купуването на реаномобил от най-ново поколение. Общата сума, която ще усвои община Свищов по проекта, е 763 231 евро, от които 2% са собствен принос.   \n \t\n", "date": "2018.06.20", "title": "В свищовската болница ще заработи нов 16-срезов скенер"}
{"url": "http://www.duma.bg/node/169345", "text": "Бурята \"Фандъкова\" ни връхлита за пореден път. Този ироничен коментар във връзка с потопа в София направи вчера лидерът на столичните социалисти Калоян Паргов. Той се възмути, че от общината за пореден път се оправдават с лошия климат, а не вземат превантивни мерки за справяне с подобни ситуации. Бурята \"Фандъкова\" изми всички постижения на госпожа Йорданка Фандъкова като кмет на София, добави той и подчерта, че не може да се управлява само с пиар и без реални действия. \nБСП настоява за извънредна сесия на Столичния общински съвет. На нея Фандъкова трябва да обясни какво се е предприело и какви са последващите превантивни мерки. Ако не докаже, че може да управлява града с друго освен с пиар, нека се оттегли и ни освободи от собствената си буря, призова Паргов. \nЛидерът на БСП в София се възмути, че шахтите не се чистят. Той показа справка, че от над 35 хил. подобни съоръжения в столицата са проверени 854, от които близо 230 са с актове за оправяне. Само около 2000 решетки са проверени, от тях 517 са с предписания, възмути се Паргов. Той показа и снимки от пороите и се възмути, че метро влаковете не са били спрени, въпреки наводнената линия, по която тече ток. Не е имало и организация, която да поеме кандидатите за доброволци в кризисната ситуация. Паргов припомни за \"плуването\" по бул. \"Цариградско шосе\" от м.г. въпреки скъпия му ремонт, както и надупчения от дъжд реновиран бул. \"Черни връх\". Припомни и, че специалисти алармираха за некачествената хидроизолация на НДК, въпреки скъпоструващия ремонт. Той определи ситуацията в София като управленска немощ. \"Явно нещо е сбъркано. Ревизия и връщане на пари. Ресто за европейските данъкоплатци\", настоя Паргов.   \n \t\n", "date": "2018.06.20", "title": "Бурята \"Фандъкова\" ни връхлетя отново "}
{"url": "http://www.duma.bg/node/169327", "text": "Човешки грешки са причината за 93% от случаите на пътно-транспортни произшествия в България. Превишаването на позволената скорост, определяно като \"неволно\", е най-разпространеното рисково действие сред родните шофьори на леки и леко-товарни автомобили на възраст между 18 и 65 г. Близо 71 на сто от запитаните водачи признават, че са го правили поне веднъж през последната година. \nНеправилното планиране на маршрута и попадане в задръстване е втората най-често срещана ситуация, засегнала 56% от шофьорите. Рязкото натискане на спирачките и късното \"отбелязване\" на превозното средство отпред, чийто водач много е намалил скоростта, се случва на 55 на сто от хората зад волана. Заслепяването на насрещно движещи се автомобили заради ненавременно изключване на дългите светлини (54%), паркирането на непозволени за целта места (53%), пренебрегването на ограниченията на скоростта рано сутрин и късно вечер (47%) и карането с \"половин око\" заради занимания със странична дейност по време на шофиране (46%) дооформят подреждането на най-често срещаните рискови прояви по българските пътища. \nДанните бяха оповестени на представянето на SDIndex - Safe Drive Index (Индекс за безопасно шофиране). Според изследването обобщената самооценка на поведението и реакциите на българските водачи на МПС е доста висока - 89,6 при максимална стойност 100. Мнозинството определя собствения начин на управление на автомобил като по-скоро нерисков, а на останалите участници в движението като рисков.   \n \t\n", "date": "2018.06.20", "title": "Човешки грешки са причината за 93% от катастрофите у нас"}
{"url": "http://www.duma.bg/node/169344", "text": "Комисията за енергийно и водно регулиране няма да вземе отношение и да санкционира \"Софийска вода\" заради задръстените канализации. Това заяви след заседание на регулатора председателят му Иван Иванов. \"Това, което вземаме като отношение, е в одобряването на бизнес плановете, където залагаме достатъчни средства за подобряване на канализационната мрежа навсякъде в страната, не само за \"Софийска вода\". Не искам да оправдавам който и да е оператор, но всеки ден виждаме в новините по света. Не може да се хвърля вина на \"Софийска вода\", оправда фирмата Иванов. \nШефът на КЕВР също получил информация, че за час в София падали по 50 литра на кв. метър. \"Трябва да си го представяме като бедствена ситуация. Такива случаи имаше и в Румъния, и в Сърбия, просто дано се случва по-рядко\", смята той. Въпреки бедствената ситуация от КЕВР препоръчват да се подобри ВиК мрежата в столицата. \"Към днешна дата 1/3 от софиянци не ползват канализационни услуги. Това е по докладите на самата \"Софийска вода\", заяви Иванов.   \n \t\n", "date": "2018.06.20", "title": "КЕВР няма да глобява \"Софийска вода\" за задръстените шахти "}
{"url": "http://www.duma.bg/node/169364", "text": "Зам.-министърът на труда и социалната политика Росица Димитрова е летяла за командировка в Ню Йорк за 8300 лв., призна вчера тя в ефира на Би Ти Ви. Димитрова пътувала дотам в бизнес класа, а държавният експерт от отдел \"Интеграция на хората с увреждания\" в МТСП Надежда Харизанова, която пътувала с нея, била в икономичната класа срещу 2016 лв. Скандалът с командировката им до САЩ се развихри, след като майки на деца с увреждания протестираха срещу огромната сума за воаяжа. Според съобщения в медиите общата сума за командировката била 16 000 лв. \n\"Най-вероятно е грешка, че съм се съгласила да тръгна, след като съм видяла цената. Но не съжалявам, че съм отишла, защото това е най-големият форум, на който България имаше възможността да се представи, форум, на който получи похвали от всички страни\", оправда се вчера Димитрова в телевизионно интервю. \"Не мога да отговарям за билета, защото не смятам, че това е най-важното в момента. Най-важното е, че изпълняваме правителствената програма с пълна сила. Това, което като реформа в момента сме стартирали, е да насочваме държавния ресурс към по-конкретни и видими резултати за хората, които подкрепяме\", обясни Димитрова. \nНа въпрос какъв е резултатът от събитието, тя посочи, че двамата представители на МТСП са участвали в съпътстващо събитие, на което е представен \"опитът и напредъкът на България по деинституционализацията на грижата за деца в България, особено с акцента за закриване на всички институции за деца с увреждания\".   \n \t\n", "date": "2018.06.20", "title": "Зам.-министър лети до САЩ за 8300 лв."}
{"url": "http://www.duma.bg/node/169365", "text": "Общинският и областният съвет на БСП в Перник проведоха среща дискусия по повод 110 г. от организираното социалистическо движение в Перник и 136 г. от рождението на Георги Димитров. По темата говориха историците проф. д-р Искра Баева и Огнян Аспров и политологът д-р Боян Балев. Водещ на дискусията бе Милена Милошева. \nБаева припомни живота и делото на Димитров, неговата блестяща защита на Лайпцигския процес, довела до художественото смаляване на Гьоринг, както и за митовете, обграждащи личността му. Тя отбеляза, че българинът е почитан в чужбина като един от най-изявените антифашисти, но у нас само е обругаван. Балев припомни на присъстващите идеите и принципите на строителите на социалистическото движение Димитър Благоев и Георги Кирков. Антифашистката съпротива помогна на България да не бъде наказана с трета национална катастрофа след края на Втората световна война, заяви Милошева. Аспров проследи историята на социалистическото движение в Перник от първата работническа стачка за нормални условия на труд и права на работниците до постиженията в науката, културата и образованието в Перник. \nНа срещата присъстваха областният и общинският лидер на БСП Кирил Леонов и Валентин Петков, депутатът от \"БСП за България\" Любомир Бонев, бившите народни представители Димитър Дойчинов и Ненко Темелков, както и десетки членове и симпатизанти на БСП.  \nНа 28 юни социалистите ще посрещнат в Перник и председателя на БСП Корнелия Нинова.   \n \t\n", "date": "2018.06.20", "title": "Среща дискусия за 110-годишнината на БСП в Перник събра социалистите"}
{"url": "http://www.duma.bg/node/169371", "text": "Без августовска ваканция ще останат депутатите, ако бъде прието предложението на БСП Народното събрание да работи лятото. Корнелия Нинова обясни, че ПГ \"БСП за България\" ще настоява парламентът да работи, докато не бъдат решени проблемите на майките на деца с увреждания. Не е човешко и нормално депутатите да лежат по плажовете, а майките с децата да лежат в палатките и по жълтите павета, обясни тя, визирайки готовността на родителите да седят в палаткови лагери, докато не бъдат приети специални закони за децата с увреждания. \nНинова подчерта, че е необходим нов модел на грижа за хората с увреждания. Тя уточни, че Министерството на труда и социалната политика обсъжда три закона: Закон за хората с увреждания, Закон за социалните услуги и Закон за личната помощ. Според нея най-важен е Законът за социалните услуги. \"В Плана за интеграция и решенията на правителството на Бойко Борисов е записано, че такъв закон ще има до края на 2016 г. Сега е средата на 2018 г.\", отбеляза Нинова. Постоянното отлагане на приемането на закона е причината БСП да настоява той да бъде внесен в НС до края на юли. Лидерът на БСП призова управляващите да не отлагат и да не лъжат хората с увреждания, че закон ще има до октомври-ноември. \nАнтон Кутев, който оглавява парламентарната комисия за взаимодействие с граждански организации припомни многобройните опити на БСП да предложи решения на проблемите на хората с увреждания. \"Това, за което претендират майките на деца с увреждания, беше обещано м.г. Тогава управляващите казаха, че промените в законите ще са готови до февруари, сега обещаха за октомври\", уточни зам.-председателят на ПГ \"БСП за България\". Той добави, че още миналия юли социалистите внесоха много предложения, които не бяха приети от ГЕРБ. \"Ако те бяха приели нашите предложения, сега нямаше да сме в тази ситуация. Тогава говорихме за финансите, предвидени за 2018 г, услугите социален и личен асистент, програми за насърчаване и обучение, както и за развитие на собствен бизнес от хората с увреждания\", припомни Кутев. Още тогава са обсъждани и визията на управляващите за ТЕЛК, и анализът на индивидуалните оценки на хората с увреждания. \"Ако решението, което предложихме преди година, бе влязло в сила, нито една част от разговорите, които се водят в момента, нямаше да са актуални. Голяма част от проблемите щяха да са решени. Промяната трябва да се случи бързо. Ако кабинетът не успее да я направи, ние ще го накараме\", смята Кутев. \nОт БСП са притеснени, че в срещите на хора с увреждания и управляващи не участва финансовият министър Владислав Горанов, тъй като има опасност накрая той да каже, че пари няма. Нинова отбеляза, че средства за промените могат да се намерят по един прост начин - ако спрат кражбите. Сред предложенията на БСП е и отпадането на фирмите посредници. Нинова разказа, че при една от срещите й с майките била информирана, че в магазина специализираните обувки са по-евтини с 40 лв. от предлаганите от фирма посредник.   \n \t\n", "date": "2018.06.20", "title": "БСП призова парламентът да е без лятна ваканция"}
{"url": "http://www.duma.bg/node/169366", "text": "От БСП отново настояват премиерът Бойко Борисов да се яви в Народното събрание. Този път социалистите искат обяснения за позицията на кабинета по предлаганите от различни държави мерки за справяне с мигрантския въпрос. След заседание на ИБ на БСП Корнелия Нинова припомни, че държави като Франция и Германия искат нелегалните чужденци да се връщат в първата държава от ЕС, в която са стъпили. Представяте ли си какво означава това за България, попита лидерът на социалистите. \n\"Питаме премиера Борисов каква е позицията на България за миграцията. Европа се раздира от противоречия по въпроса. Германското правителство е изправено пред политическа криза. Германия, Италия и Австрия обявяват обща ос срещу нелегалната миграция, също и Вишеградската четворка с нейните предложения и решения. САЩ посочиха миграцията като най-големия проблем пред Европа\", мотивира искането на БСП Нинова. От левицата са категорични, че Борисов трябва да представи позицията си, преди да замине за заседание на правителствените ръководители на ЕС на 28 и 29 юни. \n\"Вътрешният министър на Германия, а и не само той, настоява бежанците да се връщат в държавите, в които мигрантите за първи път са пресекли границата на ЕС. Българското правителство съгласно ли е с тази позиция? Ако не е, какво ще предложи?\", пита БСП. Позицията на социалистите е категорична - бежанците трябва да се връщат в държавата, от която са дошли, а не в страни като България. \nНинова показа извадка от Държавната агенция за бежанците. Според официалните данни бежанците, преминали за първи път през България, преди да стигнат Европа, са 44 282. Ако се приеме предложението на германския вътрешен министър, тези хора ще трябва да се върнат в България, предупреди тя. Нинова припомни, че през 2017 г. Германия, Франция и Австрия вече са поискали да ни върнат у нас общо 7842 нелегални. \"България е приела обратно 3249. Макар и бавно, този процес си върви. Защо правителството мълчи\", възмути се Нинова.   \n \t\n", "date": "2018.06.20", "title": "Левицата привиква Борисов в НС заради мигрантите"}
{"url": "http://www.duma.bg/node/169367", "text": "Ужасяващи снимки от оставеното от години да се руши читалище \"Светлина-1861\" в гр. Шипка наводниха мрежата в последните дни, ДУМА публикува вчера някои от тях с коментар \"Народе????\". \"Светлина-1861\" е едно от първите читалища у нас, създадени през ХІХ в. и подготвили събудения дух на българите за освобождение от оковите на робството и за възраждането на българската държава. Завчера Министерството на културата съобщи, че сградата не е паметник на културата и че ведомството няма фонд или програма за ремонт на читалища. Очевидно обаче министър Боил Банов е послушал ДУМА, че е престъпление уникалното читалище да няма статут на недвижима културна ценност и да се води частна, дори не публична, общинска собственост. Започва процедура по обявяването на читалище \"Светлина - 1861\" за паметник на културата, съобщи вчера министър Банов в предаване на БиТиВи. \nКъм момента статутът на сградата на читалището не позволява тя да бъде възстановена, но след като тя стане недвижима културна ценност, читалището ще може да кандидатства за финансиране по програми на МК, уточни министърът. Завчера бе определено той да се срещне с кметовете на Казанлък и на Шипка - Галина Стоянова и Василка Панайотова, както и с областния управител на Стара Заора Гергана Микова.   \n \t\n", "date": "2018.06.20", "title": "Медии спасиха старото читалище в гр. Шипка"}
{"url": "http://www.duma.bg/node/169293", "text": "\nКакто е добре известно, не е необходимо човек да разбира от нещо, за да се изказва или да спори по тези, свързани с въпросното нещо. \nСитуацията, когато две селски баби, попаднали незнайно как върху темата \"Кога човек за първи път ще стъпи на планетата Марс\", я дискутират пламенно, без да демонстрират познания на ниво Константин Циолковски, Вернер фон Браун или Сергей Коральов, би могла да послужи като сюжет за кинокомедия. Без да доведе до каквито и да е отрицателни последици за съселяните на двете баби, най-многото двете да се скарат и да не си говорят няколко дена, докато на едната не й се наложи да прескочи до другата я за щипка чубрица или джоджен, я за лъжица подкваса. \nНо съвсем друго е положението, когато лица, заели по каприза на съдбата - и апатията на мнозинството български граждани, - високи постове в някоя от трите сфери на държавното управление, след доста яростно ръчкане, че и участие в комбинации за кариерно развитие, чиито варианти са по-многобройни, отколкото са всички възможни комбинации в играта \"Тото 6 от 49\", решат тези госпожи, госпожици и господа не само да запознават българското гражданство с прозренията свои относно държавното управление, но и да ги вкарват в действие върху гърба на суверена, въз основа на принципа, известен още в древния Рим като \"Experimentum in anima vili\" - Експеримент върху малоценен организъм. \nЕдин внимателен, подробен и задълбочен преглед на периода от 10 ноември 1989 г. досега би довел безпристрастния анализатор до заключението, че  съществува един и същи структурен недостатък      в механизма за функционирането на държавното управление и че той не зависи от идеологията (ако изобщо е налице) на политическата формация, която осъществява мениджмънта на държавата. \nДефинирането на този управленски дефицит е елементарно. Достатъчно е малко да се позадълбае в понятието \"обществен договор\". \nТой представлява философска и юридическа доктрина, обясняваща възникването на държавната власт като съглашение между хората, принудени да преминат от необезпеченото със защита естествено състояние в началния стадий на първобитнообщинния строй, когато всеки индивид е бил в състояние на война срещу всеки друг индивид и всички срещу всеки, към състояние на участници в държавно устройство. \nНякои идеи за договорния произход на властта възникнали още в древността (ранния будизъм, учението на Мао Цзи). По-развити предпоставки на учението за обществения договор се съдържат във философията на Епикур (341-270 г. пр.н е.) и в съчиненията на Тит Лукреций Кир (ок. 99-55 г. пр.н.е.). Отделни положения, основани върху идеята за обществения договор, се срещат във възгледите на някои богослови и философи в Средновековието. \nВ своя собствен смисъл на понятието, т. нар. Договорна теория за произхода на държавата - Общественият договор, е оформена в Западна Европа в периода на разлагане на феодализма и развитието на буржоазните отношения. Именно тази теория е послужила за идейна основа на борбата срещу абсолютистката феодална монархия. В противоположност на учението за божествения произход на властта и на нейното неограничено разпростиране привържениците на теорията за Обществения договор, на основата на естествените права и идеята за т. нар. суверенитет, съгласно който източник и краен обладател на всяка власт се явява народът, утвърждавали, че държавата, образувана от волеизлиянието на свободните и независими индивиди, се задължава да обезпечи съблюдаването на техните неотменни права, защитата на техния живот, свобода и частна собственост, негарантирани в естественото състояние. За родоначалник на новата доктрина за Обществения договор е считан Гроций (Хуго де Гроот, р. 1583, поч. 1645 г.), холандски юрист, социолог и държавен деятел. \nПри своето развитие тази теория  получава различна интерпретация:  на консервативно-охранителна (Томас Хобс), до революционно-демократична (Жан-Жак Русо). В различни варианти идеята за Обществения договор развивали Джон Лок, Дж. Лилберн, Дж. Милтон във Великобритания, Бенедикт Спиноза в Нидерландия, Имануил Кант и Йохан Фихте в Германия, Томас Пейн в Съединените американски щати - още при създаването на новата държава от тринадесетте въстанали английски колонии. Тази идея оказва значително влияние и върху формирането на политическите възгледи на декабристите в Русия. \nНай-радикалната концепция за Обществения договор е разработена от Жан-Жак Русо в неговата книга \"За обществения договор\". Авторът й не само критикува институтите на феодалната държава и право, но той отричал цялата система на феодализма, призовавал към изменение на съществуващия строй, смятал, че след като държавата възниква на основата на Обществения договор, то гражданите имат право да разтрогнат този договор в случай на злоупотреба от страна на властта. Учението на Жак-Жак Русо било положено в основата на политическата и практическата дейност на якобинците. \nМакар теорията за Обществения договор да имала прогресивно историческа роля, като цяло тя отразявала нуждите на утвърждаващата своето господстващо обществено положение буржоазия. Според Фридрих Енгелс държавата, основана върху Обществения договор на Жан-Жак Русо, не би могла да бъде нищо друго освен \"идеализирано царство на буржоазията\", то \"... се оказва и може да се окаже на практика само буржоазна демократична република\". Владимир Илич Улянов (Ленин) разглежда идеята за Обществения договор като най-пълния израз на грешните представи на домарксовата политическа мисъл за държавата. По-късно, в руслото на теорията на научния комунизъм, Карл Маркс, Фридрих Енгелс и Владимир Ленин създават цялостна концепция за произхода и същността на държавата. \nЗащо беше необходима тук да бъде изложена тази съкратена философска справка за същността на доктрината за Обществения договор? \nНеобходимостта от изясняване на това понятие е наложено от обстоятелството, че след 10 ноември 1989 г., в условията на обществото, чиято доминираща икономическа основа е частната собственост, населението у нас е непрекъснато индоктринирано от множество политически формации, мозъчни центрове и средства за масова информация, че обитава не каква да е, а демократична държава, чието държавно устройство почива върху идеята за Обществения договор. Дали наистина е така? Още Жан-Жак Русо в \"За обществения договор\" акцентира върху правото на гражданите да разтрогват този договор в случай на злоупотреба от страна на властта. Това представлява своего рода механизъм за упражняване на контрол от страна на суверена. \nКонтролът върху управленския елит и/или (псевдо)елит е наложителен, защото изборният процес има за свой резултат делегирането на власт. Но за да не се превърне той и в механизъм за отчуждаване на властови права на суверена, е императивно изискуемо делегирането на власт да представлява отменимо прехвърляне, което суверенът да може по свое желание и във всеки момент да си го върне обратно, при съответна демократична процедура, определена предварително по негов избор. Това изискване е неотменно за съществуването на демокрацията, понеже е възможно в определен период управлението на държавата да напусне територията на демократичния процес и да се окаже, че то се извършва под прикрития контрол на определени групи на интереси, като вече не преследва благото на мнозинството. \nПонастоящем балансът в системата за взаимно упражняване на взаимен контрол между двете страни на Обществения договор е подчертано неравнопоставен. Основното противоречие, конституиращо неравнопоставеността на двете страни в Обществения договор, същностната характеристика на тази неравнопоставеност, е свързана с подчертан дефицит на съответна система за контрол и съответно санкции спрямо страната нарушител, и то конкретно по отношение на индивидите в управленската сфера. Докато Общественият договор, чрез изградената нормативна база, през своето историческо развитие на прилагане постепенно  все по-пълно и по-диференцирано  обхваща контрола и санкционирането на суверена, ако той се отклони от изпълнението на своите задължения или превиши правата си (или си присвои права извън установената нормативна система), то, въпреки общата постановка на английския философ Джон Лок (1632-1704 г.) за правото на народа като суверен да смени управника, ако той не смогне да управлява съгласно желанието на народа, липсата на изрично включена в Обществения договор клауза за инициирането на подобна процедура (освен чрез отрицателна изборна бюлетина, но едва при следващите избори), поставя в неравностойно положение суверена. Спрямо него е налице непрекъснат времево контролно-санкциониращ механизъм, като следствие от Обществения договор, какъвто механизъм, непрекъснато действащ спрямо управленските лица, не е заложен като клауза от договореностите със суверена. \nЕто я задачата пред суверена: да наложи справедливостта. В противен случай за своя сметка ще си отглежда капони (от ит. сарропе) - скопени охранени петли. Но само за да им се любува, докато ги угоява.   \n \t\n", "date": "2018.06.20", "title": "Задачата пред суверена: как да наложи справедливостта"}
{"url": "http://www.duma.bg/node/169368", "text": "Напълно неоснователни са обвиненията на Националния институт по метеорология и хидрология към зам.-председателя на БАН чл.-кор. Константин Хаджииванов за бюджета на института, чийто сайт продължава д разпространява неверни твърдения и ултиматуми. Това се казва в официална позиция на ръководството на БАН по повод на замислените нови протести на НИМХ заради това, че не им били дадени “средства да съществуват”. \n Държавната субсидия на БАН се разпределя от Общото събрание на всички институти по отделни компоненти и ясни критерии според законите, Устава и ПМС от 4 януари т.г., с казва в позицията. Субсидията на НИМХ за 2018 г. е 8 791 143 лв. при 7 745 392 лв. за 2017 г., т.е. увеличението е с над 1 млн. лв. Ус на БАн след преговори с протестиращите се ангажира да се дадат на НИМХ още 163 000 лв., от които 43 хил. лв. вече са преведени, останалите ще бъдат преведени след представянето на документи за застраховките на имущество. В гласуваната от НС субсидия на БАН няма отделно перо за оперативна дейност, затова ОС няма как да прехвърли пари на НИМХ към други институти. По споразумение с МС при формиране на бюджета за 2019 г. за БАН парите за оперативни дейности ще се договарят отделно, така НИМХ ще може да защити пред МС нуждите си за оперативна дейност, се казва в позицията. Работещите в НИМХ не протестират срещу директора си Христомир Брънзов който, както ДУМА писа, върти парлелна дейност с частните си фирми.    \n \t\n", "date": "2018.06.20", "title": "БАН опровергава НИМХ за парите "}
{"url": "http://www.duma.bg/node/169369", "text": "Петчленен състав на Върховния административен съд (ВАС) отмени текстове от Правилника за прилагане на Закона за интеграция на хората с увреждания, които определят размера на месечните добавки за социална интеграция, транспортни, информационни и телекомуникационни услуги. Върховните съдии смятат, че чрез обвързването на размера на добавката с гарантирания минимален доход се пречи на упражняването на гарантираните с Конвенцията за правата на хората с увреждания права и свободи. \nТекстовете определят базата за изчисляване на месечната добавка за социална интеграция гарантирания минимален доход (ГМД). Така добавката за транспортни услуги е 15% от гарантирания минимален доход, а месечната добавка за ползване на информационни и телекомуникационни услуги е 20% от ГМД. \nВАС смята, че обвързването на месечната добавка с ГМД е незаконосъобразно, тъй като водещият критерий според ЗИХУ за определянето на размера й са единствено индивидуалните потребности на хората с увреждания. Сумата трябва да е съобразена с индивидуалните потребности на човека с трайни увреждания и със степента на намалена работоспособност или вида и степента на увреждането. Индивидуалните потребности на всяко лице се определят въз основа на методика, утвърдена от министъра на труда и социалната политика, по предложение на изпълнителния директор на Агенцията за хората с увреждания и на изпълнителния директор на Агенцията за социално подпомагане. \nДобавката е диференцирана и представлява парични средства, които допълват собствените доходи и са предназначени за покриване на допълнителни разходи за транспорт, информационни и телекомуникационни услуги, обучение; балнеолечение и рехабилитационни услуги, лекарства и др.   \n \t\n", "date": "2018.06.20", "title": "Съдът отмени уеднаквените добавки за хора с увреждания"}
{"url": "http://www.duma.bg/node/169370", "text": "Проектозаконът за личната помощ, написан от екип на омбудсмана и родителите на деца с увреждания, които протестираха, ще стане част от законопроектите на МТСП. Това бе решено по време на вчерашното заседание на Националния съвет на и за хората с увреждания (НСИХУ). Предложенията за промени в личната помощ ще бъдат част от подготвяния от работна група проектозакон за социалните услуги, а финансовата рамка - част от новия проектозакон за интеграция на хората с увреждания.  \nПо време на заседанието омбудсманът Мая Манолова представи проекта, според който за осигуряване на индивидуална лична помощ на нуждаещите ще са необходими допълнителни 100 млн. лв. По думите на Манолова законопроектът предвижда финансово подпомагане за 77 104 души, а в момента от услугата личен асистент се ползват около 14 хил. души. Според финансовата рамка на проекта освен отпусканите в момента 169 млн. лв. за асистентски услуги и чужда помощ и за въвеждането на асистентска грижа ще са необходими още споменатите 100 млн. лв.  \nНационално представителните организации на и за хората с увреждания остро се противопоставиха на идеята за нарочен закон за личната помощ и поискаха текстовете от проекта да бъдат част от проектозакона за социалните услуги. Според тях ще има родители на деца с увреждания, които няма да могат да се възползват от услугата, ако бъдат приети предложенията за личната помощ. \"Къде е зам.-председателят на Националния съвет да каже, че още 77 хил. имат право, и децата с диабет, и децата с Даун. Къде сте вие - това не е ли ваш ангажимент? Защо мълчахте до днес. Защо казвате, че е справедливо само 12 хиляди да вземат?\", обърна се Манолова към представителите на НСИХУ.  \nСрещу законопроекта е и становището на МФ. Според ведомството на Владислав Горанов личен асистент би струвала 1,1 млрд. лв. при минимална заплата от 560 лв. за асистента. Против проекта се обявиха и синдикатите, и работодателските организации. Остро негодувание у майките на деца с увреждания предизвикаха думите на президента на КТ \"Подкрепа\" Димитър Манолов: \"Престанете да разхождате тези клети деца\". По думите му \"този аматьорски написан закон само изправи на нокти организациите на и за хората с увреждания\". \nАко този законопроект беше припознат, аз бих се ангажирал с представянето му в Министерския съвет, заяви социалният министър Бисер Петков, който е и председател на НСИХУ.       \n \t\n", "date": "2018.06.20", "title": "Законът за личната помощ влиза в законите на МТСП"}
{"url": "http://www.duma.bg/node/169296", "text": "Тотю БАКАЛОВ \nСлед жестоки полицейски инквизиции съдилищата произнасяха сурови и безпощадни присъди. До края на 1942 г. делата се разглеждаха от Иван Желев, председател на Областния съд в Стара Загора, и от съдиите Дружелюб Райнов, Наню Нанев, Кирил Иванов, с участието на прокурорите Благой Костов (върл привърженик на ВМРО-Ванче Михайлов) и Иван Палазов. След това всички политически процеси се разглеждаха от Пловдивския военнополеви съд с председател полковник Златарев и прокурор подполковник Ватев. \nПочти нямаше процес без осъдени на смърт. Настъпваха тежки и кошмарни дни и нощи за всички ни, върху чиито врати на килиите висеше табелката \"Смъртен\". Чакахме страшния час. Нямаше по-тежък момент в затвора от изпълнението на смъртните присъди. Мъката е неописуема. Прощални викове - \"Сбогом, другари\", \"Смърт на фашизма\", \"Да живее Съветският съюз\", \"Червената армия идва\" - кънтят по коридорите на затвора, заглушавайки тропота на полицейските ботуши и приклади. \nИван Астаджов, бивш \"смъртен\", разказва: \"През есента на 1942 г. осъдените на смърт ятаци на Цвятко Радойнов, на парашутистите Димчо Астаджов и Милю Минчев и ятаците Йовчо Димов и Стоян Вълев от разгромената първа партизанска група в Средногорието на Георги Гърбачев (подводничар от с. Кирилово ) са на разходка в южния двор на затвора. Един от тях по нелегален път е получил информация, че Червената армия е разгромила десетки дивизии на Източния фронт и отблъснала германците на 200-300 км на запад. Когато това научава Стоян Вълев, буквално изпада в екзалтация, спира се и извиква: \"Другари, Червената армия настъпва! Чувам тропота на червените ескадрони! Свободата е близко!\". Същата вечер Стоян увисва на бесилото...\" \nВ показанията си пред Народния съд бившият директор на затвора Стефан Бонев подробно обяснява каква организация се е създавала при изпълнение на смъртните присъди. Екзекуторите били разпределени на две групи. Действали по дежурство. При всяка екзекуция прокурорът нареждал на началника на криминалната полиция  Петър Николов да осигурява циганите екзекутори. Постоянни сред тях били Кара Колю, Ахмед Гугооолу и Демир Аликочоолу. Участвали и около 20 полицаи. Групата се събирала в партерната стая заедно с лекаря и свещеника. За палачите се осигурявало достатъчно количество ракия... Един от най-жестоките палачи бил надзирателят, над стокилограмовият Милю Стоянов Стойков от с. Оряховица. Той биел, псувал, карцирал за най-дребните неща, крадял храната, донесена от близки на политзатворниците, проявявал невероятен садизъм. На 14 август 1944 г. при изпълнение на смъртните присъди на антонивановците Слави Дишлянов и Георги Михайлов от Брацигово е действала първа група екзекутори. Още щом отварят килията на Слави Дишлянов, пияните екзекутори с железа пребиват осъдения. Със счупени крака и ръце, полужив, в безсъзнание го повличат към бесилката. След като го свалили от въжето, той проявил признаци на живот... Повторно го окачили на бесилката. Полицейският агент Стефан Петров увиснал на кръста на Слави и шията на \"смъртния\" била прекъсната. \nНадзирателят Милю Стойков взел участие в обесването на младежите Иван Манев и Пеню Ганев (непълнолетен от с. Малко Шивачево, Чирпанско) и Вълю Иванов и Тотю Минчев (непълнолетен от с. Ценово, Чирпанско). \nНа всички осъдени е нанесен жесток побой. И тук най-много се старали Милю Стойков и полицейският агент Иван Боровски. Кара Колю (до осъждането му за убийство), Ахмед Гугоолу и Демир Аликочоолу били постоянни палачи. Взели са участие при изпълнението на смъртните присъди на: Ленко Пенев, виден ремсов деятел, обесен полумъртъв, Стоян Атанасов, Райно Симанов, Марко Иванов, секретар на Областния комитет на РМС, Ламби Атанасов, Йовчо Димов, Пеню Ганев, Иван Матев, Тотю Минчев, Слави Дишлянов и Георги Михайлов. В показанията си пред Народния съд бившият дългогодишен политзатворник Иван Астаджов споделя, че при екзекуцията на Христо Курдов се скъсва въжето, той пада на краката си и казва: \"Каквато ви е разкапаната фашистка държава, такива са ви и въжетата. За вас не след дълго моите другари ще приготвят много по-здрави примки.\" \nА дискусията \"Имало ли е фашизъм в България\" се провежда в години на демокрация...   \n \t\n", "date": "2018.06.20", "title": "В страшния час"}
{"url": "http://www.duma.bg/node/169346", "text": "Потоп наводни София в понеделник вечерта. Само за час над столицата са се излели 50 литра на квадратен метър. Водната стихия заля подлези, метростанции, приземни етажи, мазета, изкопи на строежи, а столичани бяха принудени да газят до колене, за да се приберат по домовете си. Много превозни средства останаха блокирани по наводнени улици, които приличаха на реки. Протекоха сгради на детски градини, театри, търговски центрове, болници и държавни учреждения. От някои шахти водата буквално изригваше като гейзер, заради задръстената канализация. Протекоха и тавани на молове, а водата се изля като водопад във фоайетата им. Движението на градския транспорт също стана невъзможно в определени участъци. В същото време в два района беше спряно електроподаването - \"Красно село\" и \"Младост\". Столичани изляха гнева и недоумението си от потресаващите гледки в социалните мрежи, като коментарите им бяха придружени със снимки и клипове.  \nНай-много пострадаха метростанциите \"Сердика\", \"Витоша\" и \"Г.М. Димитров\", като този път не протекоха просто таваните, а огромното количество вода се изля направо през стълбищата. Водопадите потопиха не само подлезите и пероните, но и линиите на подземната железница. Заради това те бяха затворени и отводнени.  \nОт пожарната са реагирали на над 250 сигнала за пострадали обекти. Служителите й са отводнявали хотел \"Шипка\", църквата в подлеза на хотел \"Балкан\", подлезите до Централна гара и Министерството на младежта и спорта, 184 ЦДГ в кв. \"Лозенец\", района на \"Лъвов мост\", Театър \"199\", болница \"София мед\", онкологична болница в кв. \"Дървеница\", болница \"Свети Наум\" до 4-ти километър, Центъра за спешна помощ на Сточна гара. Пожарната се е намесила, за да помогне и в  Министерството на туризма, подлеза пред МВнР, информационния център на МО, гаража на СДВР, фонотеката на БНР на бул. \"Драган Цанков\", театър \"Българска армия\", мазетата на Агенцията по лекарствата. \nСпоред кмета на София Йорданка Фандъкова било нормално в подлезите и метростанциите да нахлуе вода от стълбищата и откритите подстъпи към тях. Тя се оправда, че няма канализация, която да поеме \"такъв огромен обем вода за толкова кратко време\". Шахтите като цяло били почистени, за малкото затлачени отводнителни съоръжения щели да се предяват претенции към фирмите, които ги поддържат. \n\"Проблеми, свързани с оттичането на водата в града, почти нямаше. Там, където имаше, те бяха свързани или с подземни нива, каквито са подлезите и транспортните тунели, или със самата инфраструктура. Преди няколко години те бяха над 100, сега сме ги свели до под 20 такива участъка, които винаги се наводняват заради проблеми с инфраструктурата\", оправда се Фандъкова.  \nТя се похвали, че метрото не е спирано, наводнените станции просто били затворени, за да могат да се почистят. Заедно с директора на \"Метрополитен\" ще бъдат огледани входовете и ако има възможност, ще се издигнат допълнителни стени. Фандъкова каза, че очаква \"Софийска вода\" и почистващите фирми да си вършат работата.  \nВ същото време арх. Борислав Игнатов, председател на УС на Камарата на архитектите в България, заяви, че подготовката на градовете за обилни дъждове не е на достатъчно ниво. Жалко е да се прахосват такива средства за щетите, когато може да се вземат превантивни решения, коментира още той и допълни, че трябва да се изгради добре оразмерена дъждовна канализацията и да има непрекъснат контрол и поддръжка на практика, а не на хартия. Назаем от мрежата - Тате, тате, далеч ли е НДК? - Не говори, а плувай. \n- Плавай, плавай, така ще е то, като не ходим на море, то ще дойде при нас. \n- Добре че не са завършили \"Бронзовата къща\" че щеше да й протече покрива. \n- В София ако преплуваш улицата на червен светофар, глобата е 50 лв. и ти взимат банския за месец. \n- София, София, моя малка Венеция. \n- Столична община ни уреди Венеция, но забрави да пусне гондолите. \n- Караянчева към Фандъкова: Данче, ако пуснеш едни гондоли, ще стане точно като във Венецуела \n- Пратете някой евролидер на романтичен круиз с гондола в метрото. Да види за какво се усвояват фондовете. \n- Е сега да имаше един Моисей да разтвори водата... \n- Седя си аз и си чакам метрото и изведнъж... ферибот! \n- Възползвайте се сега - Софийското метро вече предлага и превоз с подводници.  \n - Имаме си вече нови реки. Трябва да намерим кръстници. \n- От сега нататък не са ни нужни кръстници на реки и улици в България защото слава Богу си имаме Б.Б. и можем просто да си кръщаваме улиците и реките на негово име, като за да ги различаваме просто им добавяме цифра. По този начин ще може да величаем името му по подобаващ се начин, което за тази личност е абсолютно задължително според мен!!!! \n- \"Боса по асфалта, вървя си, влизам в метрото...и плувам...\"  \n- Извинете, как да стигна до Софийския университет? - По течението, по течението.... \n- \"Метрополитен предупреждава пътниците да се пазят от мъртвото течение\". \n- Институтът за дясна политика подготвя изданието \"Бизнес перспективи пред пристанище София\". Гост-лектор - Йорданка Фандъкова.   \n \t\n", "date": "2018.06.20", "title": "Воден апокалипсис в София"}
{"url": "http://www.duma.bg/node/169328", "text": "Окръжният съд във Видин оправда вчера и четиримата обвиняеми за взривовете в завод \"Миджур\" край село Горни Лом. Припомняме, че при инцидент там през 2014 г. загинаха 15 души, а двама бяха ранени. Съдът обаче остави мярката \"подписка\" към обвиняемите, които нямат право да напускат страната, до окончателното произнасяне по процеса. В края на 2016 г. прокуратурата привлече като обвиняеми Валери Митков - проектант и собственик на предприятието, инж. Палма Иванова - инспектор \"Здравословни и безопасни условия на труд и противопожарна безопасност\" в завода, Божидар Василев - бивш началник-отдел \"Контрол на общоопасните средства\" в МВР, както и Ивелина Бахчеванова - бивш шеф на дирекция \"Международно контролирана търговия и сигурност\" при Министерството на икономиката, енергетиката и туризма и секретар на Междуведомствената комисия за експортен контрол и неразпространение на оръжия за масово унищожение. \nМитков е обвинен, че като собственик на завода не е предвидил мерки за безопасност, а останалите трима - че не са изпълнили служебните си задължения. \nЗащитниците на Валери Митков смятат, че в досъдебното производство не е изяснена причината за взрива. Собственикът на \"Миджур\" продължава да твърди, че взривът е причинен от външна намеса. \nДържавното обвинение има две седмици да обжалва пред Апелативния съд в София. \"Ще протестираме. Очаквах по някои обвинения да има осъдителна присъда, но има и втора инстанция. Надявам се, че тогава ще имаме осъдителни присъди\", заяви прокурор Мирослав Костов. \nЗаседанията по делото започнаха миналата година и се провеждаха при закрити врата заради класифицирана информация. Материалите по казуса надхвърлят 170 тома, а свидетелите и вещите лица са повече от 200. В процеса бяха конституирани и 48 частни обвинители, които са наследници на загиналите. \nВ същото време местните жители още живеят в страх, тъй в \"Миджур\" продължават да се съхраняват огромни количества боеприпаси, без да се спазват законовите изисквания. В завода не са взети мерки за безопасното съхранение на взривните материали. По-рано този месец държавното обвинение поиска МВР и местните власти да предприемат спешни мерки за недопускане на нови инциденти. Прокуратурата се задейства след сигнал до главния прокурор Сотир Цацаров от кмета и председателя на общинския съвет в Чупрене, че в складовете на завода се съхраняват големи количества взривни вещества, без да са изпълнени всички изисквания за безопасност. \nПо-късно стана известно, че собственикът на съхраняваните в завода взривни вещества е трябвало да ги изнесе до 1 септември 2017 г., но не го е направил и договорът за наем с него е прекратен. Последва санкция от РИОСВ в Монтана за фирма \"Видекс\" АД, която е собственик на \"Миджур\" и е отговорна за съхранението и безопасността на боеприпасите.   \n \t\n", "date": "2018.06.20", "title": "Оправдаха подсъдимите за взрива в \"Миджур\""}
{"url": "http://www.duma.bg/node/169297", "text": "Стефчо КИРИН Над историческия небосклон на възрожденски Батак светлеят много имена от различни епохи на неговото развитие. Сред тях се откроява личността на Ангел Петров Горанов (1858-1924) потомък на хаджи Горовия род. Роден и израснал в задружното семейство на водача на Априлското въстание в Батак Петър хаджи Горанов и на мъжествената батачанка Марга Горанова. \nАнгел Горанов, 18-годишен, е ученик в Пловдивската гимназия. За председател на комитета по подготовката и провеждането на въстанието е избран баща му, а за секретар неговият син Ангел. Лично участва не само в комитета, но и преживява героизма и трагизма на въстанието, което описва по неповторим начин, като оставя единствения автентичен и цялостен документ за следващите поколения. След ужасите и погрома на въстанието, заедно с няколкостотин батачани, семейството на Петър Горанов разкъсва обръча на освирепелите турски орди и се спасява от гибел. \nСлед освобождението Ангел Горанов завършва гимназията в Пловдив и заминава за град Николаевск - Русия, където го изпраща Баташката община заедно с Найден Геров да следва право. Там сключва брак с Ганка Ренкова от Казанлък, която следва медицина, също представителка на общината. Когато се завръщат в България, той е избран за член на Пазарджишката окръжна постоянна комисия, през 1881-1882 година е околийски съдия в Пещера. За няколко месеца е адвокат в Карнобат. От средата на 1884 г. се установява в Бургас, като адвокат със собствено писалище. \nСемейната и социалната среда, в която израства Ангел Горанов, оказва влияние върху оформянето на неговата личност и определят революционната му насоченост. С всеотдайността и патриотизма на априлци от 1876 г. се впуска в кипежа на народните стремления за съединение на Източна Румелия с Княжество България, в безкомпромисна борба срещу гробокопачите на България, за тясна  и вярна дружба с Освободителката Русия. В развихрилите се политически борби застава на страната на русофилите. Съратник на Константин Величков, заедно с когото присъстват на срещата на представителите от всички околии от Източна Румелия, състояла се на 13 април 1880 г. в Сливен, координират борбата си за съединението на България. Установил се неслучайно като адвокат в Бургас, той се проявява като прогресивен общественик, изявен публицист, мемоарист и писател. На поставените цели служи основаният от него седмичник \"Бургаски вестник\", който започва да излиза на 20 юли 1885 г., и става първият редактор и основател на бургаската журналистика. Той е свързан и се смята за душата на бунта на русофилите в бургаския гарнизон през октомври 1886 г. срещу пропагандната политика на Стефан Стамболов и Петко Каравелов. Бунтът се ръководи от прославения в Освободителната война капитан Кишелски, капитан Набоков и други русофили. За малко дни Ангел Горанов е избран за председател на \"временното правителство\". Бунтът бил потушен бързо и без кръвопролития. Ангел Горанов, Костадин Попов и капитан Набоков успяват да избягат в Турция и да се спасят от бесилото, на което увисват другите участници в бунта. Емигрирал в Русия, Ангел Горанов две години е слушател в Одеския институт по право, където задълбочава познанията си. Заедно със своите братя там замисля историческия си очерк за въстанието и клането в Батак. \nМалко по обем, но с голяма историческа стойност и познавателно значение е литературното наследство, което оставя Ангел Горанов. В издателството на видния батачанин Драган Мачов е издаден историческият му очерк \"Въстанието и клането в Батак\" (1892 г., преиздаден през 1895 г.) под псевдоним Бойчо. Тази книга Драган Мачов изпраща на Иван Вазов. Автор е и на едно друго произведение \"Жертва на предразсъдъка\", 1895 г., както и на три учебника по отечествена география за основните училища.   \n \t\n", "date": "2018.06.20", "title": "Достойна личност на възрожденски Батак"}
{"url": "http://www.duma.bg/node/169299", "text": "Георги Н. Николов Българското европредседателство вече залязва, озвучено от гръмки политически хвалби, бандитски престрелки и смутено полицейско кудкудякане. Страната бе превърната в Потьомкинско село - с красива фасада за пред чужденците и с грозни реалности зад нея, за \"обикновените\" хора. Впрочем гостите знаеха предварително къде гостуват и стриктно си проверяваха от време на време съдържанието на джобовете. Не ги стреснаха и крамолите между министрите, нито между президент и премиер. Бяха известени за всичко, ставащо между река Тимок и Черно море. Резултатът под фанфарните звуци? Гответе се, все някога ще влезете в чакалнята на ЕС. На принципа, че татко ще ми купи колело, ама друг път...  И се превръщаме в най-чакащите баламурници и за въпросната чакалня, и за този, що клати гората. \nПрави впечатление, че се открояваме отчетливо на Стария континент с думичката \"най\", изцяло в негативен план. Ние сме най-бедната страна в Европа. С неразвиваща се, практически липсваща икономика и загърбено селско стопанство. С най-ниски, смехотворни заплати, пораждащи ала Каравелов само скръб и жалост. Конкурират ги само пенсиите, явно най-странните в света. Какво означава срещу 40 г. трудов стаж да получаваш 200 лв. пенсия? Ако късметлията през тези десетилетия бе просил и се беше самоосигурявал, щеше да има повече. Впрочем ние сме държавата с най-много на брой просяци из европейските страни, отлично организирани, дисциплинирани и отговорни към изискванията на професията. Няма никакво значение, че на запад от нас отдавна демонизират понятието \"българин\". Важна е печалбата, каквато те реализират в стотици и хиляди евро пред ръководещите ги тартори. Достатъчно е човек да погледне къщите им тук, у нас, за да съжали, че не е в сплотеното им братство. \nБългария е страната, в която най-ясно се вижда сливането на партия и държава. След близо 30 години борба срещу тоталитаризма, ето ти го отново на софрата. Трудно е да се каже колко от 180-те хиляди чиновници не са членове на управляващата партия, но те са и най-много на брой. Без значение колко си кадърен, знайно е - незаменими личности няма и по-добре еди-кой си да ни е верен, отколкото кадърен, но независим и мислещ с главата си. Най-добре да е наш, отколкото ваш, пък когато вземете властта, обръщайте тефтера обратно. Може би затова и родното чиновничество е практически най-захлюпено и неработещо в сравнение с другите държави, защото все чака указания от горе на долу и не смее да предприеме никаква самоинициатива. Впрочем, не! Предприема, ала на тъмно. Затова татковината е най-корумпирана в братското европейско семейство. Практически разложена като проказа, а срещу корупцията борба се води от най-много институции, комисии, армии от ентусиасти и мрачни политици. Което е сигурен знак, че въпросната борба е най-безнадеждното нещо, което народът очаква да бъде преустановено или поне натикано в миша дупка. Безнадеждно също като надеждата за сносни заплати и човешки права. Стане ли дума за тях, се сещаме, че демокрацията у нас е най-недемократична във всички класации за права и свободи. Контролът над изкупените медии е безпардонен, политически и олигархичен и откровено обслужва частни интереси. Който се прави на независим, обикновено след кратък период на наивитет започва да подсмърча пред Бюрото по труда или влиза в кохортата на \"свободните\" роби. Все пак по свобода на словото България не е на последно място. След нея са сума ти държави, в които няма вестници и телевизии, но... класацията си е класация. Предпочитаните медийни теми у нас са за качеството на ланшния сняг и нахалните дунавски комари. Теми като безработица, престъпност, сива икономика, липса на законност и т. н. са най-маловажни и биват отпечатвани основно върху рулата с най-некачествена тоалетна хартия, където всъщност им е мястото. \nКъде е мястото на здравеопазването, образованието и националната неприкосновеност? Най-оревавана беше, и сега е така, армията. От трибуната на най-мързеливото \"народно\" събрание се чуваха откровени заплахи как ще й се купят най-бързите самолети, най-модерните военни кораби и за личния състав: най-вкусното русенско варено. Естествено, нищо от това не се случи и би било чудо да се свърши нещо на практика. Най-сладък е безотговорният политически лаф - хем те дават по телевизията за гордост на родата, хем не ти пука какъв ще бъде резултатът. Че армията е с 5400 специалисти недокомплект, също никого не стряска. Същото е положението и в здравеопазването: най-бързо рухващият, не с дни, а с часове, правителствен ресор. Без пари, без перспективи, без бонуси и привилегии, задържащи младите и достойни специалисти в родината. При всяка стачка на хората в бели престилки цъфва министерски емисар с една-едничка цел - да изкукурига по ноти наизустените обещания и бързо-бързо да се прибере на тихо и спокойно в кабинета. Страшно е да гледаш болни хора, лекувани с празни приказки, отиващи си без време, макар че са могли да бъдат спасени. Докога? Защо? Неизвестно. Една от най-трудните загадки, които глухонямото и безоко правителство грижливо заобикаля.  \nА образованието? При него отговорът е най-лесен: кучета го яли. И тук високопоставеният непукизъм е в стихията си. Факт е, че 40% от 15-годишните ни ученици са функционално неграмотни - формално могат да четат, но не разбират написаното. Счита се, че 24 хиляди млади хора у нас са съвсем неграмотни, а заради демографската криза досега са закрити стотици училища. Ще има и още. До 8 години ще се пенсионират около 45% от учителите, а за млади трудно се правят планове - професията се нарежда вече сред най-непривлекателните. Тогава? \nОтговор не може да бъде даден и на този, и на още редица нелицеприятни въпроси. Най-страшен сред тях е именно демографската криза и свързаната с нея емиграция. Без емиграция България вече не може да съществува. Само за март тази година нашите сънародници са изпратили на близките си в страната над 107 млн. евро. Без тези пари много народ щеше да гладува и да губи човешкия си облик и достойнство. Явно къде е изходът и човешката глъч на заминаващите няма да затихне. Ще я има ли \"стара\" България и кой е виновен за хаоса, царящ в иначе прекрасната ни страна? Кой знае... \nНай-виновна за всичко е крайно безотговорната, безпардонна и самовлюбена политическа клика. Тя докара държавата до просешка тояга и непрекъснато я подиграва с отвратителната си демагогия, че живеем като европейци. Че просперираме и ни чака светло бъдеще. Но пред него ние предпочитаме достойно настояще. Няма да го получим. Ние сме сред най-търпеливите и покорни народи на планетата. Никой не ни е виновен. Злото вирее най-много там, където преклонената главица сабя не я сече. Но колко е прав бай ти Ганю, когато казва: \"На маймуни ни обърнахте, маскари с маскари!\" Каквото и да приказваме, във времето той беше и продължава да бъде най-прав.    \n \t\n", "date": "2018.06.20", "title": "Писна ви от нас? И на нас от вас..."}
{"url": "http://www.duma.bg/node/169300", "text": "Милена Милошева \n \nОткъде да започна разказа за Хърватска... От политическите ангажименти в централата на Хърватската социалдемократическа партия или от прекрасно поддържаните паркове и исторически сгради, които видяхме в свободното време за културна програма?  \nПолитическата част на нашето посещение беше ангажирана в Социалдемократическата партия на Хърватска, където заедно с другари от Македония, Албания, Сърбия, Черна гора, Босна и Херцеговина коментирахме развитието на балканските държави по пътя им към ЕС (за тези, които не са членове) и обществената и икономическата ситуация в тези, които сме в съюза (България и Хърватска). Посетихме и парламента на Хърватска. \n Какво да кажа? По-чист град от Загреб не съм виждала, а съм пътувала много. Гледам усмихнати хора, спокойни и ведри лица, пълни улици с младежи... Няма измъчени физиономии, няма нервни млади лица... \nНа какво се дължи това? На чистия и спретнат град, където дядото, който разхождаше кучето си, се върна да почисти след него (бездомни кучета или каквито и да е бездомни животни просто няма). На реда ли, който съществува там - по спирките на градския транспорт има една-единствена обява: \"Лепенето забранено\". Въпросът с придвижването е решен с комфортни трамваи, които не замърсяват въздуха. Билетът е на същата цена като в София, с особената разлика, че заплатата на автобусния шофьор например е 1300 евро. Платената зона за паркиране е 1,50 лв. - със същата тънка разлика в заплащането на труда. \nГоворим си с местния водач на такси и се чудя какво и защо сме сбъркали ние, българите, че сме в това положение. Човекът ни разказа за Загреб: изключително нисък процент на престъпност, пълна липса на смет по улиците, подредено, спокойно, с висок стандарт на живот. А не съм гледала само центъра на Загреб, тъй като хотелът ни беше в предградията. Ами, там важат същите неща, които разказах по-горе. \nВ същото време в София - столица на държавата, която има най-много стаж в ЕС от гореизброените, град с над милиард лева бюджет, с милиони евросредства по програми - като излезеш извън центъра, виждаш само разбити улици, преливащи контейнери, бездомни животинки, неработещи светофари, нерешен проблем с ромските жилища. А вчера милионите европейски пари, отишли за строежа на метрото, се изляха - буквално. Столицата на страната европредседател беше под вода. Но пред НДК мием със сапун... докато председателството свърши.   \n \t\n", "date": "2018.06.20", "title": "В Хърватска няма бездомни кучета и измъчени физиономии..."}
{"url": "http://www.duma.bg/node/169307", "text": "Любомир КАЛЕВ Мно-о-го преди да се родя, Ботев овладява \"Радецки\", за да слезе с момците си на козлодуйския бряг, щастлив, че молитвата му се сбъдва. Днес ми докривява, като си наумя какво съм заслужил, със или без молитва, 142 години след историческото събитие. \nНамерил гроба си в редовете на борбата за национална независимост, заличавана от безгръбначието на височайшите му \"следовници\", на всеки 2 юни поетът оглушава от клетвите им за \"вярност\" към делото му. Сляпата им привързаност към \"ценностите\" на хегемона, самообявил се за помазаник Божий и върховен разпоредител със съдбините световни, не само обезцени идеалите и обезсмисли саможертвата му. Обезличаващата ни национална черта отреди на България ролята на клетата крава Пенка, обречена и ожалена като \"многострадална Геновева\", и в поучителната мелодрама с проектите от \"Големия шлем\". \nПомня как в \"Панорама\" на 08.04.2011 г. хвърчаха слюнки в защита на АЕЦ \"Белене\". Шуртеше патос като във възрожденско театро: \"Какво правим, когато през 2017 и 2019 г. спрат хилядниците на \"Козлодуй\" и удължаването на срока им ще зависи от руската страна? Ще ме питат защо съм ликвидирал ядрената енергетика на България?\". Тези и други \"дебели лъжи\" Едвин Сугарев заклейми пет дни по-късно в   . Във втората си тематична изява по БНТ Б.Б. \"обоснова\" спирането на 37-годишния проект в стил \"погребан преди нас, ние му сложихме кръста\", но \"мазният водещ на беззъбото предаване\", адашът му Бойко Василев, известен и с това, че не припомни защитната му тирада, получи от \"Кръг 11\" Голямата награда \"Свети Влас\" за професионализъм в телевизионната журналистика - цитирах коментиращи новината в Dir.bg на 03.06.2018 г. \nПрез 2014 г. малограмажна България - такава ми изглежда тя с днешните си управници - дисциплинирано и праволинейно зачете само американския интерес, като загроби с европейска благословия и шлемовия \"Южен поток\". Услужливи медии безочливо твърдяха, че Владимир Путин го бил спрял, но замълчаха, опровергани чак сега от премиера и подчинените му. \nНе обяснили достатъчно добре мотивите за спирането му и \"Газпром\" олекнал с излишни 800 млн. евро, рече министър Владислав Горанов по Би Ти Ви на 1 юни т. г. Спрели го, защото Еврокомисията щяла да започне наказателна процедура срещу България заради нарушения в обществените поръчки, допълни министър Теменужка Петкова след два дни в \"Неделя 150\". \"Наказват ни, защото сме проруски народ. Затова ни забраниха \"Южен поток\" - така на 09.06.2018 г. Иван Гарелов потвърди пред Георги Любенов, че зад приемането ни в Европейския съюз стоят само НАТО-вски (американски) геостратегически съображения. Същото е сега и със Западните Балкани - американски проект, за които толкова усърдно работи българското европредседателство. \nНа 30.05.2018 г., за да не бъдем заобиколени като транзитьор - последица, безкрайно ясна и преди чинното изпълнение на продиктувания отказ, Борисов се опита да изпроси от Путин отклонение на \"Турски поток\" за газовия хъб \"Балкан\". Може и да стане, но няма да е заради милите очи и \"емоциите\" на юнашкото ни племе, а за да поевтинее обещаният на Сърбия и Унгария руски тръбен газ - \"най-евтиният, който може да стигне до европейските градове и компании\", признава го и Горанов. Може да се отприщи и малък \"Южен поток\" за около 9 млрд. евро при железни гаранции, осигурени от премиера ни, защото руският интерес е да се продават колкото се може повече руски енергоносители - имат ги в изобилие. \nСега \"Русия не само би могла, но тя е желан инвеститор в АЕЦ \"Белене\", солидарен с началството е и Валентин Николов, зам.-председател на парламентарната комисия по енергетика, пред Юлияна Корнажева на 31.05.2018 г. в \"Преди всички\" по БНР. Явно българската политика (вече не казват \"към\", а \"по отношение на\" Русия) се обръща на 180 градуса, ще видим докога. \nБорисов косвено подкрепи и Путиновото твърдение, че само една руска компания - \"Лукойл България\", осигурява 25% от бюджетните ни приходи. На 08.04.2011 г. той увери Бойко Василев, че ако \"Нефтохим\" излезе в планов ремонт, държавният бюджет нямало да бъде изпълнен, защото ще загубим 2 млрд. от акцизи. \nМакар че по-големият не \"държи гарез\", според Борисов той \"обикновено плаща\" (по думите на Путин) метаморфозата Борисова, или \"опасният завой към Москва\". Според Мартин Димитров от \"Демократична България\" това си е чиста двойка на поправителен, за да се видим наесен. \nСподелям и оценката на доц. Валери Колев в История.bg на 28.05.2018 г. Отнася се за управниците ни през горещото лято на 1944-та, но, казано на нечист български, \"касае\" и днешните: \"Българските управляващи са свикнали да бъдат командвани. Винаги плахи, чакащи специални пълномощия. Следваме събитията. Нямаме оригинално мислене.\" Само лавираме от страх да не сгрешим непоправимо. \nОтмина тоталитарната мода на мъжките политически целувки \"уста в уста\". Сега прегръдките изразяват слугинската преданост на политическите самодейци. Казано на брюкселски, тя \"калкулира\" само загуби. \nВместо \"да направят ръцете си на чукове, кожата си на тъпан и главата си на бомба, пък да излязат на борба със стихиите\", повалили България, вместо да заработят на ползу роду по всички краища на земното кълбо и твърдо да следват националните интереси, може и в стил \"Прощавай, брат!\", те ми се вживяват в ролята на скарани със съседа. Президентът Радев научи за посещението на българския от руския министър-председател. За неговото пък го мъмри Цв.Цв. - велик интерпретатор и критик на \"антиевропейските\" му позиции, ненадминат умник Гюро, спуснат от умници другари в дупка хладница на мечка стръвница, жива за ушите да я изтегли. Спомних си и края на редовно преиздаваната детска приказка на Елин Пелин: другарите му не могат да решат имаше ли Гюро глава! \nНямаше - не беше и на президентския прием за 24 май. Никаква почит към святото дело на солунските братя, втрещен е и проф. Огнян Герджиков. Крайно време е другарите демократи да преглътнат огорчението си от избора и всенародната подкрепа за Радев. Елементарно, но неусвоено, колкото и да се стараят наставниците им от Европейската народна партия. \nУсещам се двойно наказан от \"народните ни базиргени\"* - алчен и бездушен елит, пренебрегващ принципите, в които се кълне. Ако не е истина, и лъжа не е - казва ми в \"Това ви чака!\" неизучаваният днес велик фейлетонист, всенародно почитаният борец за народна свобода и \"демократска република\", разочарованият, дежурно възвеличаваният, предаденият от делата на \"следовниците\" като Бойко Борисов, Цв.Цв. и сие, заради които не спира да се обръща в незнайния си гроб.   \n \t\n", "date": "2018.06.20", "title": "Милите ми следовници Ботьови!"}
{"url": "http://www.duma.bg/node/169319", "text": "Въпреки пищния, осветен от фойерверки и царственост  евросъбор в балканската столица София, въпреки демонстрираната любов и почти интимна близост на евроначалниците с нашите управници, с разходки по мостчета на влюбените и с хванати нежно ръце, с потупвания като в обществена баня по гърбовете, с няколкото бурни софийски дни и нощи, прекарани в голямо лапане и пиене от ВИПнашенци, всъщност нищо съществено по международните дипломатически стандарти не се роди от европредседателството ни. Затова и в интервютата  евровелможите отговаряха така обтекаемо и усукано по килифарски... \nЗападните Балкани си останаха след софийската евроседянка все така разединени. А пуснатата за освежаване  новина - мълния за постигнатата договореност между Ципрас и Заев за новото име на съседната ни от югозапад страна, населена с потомствени българи, може да се окаже и стратегически фишек на евроседянката. Много време ще чакаме, докто стане ясно дали гръцкият и македонският парламенти ще одобрят \"постигнатото историческо спорзумение\", което си е режисиран \"хепи енд\" за началниците от НАТО и ЕС. Нищо, че иде реч за договорка между премиери на държави, чиито народи са се вдигнали на масови протести - на Гърция, където не щат да чуят името Македония, и на въпросната \"древна държава\", която вече нямало да е древна по искане на днешните елини. И ще си е с монументите на българските царе и герои в столицата Скопие, с опасност в недалечно бъдеще българите да пътуваме с визи до Благоеврад и Петрич... \nКъде ще излезе краят от това невиждано в световната история дипломатическо съвокупление, никой не се наема да прогнозира. И външният ни премиер Борисов и външната ни министърка със сладка фамилия, които доскоро категорично бяха против името Северна Македония, сега по нареждане  свише се извъртяха като фигуристки на лед и ръкопляскат и викат \"Ура!\". \nДано вместо единение на Балканите, за което бе  спретнатата евроседянкат - с почти фронтови блокади из София и с астрономически масраф за българите, накрая да не се получи още по-голямо разединение между балканците! \nИ така - напънали се Балканите и родили мишка!   \n \t\n", "date": "2018.06.20", "title": "Напънали се Балканите и родили мишка  "}
{"url": "http://www.duma.bg/node/169320", "text": "Както е тръгнало, спорният закон за горивата, който мина на първо четене в пленарна зала, вместо да изпише вежди, може да избоде очи. Неговата идея е да се затегнат правилата за търговия с горива, като се въведе регистрационен режим за фирмите, изисквания за банкови гаранции и солиден капитал на дружествата, опериращи на този пазар. Оставяме настрана факта, че дребните търговци на горива вече подготвят национален протест срещу закона. Ако той бъде приет в сегашния си вид, България рискува Еврокомисията да започне срещу нея поредната наказателна процедура. Официалният мотив за нуждата от подобен закон, чиито основен идеолог е депутатът Емил Димитров-Ревизоро, бе борбата срещу нелегалната търговия с горива. На практика обаче, той по-скоро мирише на лобизъм и на опит за защита на големите играчи на пазара. \nЕдин от проблемните текстове се оказва изискването фирмите да разполагат с голям уставен капитал. Според правилата на Брюксел, обаче издаването на лиценз за търговия с акцизни стоки не може да се обвързва с подобно условие, тъй като  според Европейския съд това е необоснована и непропорционална мярка.  \nС документа се въвежда и регистрационен режим за фирмите, които търгуват с горива. За да влязат в регистъра, те  трябва да отговорят на изисквания за висок уставен капитал (между 20 хил. и 3 млн. лв) и да притежават банкови гаранции. \nВ момента обезпечения от този сектор се изискват и от митниците, и от НАП. А въвеждането на изискване за още един вид банкова гаранция би могло да доведе до ситуация, при която една и съща фирма да предоставя обезпечения по два или три закона, които на практика гарантират едно и също публично вземане. Подобна мярка може да доведе до съдебни спорове и допълнителни административни разходи както за бизнеса, така и за държавата. \nЕК изпрати вече предупредително писмо до България именно във връзка с изисквания за гаранции по Закона за ДДС, тъй като за малките фирми се получава така, че тези гаранции са по-големи от дължимия от тях косвен данък върху продадените горива. А това си е вид паралелно данъчно облагане.  \nСъществува и още един спорен въпрос. В момента всички фирми, които търгуват на дребно с горива, имат изградена дистанционна връзка с НАП, за която вече са направили определени разходи. Ако се въведе и регистрационен режим към Министерството на икономиката и оттам  преценят, че тези компании не отговарят на новите условия, всички вложени средства за връзката с НАП ще останат за сметка на предприемачите. А уж сегашните управляващи щяха да намаляват административната тежест. Да не говорим, че поставянето на  горна граница на обезпечения от 500 хил. лв. прави тежестта за малките  и големите играчи на пазара на горива непропорционална. Изобщо оформя се поредната законотворческа каша, подправена с щипка  лобизъм.   \n \t\n", "date": "2018.06.20", "title": "Мирис на бензин и лобизъм "}
{"url": "http://www.duma.bg/node/169359", "text": "МЕЖДУНАРОДЕН ДЕН НА БЕЖАНЦИТЕ. Отбелязва се от 2001 г. с резолюция на Общото събрание на ООН и във връзка с 50-годишнината от подписването (28 юли 1951 г.) на Женевската конвенция за бежанците, влязла в сила на 22 април 1954 г. На този ден народите по света изразяват своята съпричастност и солидарност със съдбата на милиони хора, принудени да напуснат родните си страни, за да се спасят от преследване, насилие и граждански войни. 1819 - РАЖДА СЕ ЖАК ОФЕНБАХ, ФРЕНСКИ КОМПОЗИТОР (УМИРА 1880 Г.). Един от основоположниците на оперетата и типичен представител на романтизма в европейската класическа музика. Виртуозен пианист. Автор на над 100 оперети, сред които поставяните и в България \"Хубавата Елена\", \"Един младоженец пред вратата\", \"Орфей в ада\". 1930 - ПОДАДЕНА Е МОЛБА ЗА ПАТЕНТ НА РЕАКТИВНИЯ ДВИГАТЕЛ. Това прави англичанинът Франк Уитъл (1907-1996). Патентът е издаден през октомври 1932 г. На 12 април 1937 г. е готов първият реактивен самолет. На 20 юни 1939 г. в Германия е осъществен първият в света полет на самолет с реактивен двигател. На 15 май 1941 г. във Великобритания е извършен пробен полет на реактивен самолет \"Глостър Е 28/29\". 1944 - СЪЗДАДЕНО Е ЦРУ. Централното разузнавателно управление (на англ. език Central Intelligence Agency, CIA) е координиращ център на гражданското и военното разузнаване и контраразузнаване в САЩ. Контролира се от Съвета за национална сигурност. Седалището на ЦРУ е в Ленгли, щата Вирджиния. Организира разузнавателни действия и тайни операции в целия свят. 1954 - ОТКРИТ Е ДУНАВ МОСТ 1. Мостът на дружбата между Русе и Гюргево е проектиран и строен от съветска проектантска строителна организация със съдействието на съветски, български и румънски строители. Дължината му е 2,8 км, на височина е 30 м над водата - на две нива (за влакове и автомобили). Средната част (с дължина 85 м) може да се повдига и да пропуска големи кораби. 53 години по-късно двете страни, вече като членки на ЕС, започнаха да изграждат втори мост над р. Дунав - при Видин - Калафат, официално открит 2013 г. 1963 - МЕЖДУ ДЪРЖАВНИТЕ ГЛАВИ НА САЩ И СССР Е УСТАНОВЕНА ГОРЕЩА ЛИНИЯ. Терминът се употребява за пръв път за пряката телефонна връзка между Белия дом и Кремъл по време на Карибската криза. Горещата линия е съхранена и досега, служейки за предотвратяване на глобални кризи. Известна е също така като \"червения телефон\".   \n \t\n", "date": "2018.06.20", "title": "Датата"}
{"url": "http://www.duma.bg/node/169308", "text": "Иран засега не планира да увеличава обсега на ракетите си, заяви командващият корпуса на гвардейците на ислямската революция Мохамад Али Джаафари, съобщи агенция Тасним. \n\"От техническа гледна точка ние сме в състояние да увеличим обсега на нашите ракети. Само че засега това не влиза в дневния ред на политиката ни\", каза Джаафари. Той добави, че \"наличните в Иран ракети с обсег 2000 км са напълно достатъчни за гарантиране сигурността на страната.\" През 2015 г. иранските военни демонстрираха крилатата ракета \"Мескат\", чийто обсег на действие е около 2000 км. \nРакетната програма на Иран бе една от причините за решението на американския президент Доналд Тръмп да извади САЩ от ядреното споразумение с Иран.   \n \t\n", "date": "2018.06.20", "title": "Иран не увеличава обсега на ракетите"}
{"url": "http://www.duma.bg/node/169321", "text": "Зам.-министърка със самолетен билет за 8300 лв. \"изплака\" вчера: не съм била на луксозна командировка. Нямало нищо странно в това да пътува в първа класа до Обетованата земя. А и какво значение има цената на билета до САЩ, това не е най-важното. Най-важното в момента било, че \"изпълняваме правителствената програма\".  \nТака нагло нарежда Росица Димитрова, която е имала честта и гордостта да участва съпътстващо в не знам коя си поред сесия на Конференцията по изпълнение на Конвенцията по защита на правата на хората с увреждания. Тази руса дама, с която, ако пометеш коридора на социалното министерство, ще й е малко, дала възможност светът да чуе и да се изуми от чудесата на храброст в напредъка на България по изпълнение на конвенцията. Последвали аплодисменти от всички страни на форума и нашата зам.-министърка още преживява този триумф. А на родна почва коментарът й за майките и децата с увреждания, които продължават да протестират, макар че премиерът Борисов се опита да ги пръждоса от главата си, звучеше така: \"Ние сме в диалог, аз много се надявам той да се превърне в конструктивен диалог, с конкретни предложения и решения, които да ни позволят да направим комплексна всеобхватна политика, ориентирана към индивидуалните възможности и потребности на всеки човек с увреждания\".  \nМайчице, откъде се пръкна тази жена! Това да го мислиш, не можеш го измисли, камо ли да изречеш нищо незначещите думи с плитка мисъл, цинизъм и отвратителна шаблонност. В най-бедната държава на глада, омерзението и корупцията, дето хора с власт се гаврят с цял един народ. Дошли отнякъде си, събрани често на принципа \"от кол и въже\", докопали се до местенце в морето от бездушни чиновници, които клечат до началника и чакат неговите милостиви погалвания по главичката. Социалната политика на ГЕРБ затова е на този хал, защото преклонената главичка и сабя не я сече. Но чужди глави отсича със замах - главите на онези, които не усещат Голямата Правителствена Политика, дето зам.-министърката провежда в името на човека. Човекът тук обаче има имагинерно звучене. Той е помощното стопанство, което дава плод по изборите, дори и малко да си го поливал, най-вече с обещания. С каквито дойдоха и ГЕРБ на власт, и самата Димитрова с нейния \"опит\". За да забрави бързо за него, дори и да го е имала, и да се натика в калъпа на бездушието и пренебрежението към истинските проблеми. В нейния сектор те са безчет. Но друго си е да ги видиш от Манхатън примерно.  \nПокрай \"съпътстващо събитие, на което е представен опитът и напредъкът на България по деинституционализацията на грижата за деца в България, особено с акцента за закриване на всички институции за деца с увреждания.\" Те няма къде да отидат, нямат какво да ядат след навършени 18 години, но това е подробност от пейзажа за госпожата. Или за \"друго съпътстващо събитие за приобщаващо образование и обучението на хората с увреждания през целия им живот\". Закриха се специализираните школа за деца с увреждания, сега ги пращаме да се социализират в нормалните училища, дето най-често не срещат разбиране и от съученици, и от родители, само все повече се депресират. Така, че накрая резултатът е: \"Системата ни убива\". Докато майките на децата с увреждания лежат по площадите и напразно очакват помощ със сълзи на очи. Децата им надали ще доживеят да изгрее  слънцето и на тяхната улица, камо ли да видят Америка... В това време някои вземат с пълни шепи от парите на държавата за всякакъв род капризи на ояли се разглезени примадони по бюра и след партийни назначения. Избрани като че ли по калъпа на безразличието и високомерието, гарнирани с чиста некадърност и безкритичност.   \n \t\n", "date": "2018.06.20", "title": "Майчице, откъде се пръкна тази жена?! "}
{"url": "http://www.duma.bg/node/169309", "text": "Вашингтон и Сеул няма да провеждат съвместни военни учения в Република Корея, докато КНДР съвестно участва в преговорите за ядрено разоръжаване. Това обяви говорителката на Белия дом Сара Сандърс на редовния брифинг. \"Докато Северна Корея  действа коректно, тези съвместни учения ще бъдат \"замразени\", каза Сандърс.  \nМеждувременно държавният секретар на САЩ Майк Помпео заяви, че очаква в най-близко бъдеще да се срещне с лидера на КНДР Ким Чен Ун за уточняване детайлите по споразумението за ядрено разоръжаване. На среща с предприемачи от Детройтския икономически клуб първият американски дипломат заяви: \"Самият аз вероятно скоро ще пътувам за Пхенян.\" \nВ същото време Ким Чен Ун пристигна в Пекин, това е третата му визита в Китай. Предполага се, че той ще информира китайския лидер Си Цзинпин за преговорите си с Доналд Тръмп.   \n \t\n", "date": "2018.06.20", "title": "Вашингтон и Сеул спират ученията"}
{"url": "http://www.duma.bg/node/169298", "text": "Никола Филипов  Само за няколко десетилетия през миналия ХХ век един манастир у нас е променил многократно статута си - бил е гръцки, руски и български манастир, бил е богословско училище, концлагер, лудница, международна архитектурна академия, творческа база на архитектите и първокласен хотел-ресторант! Кой е този манастир ли? Това е Воденският манастир \"Свети Кирик и Юлита\", наричан така по името на някогашната средновековна крепост и селище Воден, днес квартал Горни Воден на град Асеновград. \nЗа собствеността на манастира през половината от миналия век се водят съдебни дела. Някога тук е имало килийно училище, в което е учил известният Константин Иконом - авторът на издадения през 1819 г. във Виена \"Наръчник на Пловдивската епархия\". Имало е иконописна школа, чиито възпитаници са зографисвали храмове и параклиси... И е бил опожаряван на два пъти - веднъж през 1657 г. от чепинските потурнаци и втори път през 1810 г. от кърджалиите на Емин ага. Основаването му е забулено в мистерии и загадки. Което е и една от причините за четвъртвековен съдебен спор между Българската екзархия и Гръцката патриаршия! \nИзследвам и описвам историята на този манастир вече половин век. Като достоверни приемам следните факти: \nВизантийският пълководец, грузино-арменецът Григорий Бакуриани (Киркор Пакурян), основава през 1083 г. Бачковския манастир и подписва неговия устав или Типик. Там очертава и границите на владенията му, които минават в съседство с крепостта Воден, която той запазва като своя резиденция. При изкопни работи в района на манастира е намерен оловен печат на византийския император Алексий I Комнин (1081-1118) - точно от този период!  \nПрез 1204 г. е основано Филипополското херцогство в рамките на т. нар. Латинска империя с център днешния Пловдив. Според архива на папа Инокентий Трети и папска вула от 13.11.1204 г., които се съхраняват в отдел \"Великите завоевания на Франция\" в Националната библиотека в Париж, строените по това време два манастира южно от Пловдив са Воденският \"Свети Кирик\" и Кукленският \"Св. св. Козма и Дамян\". И досега има вградени в църквата на светикирикския манастир елементи, даващи основание за връзка с херцогството и рицарите тамплиери. \nИ този манастир, който едва ли има аналог по богатство и разнообразие на историята си не само в страната ни, е все още без музей! Това е анахронизъм, който трябва да се поправи. След последната му реставрация в манастирските сгради бяха определени помещения за галерии и музей. Срещах се по този повод с предишния митрополит Арсений и бе решено да се съберат съхраняваните в складовете на митрополията в Пловдив утвари, икони, плащеници, надписи и вещи с произход от манастира за експонирането им в манастирски музей. Настъпването на т. нар. демокрация спря реставрацията на църквата и промени доста планове. Реставраторското скеле в църковното пространство престоя десетилетия, а свалените заедно с мазилката за реставриране стенописи от притвора незнайно кога и от кого са били изхвърлени... \nСлед публикуване на книгата ми \"Воден през вековете\" през 1996 г. с мен се свърза правнукът на началника на Богословското училище към манастира архиепископ Дамян - Юрий Словачевски, който се оказа, че живее в София и съхранява голяма част от документацията на това училище, албуми със снимки, награди, царски укази, дневник на архиепископа от 1881 г., та дори и личната му кожена чанта. Тъй като същият бе в доста напреднала възраст и се нуждаеше от медицинско обслужване и лекарства, договорихме се за откупуване на наследството и експониране в манастирски музей.  \nВсички мои опити по този въпрос обаче останаха глас в пустиня. Освен директорите на музеи и архиви специално съм посещавал и разговарял с асеновградските кметове. По нареждане на новия митрополит Николай посетихме с двама служители на Пловдивската митрополия дома на Словачевски и разгледахме албумите, книгите и документите, но... не последва положителен отговор за откупуването и експонирането им. Наскоро, подплашен, че колекционер е искал да закупи ордена на архиепископа с указа на цар Борис ІІІ за 600 лв., а за дневника му се договаря изпращане в гр. Керч, отделих определена сума и откупих част от материалите (на снимката). \nСетне роденият и израснал в София руски княз Никита Лобанов-Ростовский, с когото поддържам дружески връзки в Лондон, след като се запозна с историята на манастира и с факта, че неговият дядо - княз Иван Лобанов-Ростовский, е бил един от основните спонсори на Богословското училище, реши да продължи делото на своите предци и откупи вещите, имащи връзка с училището като подарък за бъдещия музей. Подари също и десетина рамки за експониране на подходящи снимки в музейното помещение. Поръча и изработването на художествен портрет на разговор между дядо си - княз Иван Лобанов-Ростовский, и архиепископ Дамян със същата цел. Този благотворителен жест смятам, че ще изиграе ролята си за по-бързо решаване на въпроса с оборудването на зала за манастирски музей. \n Имах някога магазин в гаража си, чиито стелажи и витринки са ми непотребни и събират прахоляк. Но те могат прекрасно да послужат като мебелировка в една експозиционна музейна зала и вече съм ги подготвил за пренасяне. Продължавам да издирвам оригинални предмети или копия на оборудването, което се вижда на снимките от началото на ХХ век в залата по иконопис, в кухнята, столовата, работилниците, църковното пространство и двора на манастира. В този музей по подходящ начин с фотоси, копия и оригинали на съхранявани предмети е редно да бъде илюстрирана цялата история на този изключителен манастир, като бъдат обособени и отделни кътове за съответните периоди от съществуването му.  \n Мощите на св. Кирик са вече върнати от Бачковския манастир. Трябва да се върне и пренесената в Кукленския манастир мраморна плоча от началото на ХІХ век, за която пиша в книгата си за манастира. А защо да пазим в тайна имената на заточените в тукашния концлагер видни учени и общественици като философите академици Тодор Павлов и Сава Гановски, д-р Георги Узунов - академик и преподавател в Медицинската академия, агронома Петър Димитров - професор в Агрономическия факултет, известните партийни деятели Жак Натан и Константин Попрусинов (Червеният поп) - публикували книги със спомени за живота си в концлагера, художника Стоян Сотиров, юристите Върбан Ангелов, Васил Райчин, Георги Янакиев, д-р Любен Дюгмеджиев, д-р Коста Божилов, лекарите Александър Белоусов, Иван Пашов, Христо Рачев, Асен Панев, известната общественичка и писателка Султана Рачо Петрова и много други интелектуалци? Този период, издадените техни книги, спомени и дори някои запазени техни лични вещи също могат да се експонират. \n Та манастирът е спасен и реставриран именно благодарение застъпничеството на академик Тодор Павлов! Когато разбра, че това свещено място е превърнато в лудница, той използва цялата си власт и енергия, за да се отнеме от Министерството на народното здраве и да се предостави на по-подходящи ползватели срещу задължението да се отреставрира и църквата и да се оборудва манастирски музей. Така че идеята за този специален музей не е моя, както може да си помисли някой, а е на акад. Тодор Павлов. Аз само се опитвам да доведа делото до положителен завършек. \n Изключителното описание на Любен Каравелов, който неведнъж е посещавал манастира в средата на ХІХ век, може с едри букви да се изпише на входа на музея. Забележителни са думите му: \"Манастирът \"Свети Кирик и Юлита\" се намира на такава великолепна местност, на която не би се отказали да пренесат престолите си даже олимпийските богове.\" \n Манастирският музей при подходяща реклама би бил обект за посещение не само от богомолци, но и от туристи - наследници на възпитаници на училището и концлагеристи, историци, журналисти, студенти, учащи се... Този манастир би могъл да стане важна и печеливша туристическа дестинация, защото освен музея тук може да се експонират специално оборудвани монашеска килия, учебна стая от килийно училище, от Богословското училище, спално помещение на концлагеристи, да се възпроизведе иконописното ателие, готварната и столовата и т. н. С малко пари и с повече инициатива и доброволен труд всичко това може да се постигне. Нито Рилският манастир, нито Бачковският имат такава богата и разнообразна история! \nСлед като вече съм осигурил една безценна част експонати и имам готовност да подпомогна всячески, докато съм жив, това започнато дело, обръщам се към имащите отношение по въпроса и най-вече към ръководителите на Пловдивската митрополия - ще открием ли скоро поне музей в този изключителен манастир? Все още сме длъжници на тази светиня! Време е да й се издължим!   \n \t\n", "date": "2018.06.20", "title": "Ще има ли манастирски музей?"}
{"url": "http://www.duma.bg/node/169310", "text": "Християндемократическият съюз (ХДС) призова за свикване на извънредна коалиционна среща на високо равнище заради спора със \"сестринската\" партия Християнсоциален съюз (ХСС) от политическия блок на канцлера Ангела Меркел, съобщи в. \"Франкфуртер алгемайне цайтунг\". Призивът на ХДС идва, след като същият апел бе направен и от лявоцентристката Социалдемократическа партия (ГСДП), която също е част от \"широката коалиция\" на Меркел. Спорът между ХДС и ХДСС е за предоставянето на убежище, като ХСС иска по-силен контрол в това отношение. \nВътрешнополитическият експерт на ХДС Армин Шустер настоя за консултации на партиите преди срещата на върха на ЕС в края на месеца. Лидерката на ГСДП Андреа Налес бе призовала ХСС и ХДС да изгладят противоречията си преди срещата на ЕС. \"Спорът накърнява репутацията на Германия в Европа\", подчерта Налес.   \n \t\n", "date": "2018.06.20", "title": "Призив за спешни срещи в Берлин"}
{"url": "http://www.duma.bg/node/169311", "text": "Сенатът на САЩ одобри бюджет за отбраната на стойност 716 млрд. долара, предадоха медиите. Законопроектът бе одобрен с 85 гласа \"за\" при 10 \"против\". Така горната камара на Конгреса подкрепи призива на президента Доналд Тръмп за по-силна армия. \nЗаконът включва $639 млрд. разходи за купуване на оръжия, кораби и самолети и за плащане на военнослужещите. $69 млрд. са предвидени за финансиране на военни мисии. \nСенатът прие и текст, включващ забрана за продажба на новите многоцелеви бойни самолети Ф-35 на Турция, докато президентът Тръмп не потвърди, че Турция не е заплаха за НАТО с покупките на руско въоръжение. Този пасаж бе включен заради сделката за покупката на руските ракетно-зенитни комплекси С-400. \nПреди да влезе в сила, законът ще трябва да бъде съгласуван с вече приетия от Камарата на представителите вариант. Компромисната версия ще бъде изпратена при президента Тръмп за подпис.   \n \t\n", "date": "2018.06.20", "title": "Сенатът на САЩ одобри военен бюджет за $716 млрд."}
{"url": "http://www.duma.bg/node/169312", "text": "Президентът на САЩ Доналд Тръмп смята да наложи 10% мито върху китайски стоки на стойност $200 млрд. в допълнение към наказателни мерки срещу \"неприемливия\" ход на Пекин за повишаване на собствените им тарифи. Трябва да се вземат някакви мерки, за да насърчим Китай да промени несправедливите си практики, да отвори пазара си към САЩ и да приеме по-балансирани търговски отношения със САЩ, каза Тръмп в изявление. Вашингтон вече наложи мита за китайска продукция на стойност 50 млрд. долара. \nКитай предупреди, че e готов на ответни мерки, ако Вашингтон осъществи намеренията си. \"Политиката на САЩ да прилагат натиск и изнудване и да пренебрегват постигнатия вече в резултат от многократни двустранни преговори консенсус породи сериозно разочарование, включително сред международната общност\", казва се в заявление на китайското министерство на търговията. \nМеждувременно рейтингът на одобрението от работата на Тръмп се вдигна на 45%, гласи допитване на \"Галъп\". Това е най-високият показател, откакто пое президентския пост.   \n \t\n", "date": "2018.06.20", "title": "Тръмп отново вдигна митата за Китай "}
{"url": "http://www.duma.bg/node/169313", "text": "Вицепремиерът на Италия и министър на вътрешните работи Матео Салвини обяви, че има намерение да проведе препис на циганите, намиращи се на територията на страната, предава РИА Новости. \n\"В министерството готвя досие по циганския въпрос. Там е пълен хаос, защото след (времената на вътрешния министър Роберто) Марони не е свършено нищо. Трябва да проверим кои са те, колко са и по този начин отново да проведем това, което тогава са наричали препис. Ще създадем регистър, ще направим картина на ситуацията. Ако те са нелегални чужденци, трябва да бъдат изгонени, а италианските цигани за съжаление сме длъжни да ги оставим у дома\", заяви Салвини в интервю пред регионалния телевизионен канал Telelombardia. \nЗа Салвини тази тема отдавна е на дневен ред, като по неофициални данни ромската популация в Италия е между 130 и 170 хил. души, половината от които - италиански граждани.  \nС действията си към момента Салвини показва последователност при спазването на обещанията си за силно затягане на емиграцията и пребиваването в Италия. Само преди няколко дни Салвини забрани на кораб, превозващ над 600 мигранти, да акостира на италианския бряг. \nРИА припомня, че през 2008 г. тогавашният министър на вътрешните работи на Италия Роберто Марони е предложил да се събират база данни за отпечатъците от палците на всички цигани, намиращи се на територията на Италия, но против това се обявиха много правозащитни европейски организации. Според неговото мнение тази мярка би помогнала за контрола над престъпността и миграцията на циганите и би позволила на честно живеещите цигани да получат документи и възможност за работа и интеграция в обществото. \nКакто и в случая с Марони, заявлението вече предизвика критика от страна на активистите. Ръководителят на \"Асоциация 21 юли\", занимаваща се със защита на правата на циганите и други мигриращи етнически групи, напомни на вицепремиера, че в Италия законът забранява да се правят преписи по етнически признак. \"Първо мигрантите, сега циганите. Това можеше да се очаква\", написа във фейсбук Карло Стасола. \nПо-късно Салвини се опита да обясни своите намерения, като заяви, че не става дума за \"каталогизация\" на циганите. \n\"Нямаме намерение да създаваме списъци и да взимаме отпечатъци от когото и да е - нашата задача е да добием представа за ситуацията в циганските лагери. Преди всичко имаме намерение да защитим хиляди деца, които не могат да ходят на училище, защото предпочитат веднага да ги приобщят към престъпността. Освен това искаме да проверим за какво се харчат милиони от европейските фондове\", заяви Салвини пред журналистите.   \n \t\n", "date": "2018.06.20", "title": "Салвини планира да преброи циганите в Италия"}
{"url": "http://www.duma.bg/node/169322", "text": "  Лавров награди за довиждане българския посланик \nРуският външен министър Сергей Лавров е приел вчера вечерта българския посланик Бойко Коцев във връзка с приключване на неговата дипломатическа мисия в Москва, съобщи на сайта си руското МВнР. Лавров е връчил на Коцев почетния знак на МВнР на Русия \"За взаимодействие\" за големия му принос за укрепването и развитието на руско-българските отношения. През 2018 г. в Гърция са дошли 19 800 мигранти \nПрез първите пет месеца на тази година в Гърция са пристигнали 19 800 мигранти, увеличение с 90% в сравнение със същия период миналата година, което е най-голямото число пристигнали мигранти в страна членка на ЕС, съобщи ДПА. В същото време в Италия са пристигнали 13 450 мигранти, което също представлява увеличение със 77% в сравнение с 2017 г. В Испания броят на мигрантите, търсещи достъп до Европа, също расте - 8200, което е с 59% повече за същия период миналата година. \"Как си, Ману?\", разгневи Макрон \nГневно реагира френският президент Еманюел Макрон на реплика на ученик към него, подхвърлена на официално събитие. \"Наричайте ме господин президент!\", препоръчал той на младежа. \"Намирате се на официално събитие, което не позволява да се държите като клоун!\" Момчето се обърнало към него с: \"Как си, Ману?\", което разгневило държавния глава. Турция ще строи и трета АЕЦ \nТурция ще построи и трета атомна електроцентрала, заяви президентът Реджеп Тайип Ердоган. По време на емисия на въпроси и отговори в социалните медии Ердоган каза, че Турция ще изгради своя собствена АЕЦ, след като тази в Аккую бъде построена от Русия. Други 10 или повече проценти ще бъдат задоволени със строежа на втора АЕЦ, която ще се намира в Синоп. \"Ние също така ще дадем възможност за покриване на още по-голяма част [от нуждите ни] с трета такава\".   \n \t\n", "date": "2018.06.20", "title": "Кратки новини"}
{"url": "http://www.duma.bg/node/169323", "text": "След края на Студената война Русия напълно се отвори към страните от Запада, но в отговор те я измамиха, заяви говорителят на руското външно министерство Мария Захарова в интервю за финландския вестник \"Хюфвюдстадсбладет\". \"Ние напълно се отворихме към Запада. Не защото някой ни е победил. Ние сами го направихме, никой не ни е нападал\", посочи Захарова. Според нея \"Горбачов просто искаше да се сложи край на надпреварата във въоръжаването. Той искаше прекратяване на студената война. И ето че ние се отворихме към вас и бяхме измамени. Вие ни отговорихте с това, че ни оградихте с бодлива тел\", добави тя.  \nПо думите й това, което Москва иска от Европа, е сътрудничеството. \"Развитие на икономиката, търговията, културните връзки. Ние искаме свободно да пътуваме между страните си, искаме да се избавим от необходимостта да получаваме визи. Но през цялото време нас ни отхвърлят!\".   \n \t\n", "date": "2018.06.20", "title": "Захарова: Западът измами Русия"}
{"url": "http://www.duma.bg/node/169324", "text": "Рекордните 68,5 милиона души са били принудени да напуснат домовете си това десетилетие поради война, насилие и преследване, особено в места като Мианмар и Сирия, съобщи ООН вчера. \nСамо миналата година са били разселени 16,2 млн. души. До края на 2017 г. броят на прогонените е бил почти 3 милиона по-голям от предходната година и показва значително увеличение от 42,7-те милиона изселени от домовете им преди десетилетие, уточнява агенцията на ООН за бежанците в свой доклад. Сегашната цифра е равна на цялото население на Тайланд, а броят на хората, принудително разселени, се равнява на един на всеки 110 души по света. \n\"Успехът в управлението на принудително изселване в световен мащаб изисква нов и много по-всеобхватен подход, така че страните и общностите да не бъдат оставени сами да се занимават с това\", отбеляза върховният комисар на ООН за бежанците Филипо Гранди. Но около 70% от този брой са хора от само 10 държави, добави той пред репортери в Женева преди представянето на доклада. \"Ако имаше решения на конфликти в тези 10 държави или поне в някои от тях, тази огромна цифра, вместо да се увеличава всяка година, щеше да пада\", изтъкна Филипо Гранди.   \n \t\n", "date": "2018.06.20", "title": "Конфликтите прогонили 68 млн. души по света"}
{"url": "http://www.duma.bg/node/169325", "text": "Турският президент Реджеп Ердоган направи типични за него знакови, но и обезпокоителни послания в хода на предизборната кампания. На 24 юни (неделя) турците ще избират предсрочно президент и парламент. Ердоган се кандидатира за преизбиране на висшия държавен пост, като Турция е с президентска форма на управление. Неговата пък Партия на справедливостта и развитието (ПСР)  се надява да съхрани парламентарното мнозинство, в което обаче експертите се съмняват.    \nГлас за управляващата ПСР на изборите на 24 юни ще бъде \"пирон в ковчега на старата Турция\", заяви Реджеп Ердоган на предизборен митинг в черноморския град Орду. Това предаде  опозиционното електронно издание \"Авал\". Според медията под \"стара Турция\" президентът  и ПСР имат пред вид Турция на нестабилност и държавни преврати. Но наблюдателите добавят, че това е и светска, демократична и модерна Турция на Кемал Ататюрк, която бе скъсала с османското си история.  \nВторото послание на Ердоган получи гласност благодарение на основния му съперник Мухарем Индже, който е кандидат президент на кемалистката Народно-републиканската партия (НРП). Това е основната опозиционна сила и носител на светското начало в Турция. На митинг в провинция Кахраманмараш той заяви следното: \"Ердоган казва: \"Ще ви отгледам религиозно и отмъстително поколение\". След това Индже се дистанцира от Ердогановото виждане: \"Имам възражения по този въпрос. Нямам възражения срещу религиозното възпитание, но това е работа на семейството\", добави кемалисткият кандидат-президент. \nТой обеща, че ако бъде избран на 24 юни за държавен глава, ще направи религиозните курсове избирателни, а не задължителни каквито са те в момента  (с изключение за религиозните малцинства.) \"Ако например консервативно семейство каже \"два часа религиозни курсове не са достатъчни за моето дете, искам те да посещават повече часове по ислямско право\", тогава ние ще им предложим избираем курс, в който те да учат дори повече. Но ако друг каже \"Не искам часове по религия\", тогава няма да ги принуждаваме да ги посещават. Ще научим всички деца на чужди езици и математика. Ще свършим това заедно\", добави той. \n\"Ако не можем да хванем големите промени, които се случват по света, ще останем бедни за още 100 години. Светът се променя и ние трябва да сме в крак с промените\", продължи кемалисткият кандидат. По думите му, цитирани от Анадолската агенция,  \"уморен човек не може да се справи с това. Някой, който е управлявал страната 16 години, някой, който пое долара от 1,30 турски лири, а сега той е 4,60 турски лири, не може да направи това. Турция се нуждае от нова кръв, ново име\". Мухарем Индже обеща \"да свали значката си на РНП\" като президент и всички прослойки в общество да бъдат представени в кабинета му, който ще постигне \"мир и помирение\" в страната.    \n \t\n", "date": "2018.06.20", "title": "Ердоган ще отглежда отмъстително поколение"}
{"url": "http://www.duma.bg/node/169295", "text": "Министърът на външните работи на Гърция Никос Кодзиас увери, че целите на Атина са на северната си граница да има приятелска страна и партньор. Съгласно думите му, това е по-добрият вариант от това Македония да стане \"общност, доминирана от Турция, да се разпадне и да отвори пътя за Велика Албания или Велика България\", отбелязва скопското електронно издание Фактор. \nКодзиас бе категоричен, че правителството на Гърция е взело предвид всички възможни варианти за развитието на ситуацията и че националните интереси на страната са защитени, а договорът със Скопие ще влезе в сила едва след приключване на необходимите конституционни промени. \nПървият дипломат на Атина подчерта, че проблемите на външната политика са много сериозни и коментира, че \"някои говорят, без да мислят за последиците\". \nПравителството на Македония, от своя страна, осъди \"насилието, говора на омраза и призивите към насилие\" в страната. Във връзка с протестите против новото име кабинетът подчерта, че ще защити сигурността на гражданите и институциите и няма да позволи на изолирани групи да нарушават обществения ред с насилие и да създават атмосфера на страх и несигурност. Вчера в Скопие депутатите от македонския парламент обсъждаха договора за името на фона на протести пред сградата на законодателната власт в Скопие. \nЗаконопроектът бе даден на македонския парламент от правителството, като на него има европейското знаме, което означава, че основната структура, която ще обсъжда проектозакона, е Комисията по европейските въпроси, чийто председател е Артан Груби. \nОчаква се до петък договорът да бъде ратифициран от парламента и да бъде изпратен до президента на страната Георге Иванов, който в седемдневен срок ще трябва да го подпише. Ако Иванов упражни правото си на вето, договорът отново подлежи на парламентарна процедура, но тогава ще трябва да бъде гласуван с абсолютно мнозинство - 61 депутати трябва да гласуват \"за\" в 120 местния македонски парламент. Ако това се случи, договорът в този случай отново се изпраща на президента, който според Конституцията е длъжен да го подпише. \nПрилагането на договора ще се извърши поетапно. Той ще влезе в сила, след като двете държави го приемат съгласно вътрешните процедури. Но, ако някоя от страните не приеме договора в съответствие с вътрешните процедури, това ще означава, че той не важи. \nПоследната дума ще бъде дадена на македонските граждани посредством референдум, който ще се проведе през септември или октомври. \nМеждувременно религиозните водачи в Албания изпратиха писмо до германския канцлер Ангела Меркел и френския президент Еманюел Макрон, с което искат страната да получи зелена светлина за преговори с ЕС, предаде агенция MИА. \n\"В този важен момент бихме искали още веднъж да подчертаем, че ние, албанците, сме част от Европа. Ние сме част от една история, която се основава на европейски произход, история с корени, стари хиляди години. Свързват ни общи културни и социални корени. Убедени сме, че пътят към ЕС е отдавнашен стремеж на нашите хора, както и ценностите на едно свободно общество, в което правата на всеки са спазвани, а правото на свобода и религия е от съществено значение\", пишат религиозните лидери. \nПисмото е подписано от водачите на мюсюлманската общност, на албанската православна църква, на католическата църква, на общността на бекташите и на евангелското братство.   \n \t\n", "date": "2018.06.20", "title": "Набъркаха и Велика България в спора за новото име на Македония"}
