{"url": "http://www.duma.bg/node/170654", "text": "Дивите банани може би държат ключа към запазването на ядливите бананови насаждения, които бяха включени в списъка на застрашените растения, съобщава Би Би Си. Те може да бъдат открити само на Мадагаскар и са само 5 възрастни дървета, останали в дивата природа. Учените алармират, че те трябва да бъдат съхранени, защото може би държат тайната към запазването на бананите в бъдеще. \nПовечето банани, консумирани по света, са от вид, познат като кавендиш, който е много уязвим към вредители. Целта на учените е да създадат нов вид банани, които да са хем вкусни, хем достатъчно силни, за да преживеят панамските вредители. Бананите в Мадагаскар са еволюирали в изолация на брега на острова и имат специални защитни сили. Ричърд Алан, старши консерватор в Британската кралска ботаническа градина, смята, че този вид банани може да има естествена защита срещу вредители и болести. \nМадагаскарските банани имат семки, което значи, че са негодни за консумация. Но чрез смесване на гените е възможно да се създаде вид, който да е ядлив и устойчив на зарази и болести. \n    \n \t\n", "date": "2018.07.09", "title": "Бананите са застрашени от изчезване"}
{"url": "http://www.duma.bg/node/170657", "text": "Рапърът Криско признава, че макар повечето хора да свързват лятото с почивка и отмора, за него това е най-напрегнатият сезон. Той издаде, че към момента работи по два негови проекта - един на Tита, както и по мениджмънта на изпълнителите в продуцентската му къща. Това по никакъв начин не се отразява на участията му в любимото лятно музикално турне. \nПри всяко качване на хип-хоп звездата на сцената реакцията на публиката е неописуема. \"Най-позитивната емоция, която няма да изчезне от съзнанието ми скоро\" - така коментира срещата си с феновете Криско. Неговите изпълнения карат публиката да прекъсва песните му, за да скандира по цели десет минути името му. \nИзпълнителите, които се изявяват в рамките на обиколката с мотото на известна безалкохолна напитка, вече създадоха над 360 минути незабравими изживявания пред повече от 50 000 зрители. Именно такъв старт дадоха Криско, Павел и Венци Венц, \"СкандаУ\", Михаела Маринова, Дара, балет \"Нова\", диджей Дончо, Балан, Михаела Филева и Tита, минавайки през Горна Оряховица, Пловдив, Велико Търново и Русе. Следващите места и дати са Варна на 11 юли и Бургас на 14-и.     \n \t\n", "date": "2018.07.09", "title": "За Криско лятото е напрегнат сезон"}
{"url": "http://www.duma.bg/node/170656", "text": "Диетолози препоръчват да се яде кисело мляко като ордьовър преди всяко хранене, защото то сваля кръвното налягане, предотвратява артрита и нормализира бактериите в храносмилателната система, съобщи \"Дейли мейл\". Дори при хората, които хапват много месо и въглехидрати, киселото мляко ограничава възпаленията, предизвикани от наситените мазнини. \nУчените от университета на Уисконсин-Медисън са работили със 120 жени в предменопауза. Те са поискали от половината, които били или със затлъстяване, или с нормално тегло, да ядат по 340 грама нискомаселно подсладено кисело мляко дневно. Други 60 трябвало да хапват същото количество продукти без мляко. \nИзследването е поредното, което показва, че ферментиралите млечни продукти като киселото мляко и сиренето имат благотворен ефект върху състоянието на храносмилателната система и ограничават възпаленията. Това противоречи на разпространените препоръки да бъдат избягвани млечните продукти. \nВремето, по което се яде киселото мляко, не е важно, уточниха учените. От ключово значение е да се приемат добри бактерии заедно с нормалната храна. Изследването не поставя и горна граница на приеманото кисело мляко дневно. Изследователите са се спрели на количество от 340 грама, защото това е половината от препоръчваното за дневна дажба на млечни продукти в САЩ.     \n \t\n", "date": "2018.07.09", "title": "Обявиха киселото мляко за перфектен ордьовър"}
{"url": "http://www.duma.bg/node/170655", "text": "Носенето на вратовръзка влияе неблагоприятно на главния мозък, смятат лекари от германската университетска болница Шлезвиг-Холщайн, резултатите са публикувани в сп. \"Неврорадиология\". Лекарите стигнали до извода, че вратовръзката стяга сънните артерии, което влияело негативно на мозъка. \nПо време на проучването са взели участие 30 доброволци. Половината са помолени да носят вратовръзка, за да им направят ядрено-магнитен резонанс. Останалите са били без аксесоара. На тях също е направено изследване. Резултатите показали, че вратовръзката намалява мозъчното кръвообращение. В анализа си учените отбелязват, че при много компании и професии дрескодът включва вратовръзка и риза. В същото време никой от работодателите не мисли за вредата от това \"социално приемливо удушаване\".   \n \t\n", "date": "2018.07.09", "title": " Лекари разказаха за вредата от носене на вратовръзка"}
{"url": "http://www.duma.bg/node/170694", "text": "Асоциацията на индустриалния капитал в България (АИКБ) изрази несъгласието си с гласувания на първо четене законопроект за  административното регулиране на търговията с горива.  \nРаботодателите искат въвеждане на скала за уставния капитал на търговците на горива, а за фирмите, за които това не се изисква, тя да се отнася за активите им и така да се предостави на лицата, опериращи с по-малки обеми, възможност да продължат да осъществяват дейността си. От АИКБ се обявяват и против искането на банкови гаранции от дребните търговци на горива, защото съобразно другите разпоредби в закона, не е нужно гаранцията да бъде в такъв голям размер. Асоциацията е и против изискването бензиностанция да не може да се разполага на разстояние, по-малко от 100 метра от вътрешен обект, защото вече работещи законно обекти ще трябва да бъдат затворени. Това противоречи на записаните в конституцията гаранции за правото на собственост и на свободна стопанска инициатива, смятат от АИКБ. Тя настоява още да отпадне предвидената забрана за зареждане на гориво на пътни превозни средства  от мобилни бензиностанции. \n    \n \t\n", "date": "2018.07.09", "title": " Работодатели се обявиха  против проектозакона за горивата"}
{"url": "http://www.duma.bg/node/170693", "text": "Поскъпването на горивата и поройните дъждове станаха причина за поредното поскъпване на хляба. В различните региони на страната цената на насъщния скочи средно с 10-15 ст. В Пазарджик поскъпването  е 15 стотинки, а в Хасково - с 10 стотинки. Там вече масовият хляб е близо 1 лев. Според експерти от бранша към този момент няма основателна причина цената на насъщния да се вдигне, тъй като увеличението на тока и природния газ е от твърде скоро и производителите все още не са платили сметките, за да разберат как новите цени влияят на приготвянето на хляба. От Браншовия съюз на хлебопекарите и сладкарите заявиха, че тези стойности на хляба в Хасково и Пазарджик вероятно са дело на търговци, за да тестват пазара, а не на хлебопроизводители. Зърнопроизводителите пък се оплакват, че има райони в страната, в които реколтата от пшеница е силно засегната заради дъждовете през изминалите седмици и затова тези до 300 лева за тон пшеница, които в момента се плащат в Северна България, е възможно да се покачат. \nНа този етап производители отказват да коментират защо цената се е покачила. В страната хлябът щял да поскъпне през септември. Тогава ще стане ясно дали цената на зърното ще се покачи и с колко са се увеличили разходите на производители, за да стигне хлябът до щанда в магазина. Реколта 2018-а сега се жъне, а дъждовете през изминалите седмици влошили качеството на 25% от добива в Северна България, според производителите. Заради ценовия скок на основните източници на енергия у нас скъпият хляб няма да подмине и Благоевград, където пекарите също са притеснени. За да не зависи цената на хляба от цените на тока и газта, експерти от бранша искат 5% ДДС на хляба. С колко точно ще поскъпне насъщният - сметките ще са готови наесен. \n    \n \t\n", "date": "2018.07.09", "title": "Горивата и дъждовете вдигат цената на хляба"}
{"url": "http://www.duma.bg/node/170695", "text": "Бизнесът се оказа изправен пред най-големия недостиг на служители от 2011 г., сочи проучване на  \"Менпауър\". Според него 68% от фирмите в България имат проблем да попълнят свободните си позиции. В топ 10 на дефицитните специалности попадат от заварчици до програмисти, финансисти и инженери. Това са не само високообразовани специалисти, но и хора с много специфични умения и познания. Най-трудни кадри за намиране в България са още шофьори, служители за ресторанти/хотели, здравни специалисти, IT специалисти, търговски представители, мениджъри и директори, офис служители и счетоводители.   \nСпоред проучването недостигът на таланти по света е стигнал най-високото си ниво през последните 12 години. В съседите Румъния, Турция и Гърция масово работодатели се оплакват, че работна ръка няма. В световен мащаб най-сериозно е намирането на работници в икономически гиганти като Япония, Сингапур, Тайван и Хонконг. \nНа фона на малкото работодатели, които обучават хора без опит, фирмите все по-често крадат едни от други работници. Това изкуствено завишава заплатите в някои сектори, предупреждават експерти. Отсъствието на технически умения и липсата на опит са другите два важни фактора, които тревожат бизнеса. Хората с професии на бъдещето са малко и всяка фирма ги ухажва. Проблемът е ясен от години и се задълбочава. У нас трудно бизнесът би могъл да си внесе работници. \n    \n \t\n", "date": "2018.07.09", "title": "Рекорден глад за кадри у нас "}
{"url": "http://www.duma.bg/node/170664", "text": "Eдна от специалните награди на фондация \"Стоян Камбарев\" по време на официалната церемония за връчване на Наградата за полет в изкуството тази година отиде при младия фентъзи писател Кристиян Малинов. Преди дни той се завърна от престижния фестивал \"Europe Interplay\", който тази година се проведе в Латвия. Той е най-сериозната платформа за млади драматурзи в света, която се провежда веднъж на две години в различен европейски град под формата на седмичен творчески уъркшоп с участието на изгряващи драматурзи, ментори и видни имена от този жанр по света. \nСпециалната награда бе предоставена от продуцента и режисьор Петър Тодоров - официален представител на мрежата за България. На Крис бе дадена интересна задача - да драматизира една от книгите от фентъзи поредицата си \"Прераждане\" в кратка пиеса на английски език, за да има възможност да се включи като активен участник в \"Europe Interplay\". Младият автор прие предизвикателството с огромно любопитство и навлезе смело в дебрите на драматургията. Крис бе изненадан и от новината, че Фондация \"Стоян Камбарев\" се ангажира с покриването на всички разходи за седмичния му престой на престижния фестивал, благодарение на дългогодишния си партньор и лидер в туризмa Premiere Tours и новите приятели от сдружение \"Дамски форум\". \n\"Радвам се, че нашето дългогодишно партньорство с \"Europe Interplay\" продължава и за пореден път изпращаме млад пишещ български автор на седмичен майсторски клас за драматургия сред най-добрите имена в жанра. Самата Сара Кейн е започнала своя път оттук и това е показателно. През 2012-а изпратихме в Испания едва 17-годишния драматург и режисьор Стефан Прохоров, който в момента вече е от утвърдените имена в жанра в България. През 2014 г. писателят и поет Иван Димитров бе българският представител на международния форум в Германия, а две години по-късно Иван замина за Швеция, но вече в ролята си на ментор на \"Europe Interplay\" заедно с младия драматург и мултиталант Кирил Буховски. Тази година решихме да дадем шанс на фентъзи писателя Крис Малинов да се пробва в този труден жанр и съм щастлива, че се оказахме прави в избора си\", споделя Деси Тенекеджиева в качеството си на председателка на фондация \"Стоян Камбарев\".   \n \t\n", "date": "2018.07.09", "title": "Кристиян Малинов участва в майсторски клас в Латвия "}
{"url": "http://www.duma.bg/node/170663", "text": "Филмът на румънския режисьор Раду Юде \"Не ми пука дали ще влезем в историята като варвари\" спечели голямата награда на 53-ия международен фестивал в Карлови Вари, Чехия, обяви при закриването на форума неговият президент Иржи Бартошка. Щастлив съм да връча \"Кристалния глобус\" на режисьора Раду Юде, чийто филм покори сърцата ни, каза той. \nПриза \"ФЕДЕОРА\" на Федерацията на европейските и средиземноморските кинокритици за най-добър филм получи творбата на руската режисьорка Елизавета Стишова \"Сулейман планина\", заснет в сътрудничество с киргизки кинематографисти. Със специалната награда бе удостоен филмът на друг руски режисьор - Иван И. Твердовски \"Jumpman\". Отличието на Международната федерация на филмовата преса ФИПРЕССИ получи аржентинската режисьорка Анна Кац с \"Пътят към Флорианополис\". Специалната награда на президента на фестивала бе присъдена на британския актьор Робърт Пътисън и чешкия актьор Яромир Ханзлик. \nКато най-добър режисьор бе отличен Олмо Омерзу от Словения за филма си \"Winter Flies\". За най-добър актьор бе признат Моше Фолкенфлик от Израел, за най-добра актриса - аржентинката Мерседес Моран. \nРежисьорът Бари Левинсън, който бе специален гост на фестивала, бе награден с почетното отличие за изключителен принос в световното кино, той спечели и зрителските симпатии заради своя \"Рейнман\". Актьорът Тим Робинс също бе почетен за изключителния си принос за развитието на киното. \n\"Свидетели Путина\" на Виталий Мански бе посочен като най-добър документален филм.   \n \t\n", "date": "2018.07.09", "title": " Филм на Раду Юде спечели голямата награда в Карлови Вари"}
{"url": "http://www.duma.bg/node/170661", "text": "Акапелният ансамбъл \"Whim'n Rhythm\" (Приумица и ритъм) гостува за първи път в България. Той ще се представи пред столичната публика в Сити марк арт център на 10 юли от 19.30 ч. Това е съставът, който се формира всяка година от 14 студентки вокалистки от завършващия випуск в Колежа на престижния университет \"Йейл\" в САЩ по модела на мъжките университетски вокални ансамбли, популярни от няколко столетия. В тази концертна вечер вековната традиция среща стиловото разнообразие в програма от джаз, спиричуъл, фолклорни и поп обработки, оригинални колежански песни и... още музикални хрумвания. Концертът е част от световното турне на състава това лято, организатори на гастрола у нас са списание \"Арт панорама\", клубът на \"Йейл\" в България и Сити марк арт център.   \n \t\n", "date": "2018.07.09", "title": "Акапелен ансамбъл от \"Йейл\" гостува в София"}
{"url": "http://www.duma.bg/node/170658", "text": "Малко повече от месец след световната премиера на новия албум на \"Мистерията на българските гласове\" е готово и видеото към още една от песните в него - \"Рано ранила\". В основата й е танцът бучимиш, дал и заглавието на албума - \"БууЧииМиш\". За разлика от първия сингъл \"Pora Sotunda\", в който участва Лиса Джерард, в \"Рано ранила\" слушателите ще доловят осезаемо присъствието на световния шампион по бийтбокс Скилър. Той придава съвременно звучене на песента и подсилва неравноделния й ритъм. В сингъл версията на \"Рано ранила\", която е различна от тази в албума, със соло на гъдулка се изявява Христина Белева. Участват също немският перкусионист Дейвид Кукерман и китаристът и басист Петър Миланов. Автор на музиката е композиторът Петър Дундаков, който е и музикален продуцент на албума, а текстът е на Бояна Бункова. Продуцент на \"Мистерията на българските гласове\" и на новия албум \"БууЧииМиш\" е \"Шуберт мюзик пъблишинг\", информира Радост Пенева, експерт ВО. \n\"Рано ранила\" е една от най-енергичните песни в албума, определена от чуждестранната преса като носеща енергията на \"празничен танц\" (цитат от италианското издание \"SpazioRock\" и британското \"Higher Plain Music\"). Според британското сп. \"We Are Cult\" участието на Скилър в песента \"илюстрира, че древното и модерното в края на краищата не са толкова различни едно от друго\". Песента е и една от четирите от албума, препоръчани специално от полското издание \"KVTL\", заради бързото и живо темпо, в които силният бийт среща фоклорното пеене. Неслучайно във фокуса на видеото е съвременна млада двойка, през чийто поглед режисьорът Валери Милев намира връзката на фолклора с нашето съвремие. Видеото е заснето в София и край езерото Панчарево. Оператор е Антон Бакарски, а хореографията е поверена на Маргарита Будинова. \n\"Мистерията на българските гласове\" представи официално новия си албум в края на май.  \"БууЧииМиш\" съдържа 12 нови произведения, специално написани за световноизвестния български състав, а това е първият им албум от 20 г. насам. У нас той е достъпен на CD, SACD, лимитирано издание книга с два CD, включващи и бонус тракове, плоча и бокс сет. \n    \n \t\n", "date": "2018.07.09", "title": " \"Мистерията...\" представя видео към \"Рано ранила\" "}
{"url": "http://www.duma.bg/node/170660", "text": "Въпреки огромното желание на целия екип да запазим уникалната атмосфера в Античния театър, отново се налага да се съобразим с атмосферните условия и метеорологичната прогноза за понеделник и сме принудени да преместим мястото за провеждането на концерта на Лили Иванова в зала С.И.Л.А., съобщават от екипа на певицата, която днес гостува в Пловдив. Билетите ще важат без презаверка, а организаторите ще се погрижат за адаптирането към новата схема и настаняването на публиката.   \n \t\n", "date": "2018.07.09", "title": "Местят в зала концерта на Лили Иванова в Пловдив"}
{"url": "http://www.duma.bg/node/170659", "text": "Френската актриса Еманюел Сение, съпруга на известния режисьор Роман Полански, отказа предложението да влезе в състава на Американската академия за филмово изкуство и науки, която присъжда наградите \"Оскар\". Нейното решение е в знак на протест срещу изключването на Роман Полански от списъка с членове на академията във връзка с обвиненията към него за сексуални посегателства. Актрисата заявява това в отворено писмо, публикувано в парижкия всекидневник \"Журнал дьо диманш\". По нейните думи предложението на академията към нея е \"оскърбително\".   \n \t\n", "date": "2018.07.09", "title": "Съпругата на Полански отказа членство на академията \"Оскар\""}
{"url": "http://www.duma.bg/node/170662", "text": "Броени дни преди финала на сезон 2017/2018 Народният театър \"Иван Вазов\" започна продажбата на билети за новия. Пропуските за представленията, които започват през септември, вече може да се купят на двете каси на театъра, както и онлайн на  . \nНовият сезон ще бъде открит на 11 септември с \"Цветът на дълбоките води\", режисиран от Бойка Велкова, която и участва в спектакъла. Справката показва, че за някои от най-търсените представления на изминалия сезон - \"Лисичета\", \"Господин Ибрахим и цветята на Корана\", \"Богът на касапницата\", местата вече са почти изчерпани, съобщава Катя Попчева, ръководител маркетинг и комуникации на НТ \"Иван Вазов\". \nВ продажба са и билетите за първата премиера за следващия сезон - \"Един безумен ден\" по Пиер дьо Бомарше. Пищният спектакъл, режисиран от един от водещите актьори на НТ - Михаил Петров, ще дебютира пред публика на 27 и 28 септември на голямата сцена. Режисьорът определя представлението като театрален карнавал, в който си дават среща театър, музика, песен, танц, балет, живопис. \"Един безумен ден\" ще събере на сцената Параскева Джукелова, Джулия Бочева, Гергана Змийчарова, Стелиан Радев, Димитър Живков, Вяра Табакова, Христо Чешмеджиев, Стоян Пепеланов, Васил Драганов, Христо Терзиев. Сценичната версия на текста, който е популярен като \"Сватбата на Фигаро\", е дело на Михаил Петров и Анна Петрова. Костюмите са на Елена Иванова, музиката - на Любомир Денев. Хореографка е Мариана Крънчева, а музикален педагог Евгени Господинов. \n    \n \t\n", "date": "2018.07.09", "title": " Народният театър пусна билетите за новия сезон "}
{"url": "http://www.duma.bg/node/170696", "text": "България ще играе водеща роля в изграждането на център за изследвания и глобално партньорство, чиято цел ще бъде да подпомага китайските инвеститори да работят в ЕС, а също и европейски фирми да работят в Китай. Това обявиха председателят на Държавния съвет на Китай Ли Къцян и премиерът Бойко Борисов при откриването на Седмата среща на върха във формата \"16+1\" за сътрудничество между Китай и страните от Централна и Източна Европа (ЦИЕ). Форматът \"16+1\"е част от стартиралата през 2013 г. инициатива на Китай \"Един пояс, един път\", която цели свързаност между Азия и Европа. В нейните рамки до момента Пекин е вложил около 34 млрд. долара в ключови инфраструктурни проекти като пристанища, ж. п. линии, магистрали. По думите Ли Къцян центърът ще изследва как китайските проекти да отговарят на законодателството на ЕС, защото Китай е  далече и има различна култура, каза Ли Къцян. В отговор на страховете на Европейския съюз от китайската инициатива премиерът Ли Къцян и през двата си дни в София многократно повтаряше основното си послание, че Китай не иска да разделя ЕС, а търси приобщаване. Същото бе посланието и на премиера Бойко Борисов, който се опита да успокои европейските си партньори заради домакинството на срещата. \nПо време на двустранните срещи между България и Китай в края на миналата седмица, предшестващи международния форум, стана ясно, че са подписани към 15 нови споразумения между двете страни, а китайски инвеститори проявяват интерес към ключови проекти в България, за които няма европейско финансиране - например магистралите \"Хемус\" и \"Черно море\", тунелът под Шипка, АЕЦ \"Белене\", реконструкцията на жп линията \"Русе-Варна\". \nБе договорена и колосална кредитна линия за Българската банка за развитие в размер на 1,5 млрд. евро. Ли Къцян обяви, че ще изпълни \"молбата\" на \"приятеля си\" Бойко Борисов за износ на 10 млн. тона български тютюн на листа за Китай. Причината била, че Китай държал на дадената дума. \"България отдавна изразява желанието си за износ към Китай на тютюн. Мисля отдавна по този въпрос. Мислил съм как това ще се отрази на китайския пазар\", каза Ли Къцян. В крайна сметка е постигната договорка за износа. Борисов отвърна, че е съгласен дори китайските производители да предложат на българските производители нови сортове тютюн, стига да има износ на продукцията.  \nВисоките технологии, инвестициите, индустриалното партньорство, селското стопанство, инфраструктурата, транспортът, туризмът и енергетиката също са сфери, в които може да има сътрудничество. Само за миналата година от Китай са излезли 100 милиона туристи. Затова изпращаме в Пекин аташе по туризма, като неговата задача ще бъде да популяризира България като туристическа дестинация, заяви министърът на икономиката Емил Караниколов вчера по БНР. Запитан дали има риск Китай да инвестира само в инфраструктура, по която стоките му да минават към своята крайна цел - платежоспособният Запад, министърът коментира, че модернизацията на инфраструктурата води до повишаване на доходите и развитие на икономиката и това е неизбежно.   \n \t\n", "date": "2018.07.09", "title": " България ще става мост между китайския бизнес и ЕС "}
{"url": "http://www.duma.bg/node/170685", "text": "Двата водещи американски вестника \"Ню Йорк Таймс\" и \"Вашингтон пост\" ще прекратят своето съществува \"след 7 години\", защото разпространяват фалшиви новини. Това прогнозира американският президент Доналд Тръмп. \n\"Социалната мрежа туитър с рекордни темпове се освобождава от фалшивите акаунти. Дали това ще включва и акаунтите, разпространяващи лъжливите новини на вестник \"Ню Йорк Таймс\", а също така на вестник \"Вашингтон пост\", играещ ролята на пропагандистка машина на компанията \"Амазон\" и постоянно позоваващ се на несъществуващи анонимни източници? И двата вестника ще банкрутират след седем години\", написа той в туитър. \nВ петък стана известно, че през последните два месеца в туитър са блокирани над 70 млн. фалшиви и подозрителни акаунти, разпространяващи лъжлива информация. Експертите отбелязват, че кампанията в мрежата срещу интернет ботите набира сила, въпреки че това може да доведе до намаляване на броя на нейните потребители. Вицепрезидентът на компанията \"Туитър\" обяви, че \"свободата на словото не е толкова важна, ако хората не се чувстват защитени\".     \n \t\n", "date": "2018.07.09", "title": " Тръмп вещае фалит на водещи вестници"}
{"url": "http://www.duma.bg/node/170687", "text": "Британският външен министър Борис Джонсън остро разкритикува плана на премиерката Тереза Мей за отношенията на Лондон с ЕС след \"Брекзит\", въпреки заплахата на самата Мей, че ще уволнява всеки министър, който направи това.  \nБи Би Си разпространи мнението на Джонсън, че планът на Мей ще превърне Великобритания във \"васална държава\" и ще стане \"сериозно ограничение за свободната търговия\". По данни пък на телевизия \"Скай нюз\" министър Джондсън се изказал оше по-рязко, наричайки плана на Мей \"купчина екскременти\", а единствените хора, които ще спечелят от него, са председателят на Еврокомисията Жан-Клод Юнкер, канцлерката Ангела Меркел и главният преговарящ за \"Брекзит\" Мишел Барние. \nВ петък правителството на Мей изработи колективна позиция за бъдещите преговори по напускането на Великобритания, а самата Мей предупреди, че ще уволни Джонсън и всеки друг министър, който изрази публично недоволство от в нейния план, който предвижда и създаване на зона за свободна търговия с ЕС. Но източник, близък до Мей, заяви, че думите на Джонсън имали шеговит характер и впоследствие той отдал дължимото на ръководителката си.        \n \t\n", "date": "2018.07.09", "title": " Тереза Мей пощади външния министър"}
{"url": "http://www.duma.bg/node/170686", "text": "Лидерката на германските социалдемократи Андреа Налес разкритикува американския посланик Ричард Гренъл след тайната му среща с босовете на германските автомобилни компании, на която са се обсъждали митата.   \nСрещата се е провела в посолството на САЩ, в нея са участвали ръководителите на най-големите автомобилни концерни \"Даймлер\", БМВ и Фолксваген. По данните на немските медии посланикът е съобщил, че е упълномощен да намери решение в спора между Вашингтон и Берлин/Брюксел. Гренъл предложил \"нулево решение\", според което САЩ и ЕС трябва напълно да се откажат от митата върху колите. \n\"За мен е новина, че посланици водят преговори по такива въпроси\", заяви Налес. Според нея Ричард Гренъл трябва да разбере каква е ролята му. \"Ако САЩ искат да поговорят с нас за митата, с това трябва да се захванат министърът на търговията във Вашингтон и федералният министър по икономиката Петер Алтмайер. Ние не сме бананова република!\" добави тя. \nПрез юни президентът Доналд Тръмп предупреди, че САЩ ще въведат 20-процентни мита върху колите от ЕС.      \n \t\n", "date": "2018.07.09", "title": "Германска лидерка критикува посланика на САЩ"}
{"url": "http://www.duma.bg/node/170713", "text": "Германският канцлер г-жа Ангела Меркел се фокусира върху руската заплаха в момент, когато нивото на неодобрението й достигна 80 процента. \nНАТО трябва да се фокусира върху увеличаване на военното си присъствие на източния си фланг, където трябва да изгради отбрана срещу потенциална руска агресия, смята Меркел, цитирана от електронното издание \"Политико\". \nКоментарът й бе направен в навечерието на срещата на върха на алианса по-късно тази седмица. \"Предизвикателствата пред НАТО се промениха драстично през последните години\", отбеляза Меркел във видеосъобщение и обясни, че след анексирането на Крим от Русия и намесата й в Източна Украйна сега е важно \"фокусът да падне върху отбраната на алианса\". \"За да я осигурим, трябва да направим определени приготовления, като например да засилим присъствието си в централно- и източноевропейските страни\", обясни канцлерката. \n\"Разбира се, че искаме да имаме отговорни отношения с Русия\", подчерта Меркел в съобщението, добавяйки, че \"именно за това ще продължим разгорите в рамките на съвета Русия - НАТО\". Същевременно обаче, алиансът \"трябва да покаже, че е готов да ни защитава\", категорична е Меркел. \nОтделно в седмичното си радиообръщение тя потвърди ангажимента за повишаване на разходите на страната за отбрана до 2% от БВП на страната. \"Ние дължим добро оборудване на многото войници, които ни пазят в безопасност\", заяви Меркел. \nИзданието смята, че на срещата в Брюксел на 12 юли е много вероятно Доналд Тръмп отново да поиска от съюзниците си да отделят договорените на срещата в Уелс през 2014 година 2% от БВП за отбрана. Основна жертва на критиките му е Берлин, който в момента отделя по 1,24% от бюджета за армията и се очаква догодина делът на тези разходи да се увеличи до 1,31 на сто. По-рано тази година Меркел и германският министър на отбраната г-жа Урсула фон ден Лайен увериха, че ще увеличат военните разходи до 1,5% от БВП до 2024 година, но не са посочили кога процентите ще достигнат до два. \nСлед срещата на НАТО американският президент заминава за Хелзинки, където на 16 юли ще има среща с руския си колега Владимир Путин. Това предизвиква опасения в някои, че Вашингтон може да предприеме ходове, които не е координирал със съюзниците си, пише \"Политико\". В интервю за изданията на медийната група \"Функе\" координаторът на управляващата коалиция на Германия за трансатлантическото сътрудничество Петер Байер заяви: \"В алианса сме сериозно загрижени какви договорености могат да постигнат Тръмп и Путин\". \nНа свой ред в. \"Вашингтон пост\" пише, че помощниците на Доналд Тръмп се опасяват, че  той може да отстъпи от позициите по някои въпроси като Крим и Украйна на срещата с Путин. \"Някои официални лица от Белия дом се опасяват, че Путин, който няколко пъти е разговарял с Тръмп по телефона, може да се възползва от неопитността на американския президент и от това, че той не се ориентира детайлно в обсъжданите въпроси\", отбелязва изданието. \nВ същото време близо 80% от германците са недоволни от работата на правителството на Ангела Меркел, показват данните от социологическо проучване, направено по поръчка на А Ер Де. Месец по-рано процентът на недоволните бе 63 на сто. Само 21% от запитаните са доволни от работата на кабинета. Това е с цели 16% по-малко, отколкото месец по-рано. Подобни резки колебания в настроенията на германските граждани са по-скоро рядкост, отбелязват от А Ер Де. Най-вероятната причина за тези резултати е конфликтът в управляващата коалиция заради миграционната политика. \nНАТО се гордее, че четирите полуфиналисти на Световното първенство по футбол в Русия са нейни членове, предаде РИА \"Новости\". \"Останалите четири отбора в Световното първенство по футбол принадлежат на страни от НАТО.\" Успех на всички отбори!\", гласи съобщението в официалната страница на алианса в туитър. \n\"Дума\" припомня, че НАТО е военно-политическа организация.     \n \t\n", "date": "2018.07.09", "title": " Меркел пак насажда \"руската заплаха\"  "}
{"url": "http://www.duma.bg/node/170698", "text": "Само след три дни на пътя тестовият хибриден автобус в София аварира. Новото возило, което тръгна по улиците на столицата на 3 юли, е откарано в гараж заради технически проблем. \nАвтобусът е бил блъснат от лек автомобил преди няколко дни, уточниха от Столичната община. Два дни по-късно се е появила грешка, която не позволява возилото да продължи да се движи. Предстои да му бъде направена диагностика.  \nОчаква се в понеделник тестовият автобус от ново поколение да се завърне по линия 10 ТМ. Той се задвижва чрез електричество и дизел и по план трябваше да се включи в столичния градски транспорт за 10 дни. \nВ момента тече подготовка на процедура за закупуване на 20 хибридни автобуса.   \n \t\n", "date": "2018.07.09", "title": "Новият хибриден автобус в София излезе от строя"}
{"url": "http://www.duma.bg/node/170699", "text": "Увеличението на цените на електро- и топлоенергията ще окажат пряко влияние върху нарастване на издръжката на живота, категорични са от КНСБ. Експертните прогнози показват, че се очаква с 1,2% да се повиши издръжката на живота само от влиянието на новите цени на топлото и тока. Общата стойност за издръжка на живота на 4-членно домакинство ще достигне до 2354 лв. Разходите за горива, отопление, топла вода, осветление ще се увеличат с 3,5-4%. А тази група формира около 2/3 от разходите за поддържане на жилището и 12% от общо необходимите средства за издръжка. През предстоящите зимни месеци столичани ще плащат повече с около 11 лв., което означава, че общо разходът за целия отоплителен сезон ще нарасне с около 55-60 лв., прогнозира директорът на Института за социални и синдикални изследвания Любен Томев. \nДанните говорят за увеличаване дела на енергийната бедност, подчерта той. От КНСБ са категорични, че ниската покупателна способност на домакинствата поставя въпроса за несъразмерните цени на енергията. Независимо че цената на електричеството е най-ниска в ЕС, динамиката на цените на енергия изпреварва динамиката на основните доходи, а това е доказателство, че реформите през прехода доведоха до значително повишаване на цената на енергията за битови потребители. \nДУМА припомня, че от началото на 2016 г. междуведомствена работна група обмисля определение за \"енергийна бедност\". Данни на Евростат сочат, че 36,5% от българските граждани през 2017 г. нямат възможност да поддържат домовете си достатъчно топли при средно за ЕС 8,2%. За отоплителния сезон 2017/2018 г. на 204 635 лица и семейства е отпусната целева енергийна помощ, която намалява с 6% спрямо предходния период, когато те са 217 635 лица и семейства. Въпреки че критериите за достъп са насочени към бедните, намаляването на отпуснатите помощи е показател, че не всички нуждаещи се могат да имат достъп.   \n \t\n", "date": "2018.07.09", "title": "Новите цени на природния газ, тока и парното ще увеличат издръжката на живота"}
{"url": "http://www.duma.bg/node/170700", "text": "За допълнителни 1 682,862 млн. лв. ще настоява КНСБ за бюджета за 2019 г. Това съобщиха от синдиката на семинар за журналисти. От тях 991,362 млн. лв. да са за увеличение на заплатите, а 691,5 млн.лв. за издръжка и капиталови разходи.   \nЗа да бъде обезпечено повишаването на основните заплати на заетите в предучилищното и училищното образование от 1 януари 2019 г., са необходими 362 млн. лв. повече, обяви Анка Такева, председател на СБУ. Тя поясни, че осигуряването им ще позволи 15% увеличение на заплатите, което с около 140 лв. В момента се водят преговори за 2 млн. лв за подобряване на достъпна архитектурна среда в около 100 училища. \nКНСБ и Федерацията на синдикатите в здравеопазването настояват бюджетът на МЗ за разходи за персонала да бъде увеличен с 49,4 млн. лв. Това допълнително финансиране ще даде възможност за 14 165 работещи да бъдат достигнати договорените в КТД минимални начални заплати на заетите в регионалните здравни инспекции, домовете за медико-социални грижи за деца, държавните психиатрични болници, отделенията за трансфузионна хематология и другите второстепенни разпоредители с бюджетни средства към МЗ. \nНеобходимо е и увеличение на средствата за училищно и детско здравеопазване с 15 млн. лв., което да позволи увеличение с 10% на заплатите. Д-р Иван Кокалов е категоричен, че са нужни допълнителни 300-350 млн. лв. за НЗОК. \nОт синдиката са категорични, че е необходимо увеличение с 20% на заплатите на заетите в централната и местна администрация, както и 20-процентно увеличение на единните разходни стандарти за делегираните от държавата дейности във функция \"Социално осигуряване, подпомагане и грижи\". За това трябват 505 млн. лв. допълнително. В това число са 12,6 млн.лв. за НОИ, 56,3 млн.лв. за МФ, 31,6 млн.лв. за МП, 253 млн.лв. за МВР, 19,9 млн.лв. за МТСП, 18,9 млн.лв. за ДАНС и др. \nГлавна дирекция \"Пожарна безопасност и защита на населението\" се нуждае от близо 10,5 млн. лв. увеличение на парите за издръжка за 2019 г. спрямо 2018 г. (14,3 млн.лв), или общо да достигне 24,8 млн.лв. Пари за квалификация и преквалификация, както и пари за специално работно облекло за пожарникарите няма. За капиталови разходи в ПБЗН са необходими още 1,5 млн.лв. За тел. 112 са необходими за издръжка още 4,9 млн. лв. \nКНСБ и Съюзът на българските музикални и танцови дейци настояват за допълнително целево финансиране за заплати с 1,962 млн. лв. за духови оркестри, професионални фолклорни ансамбли и др. \nКНСБ категорично не споделя притесненията на МФ за понижаване на производителността на труда, защото те почиват на методология, неотчитаща по обективен начин приноса на фактора труд. \nОт синдиката са убедени, че за поредна година е подценен факторът труд. 1 лев добавена стойност води до 22 ст. ръст на заплатата, са пресметнали експертите от синдиката и са категорични, че бизнесът вече няма основания за забавяне на ръста на възнагражденията.   \n \t\n", "date": "2018.07.09", "title": " КНСБ иска с 1,7 млрд. лв. по-висок бюджет за догодина"}
{"url": "http://www.duma.bg/node/170701", "text": "Утре от 15 до 17 часа зам.-председателят на СОС Милка Христова и народният представител от „БСП за България“ проф. Георги Михайлов ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86. \n    \n \t\n", "date": "2018.07.09", "title": "ПРЕДСТОЯЩО"}
{"url": "http://www.duma.bg/node/170702", "text": "От БСП няма да позволим темата за ЧЕЗ да бъде заметена в ъгъла. Това коментира пред БНТ зам.-председателят на ПГ \"БСП за България\" Крум Зарков. От самото начало на аферата с ЧЕЗ и появата на никому неизвестна фирма, която иска да купи 1/3 от българското електроразпределение, КЕВР прави всичко възможно, за да не се произнася по тази сделка. Това ни кара да мислим, че там има някакъв проблем, каза още Зарков. \nЛевицата продължава да настоява КЕВР да обясни ясно притежава ли новият кандидат–купувач на ЧЕЗ техническата, финансовата и материалната експертиза да изпълнява лиценза на дружеството. От дебата за оставката на Иван Иванов имаше смисъл. С него показахме, че БСП няма да позволи темата за ЧЕЗ да бъде заметена в ъгъла. Иван Иванов трябва да знае, че законът не се тълкува, а се изпълнява. КЕВР рано или късно ще трябва да се произнесе по тази сделка, категоричен бе Крум Зарков. \nСоциалистът коментира и проекта на ГЕРБ за по-висок акциз на бездимните цигари. В средата на годината, няколко месеца преди приемането на новия бюджет резки стъпки по промяна на акциз като този за т.нар. бездимни цигари, не се предприемат, подчерта Зарков. По думите му или има сериозен проблем с бюджета, който не се показва, или има скрити интереси и опит за подпомагане на един от конкурентите. Зарков бе категоричен, че бомбастичното обявяване за 100% вдигане на акциза и противоречията в управляващото мнозинство по темата, не са сериозен начин за правене на бюджетна политика.     \n \t\n", "date": "2018.07.09", "title": " Крум Зарков: Няма да позволим темата за ЧЕЗ да бъде заметена в ъгъла"}
{"url": "http://www.duma.bg/node/170703", "text": "Българската социалистическа партия започна процедурата за издаване на лиценз за телевизия. През миналата седмица бяха подадени документите за регистрация на дружество, което ще се казва БЪЛГАРСКА СВОБОДНА МЕДИЯ. В рамките на месец дружеството трябва да направи втората стъпка и да подаде необходимите документи за получаване на лиценз от СЕМ за собствен телевизионен канал. \nУправител на дружеството е журналистът, политик и общественик Любомир Коларов. Той е бил главен редактор в БНТ, награждаван нееднократно за журналистическата си дейност и обществена ангажираност. Носител на ордена \"Кирил и Методий\". \nПроцедурата по регистрация започна съгласно решение на Националния съвет на БСП от 10 юни 2018 г., което възложи документите да бъдат подадени през юли.   \n \t\n", "date": "2018.07.09", "title": " БСП започна процедурата по издаване на лиценз за телевизия"}
{"url": "http://www.duma.bg/node/170704", "text": "Националната конференция на СДС избра за председател на партията Румен Христов на мястото на Божидар Лукарски. 369 делегати гласуваха за него, а 322 - за конкурента му Антон Койчев, който е от групата около бившия лидер.  \nРазривът в партията започна след края на кабинета \"Борисов 2\", в който СДС участва като част от Реформаторския блок, а Лукарски бе министър на икономиката. По-късно блокът се разпадна, а в началото на годината стана ясно, че Лукарски преговаря тайно с вицепремиера и лидер на НФСБ Валери Симеонов. През пролетта седесарите около Румен Христов поискаха оставката на Лукарски, а на партиен пленум се стигна и до бой. Тогава Лукарски обяви, че се оттегля като председател, за да бъде избран нов от националната конференция на 7 юли. \n    \n \t\n", "date": "2018.07.09", "title": " Румен Христов е новият лидер на СДС"}
{"url": "http://www.duma.bg/node/170681", "text": "НАТО и екипът от помощници на президента Доналд Тръмп се опасяват от срещата му с Владимир Путин на 16 юли в Хелзинки, писа \"Вашингтон пост\". Президентът на САЩ можел да отстъпи от позициите по някои въпроси като Крим, Украйна, Сирия. \"В Алианса сме сериозно загрижени какви договорености могат да постигнат Тръмп и Путин\", изплака координаторът на управляващата коалиция в Германия за трансатлантическото сътрудничество Петер Байер пред германски медии. \nДа започнем с Крим. Там над 90 на сто от населението определи на референдума пред 2014 г., че не желае да остане в превратаджийска държава с расистко умопомрачение и не иска да му разводняват руската кръв с друга. Това си беше класика на народното волеизлеяниe - направо екстракт на демокрацията. Да, нарушено бе  международното правило за териториалната цялост, но пък бе спазена висшата цивилизационна ценност, в която се кълне Западът - демокрацията. А ако някои смятат, че въпросната цялост е по-висш принцип от самоопределението и волеизлеянието, би трябвало също да възприемат като цивилизационна грешка разпадането на империите, включително и на Руската, в която е влизала и част от съвременна Украйна. И каква излиза тя? Че в НАТО и Вашингтон се опасяват да не би Тръмп да признае волеизлеянието на Крим. НАТО и Вашингтон май нещо не са на \"ти\" с демокрацията. А пък учат други на нея. \nДа вземем и Донбас. За регулирането на конфликта там бяха подписани през 2015 г. Минските споразумения. Те бяха конкретни и със съответните срокове, така че ако Киев ги спазваше, в региона вече щеше да има мир, а не 10 090 жертви. Да, ама Киев нарочно и непрекъснато ги нарушаваше и нито за миг не спря обстрелите, от които са загинали 2777 цивилни хора в Донецката и Луганската народна република. Камо ли пък да допусне свободни избори в тях. И излиза, че \"ястребите\" в НАТО и Вашингтон се опасяват да не би Тръмп да се ангажира с натиск върху Киев за спазване споразуменията и за отказ от войнствеността си. От мир ли се опасяват в Брюксел и Вашингтон? \nМежду другото, от антируските санкции заради Украйна пропищя бизнесът в Германия и Италия, който настоява за отпадането им. Той съответно ще поеме глътка въздух, ако Тръмп реши да ги отслаби. И от това ли се опасяват \"ястребите\" на Запад? \nДа вземем накрая и Сирия. Макар и мъчително, там се възцарява мир, тези дни падна поредният бастион на джихадистите в южната провинция Дераа. Заради намесата на Русия гражданската война в Сирия навлезе във фаза на тлеене. Да, все още има места, където тя дими. Да не би НАТО и президентските помощници да се боят, че Тръмп ще се договори с Путин срещу разпалването на войната в тези места? И срещу гибелта на мирни хора.         \n    \n \t\n", "date": "2018.07.09", "title": " На Запад се боят от мир и демокрация"}
{"url": "http://www.duma.bg/node/170679", "text": "1357 - ПОСТАВЕН Е ОСНОВНИЯТ КАМЪК НА КАРЛОВИЯ МОСТ В ПРАГА. Императорът на Свещената Римска империя Карл IV започва строежа на комплекса, завършен в началото на ХV в. Мостът свързва Стария град и замъка Храдчани. Дълъг е 516 м и е широк 10 м. По протежението му има над 30 скулптури. Най-новата, от 1928 г., е на братята Кирил и Методий (на снимката). Разположена е между белокаменната св. Ана и тъмнокаменния св. Йоан Кръстител. 1850 - В СОПОТ СЕ РАЖДА ИВАН ВАЗОВ, НАРОДЕН ПОЕТ (УМИРА 1921 Г.). Патриарх на българската литература. Автор на първия български роман - \"Под игото\", и на текстове, дали българската мярка за жанр и класичност във всички литературни жанрове. Незабравими за поколенията остават цикълът \"Епопея на забравените\", повестите \"Немили-недраги\" и \"Чичовци\", разказът \"Иде ли?\", стихотворенията \"Българският език\", \"Към свободата\", \"Не се гаси туй, що не гасне\" и много др. Приживе получава признанието на народа, удостоил го с титлата \"народен поет\". 1901 - РАЖДА СЕ БАРБАРА КАРТЛАНД, БРИТАНСКА ПИСАТЕЛКА (УМИРА 2000 Г.). Световноизвестна авторка на любовни романи, драматург, историк, лектор, телевизионна и обществена знаменитост. Създала над 550 романа, а според други източници - над 700, преведени на повече от 25 езика. През 1983 г. влиза в Книгата на Гинес като най-четената авторка в света. Произведенията й са продадени в над 600 млн. екземпляра. През 1991 г. е удостоена от кралица Елизабет II с благородническа титла за приноса си в литературата. 1922 - ДЖОНИ ВАЙСМЮЛЕР СТАВА ПЪРВИЯТ ЧОВЕК, ПРЕПЛУВАЛ 100 М ПОД ЕДНА МИНУТА. Американецът печели пет златни олимпийски медала (от игрите през 1924 и 1928 г.). За цялостната си кариера подобрява 67 световни рекорда. След като приключва състезателна дейност, става актьор. Играе ролята на Тарзан в 12 филма и става по-известен, отколкото като шампион и рекордьор. Неговият характерен вик се използва и до днес, като е познат по целия свят. 1950 - ПРИЕТ Е МАНИФЕСТЪТ \"РЪСЕЛ-АЙНЩАЙН\". В канадското селце Пъгуош се събират световноизвестни учени от цял свят, които полагат основите на международна пацифистка организация. Сред участниците са Бъртранд Ръсел, Алберт Айнщайн, Фредерик Жолио-Кюри и др. Целта на Пъгуошкото движение е чрез установяване на периодични контакти между водещи учени от двете противостоящи страни в периода на Студената война да смекчи противопоставянето и да създаде сред тях дух на отговорност към човечеството като цяло. Организацията играе важна роля по време на официални и неофициални отношения между държавите от двете страни на Желязната завеса.     \n \t\n", "date": "2018.07.09", "title": "Датата"}
{"url": "http://www.duma.bg/node/170705", "text": "Водачът на парламентарната група на \"Обединени патриоти\" и лидер на \"Атака\" Волен Сидеров обяви на страницата си във фейсбук, че е обиден от отношението на правителството към него. \"Преди 8 години аз настоявах пред Борисов България да работи с Китай за АЕЦ \"Белене\", а сега не ме поканиха на форума 16+1. Ще поискам обяснение от вицепремиера Валери Симеонов и от кабинета за това\", заканва се Сидеров. \nСлед като научил за пропускателния режим на бизнес форума, Сидеров си извадил акредитация на журналист от телевизия \"Алфа\". Въпреки строгите мерки за допуск в зала 1 на НДК, там се появи вицепремиерът Валери Симеонов заедно с шефката на кабинета си Мариана Николова. \nЧестолюбието на Сидеров може да се окаже нов повод за искри и напрежение сред патриотите, но и сред управляващата коалиция, коментират политици.   \n \t\n", "date": "2018.07.09", "title": " Сидеров бесен, не го пуснали на срещата 16+1"}
{"url": "http://www.duma.bg/node/170706", "text": "Лидерът на БСП Корнелия Нинова изпрати поздравителен адрес до участниците в XII Републикански многожанров фестивал на хората с увреждания, който се проведе през уикенда в пернишкия квартал \"Църква\". Той беше прочетен от депутата от \"БСП за България\" Любомир Бонев, който беше гост на изявата. \n\"Приемете от името на НС на БСП, от ПГ \"БСП за България\" и от мое име най-сърдечните ни поздрави по повод провеждането на вашия фестивал за поредна година. Празникът е резултат от вашите всекидневни усилия и воля. Изкуството винаги е било обединяващо за хората. Вие заедно с гостите от различни балкански страни показвате на обществото, че за свободния дух няма граници и ограничения. Пожелавам на вас и вашите семейства постоянство и енергия, за да продължите заедно напред\", пише Нинова в поздравлението си. \n\"За втори път съм сред вас като народен представител и за пореден път се убеждавам, че няма невъзможни неща, когато човек желае да твори, да се доказва, да се усъвършенства. Вие заслужавате внимание, уважение и възхищение за волята и достойнството, с които посрещате трудностите, за силния дух и стремежа да направите живота си по-пълноценен и радостен. Продължавайте все така, с нестихваща сила и кураж да отстоявате себе си и мечтите си! Пожелавам ви повече здраве, радост и усмивки!\", обърна се Бонев към участниците във фестивала.     \n \t\n", "date": "2018.07.09", "title": "Корнелия Нинова поздрави участниците във фестивала на хората с уврeждания"}
{"url": "http://www.duma.bg/node/170680", "text": "9 октомври 1944 г. Премиерът на Великобритания Уинстън Чърчил предприема рисковано пътуване до Москва, където се среща със Сталин. Обсъждат бъдещите зони на влияние след края на войната. На келнерска бележка написва предложенията си и ги поднася на събеседника си: Румъния - за  Русия 90%, за нас - 10; България - за Русия 75%, за нас остатъка; Гърция, със съгласието на САЩ, за нас - 90%, за вас - 10; Югославия - по 50%... \nДа пофантазираме: на 16 юли в Хелзинки ще се състои среща Путин - Тръмп. Обсъждат бъдещето на Европа и света след \"Брекзит\"-а, ядовете на Стария континент във връзка с наплива на имигранти от Азия и Африка, негативните последици за широките народни маси от вдигането на митата на мотоциклетите \"Харли-Дейвидсън\" и дънките \"Ливайс\". \n- За Великобритания нямам никакви претенции. Избягвам да общувам с политици, толкова лишени от фантазия като Тереза Мей. Проглуши света с \"дългата ръка\" на Москва, \"отровила\" Скрипал и щерка му с \"Новичок\", сега някакви други двама сме отровили...Както казват българите - \"един път стомна за вода, втори път\", да чакаме ли трети, та стомната да се счупи. Взимай си я Великата Британия, вие се разбирате, нали говорите един език. \n- Абе, моят предшественик Рузвелт нали се среща с вашия Сталин в Ялта. То не беше ли някъде в Крим? Той винаги си е бил ваш. Карай нататък! \n- Франция... \n- С Франция вие знаете как да се оправяте още от времето на Наполеон, за Германия, както кажеш, вие с Меркел си говорите без преводач. Минаваме на изток, Чехословакия, те май се били разделили, първата ми булка Ивана е тамошна, кучка и половина, развели сме се преди двайсе и кусур години, а и до днес се джафка с втората ми половинка Мейпълс, с Мелания е по-кротка, но не ми трябва на баир лозе, нали така казват твоите българи. \n- Абе, още не мога да разбера мои ли са, твои ли са. Идва главният им, един такъв охранен, небръснат и все налита да ме прегръща и целува. Сигурно ме мисли за Брежнев, той обичаше да се целува уста в уста с всички подред: Хонекер, Гомулка, техният Живков. Един път рече: \"Край на приятелството, на ти си кукличките, дай си ми парцалките, не ви ща ни южни потоци, ни аецове. После пак довтасва, и пак като ме награби, та аз току погледна към гардовете. Добре, че европредседателството им свърши, че това на Юнкер, на Туск, на Могерини душа не им остана от мечешките му нежности. \n- А, за тия не ми говори. Имат един гладник Цветанов, всяка година ми се влачи на молитвените закуски. И не стига, че лапа като невидял, ами тика сандвичи и бургери по джобовете си. Били подарък за тъща му, защото много й бил задължен за някакви апартаменти. \nВ този момент се появява финландският им домакин и им съобщава, че обедът е сервиран. Двамата се съгласяват да отложат за следваща среща обсъждането на съдбата на Китай и островите Зелени нос.  \n    \n \t\n", "date": "2018.07.09", "title": " Мислел го за Брежнев, а той бил Путин"}
{"url": "http://www.duma.bg/node/170708", "text": "Екоминистърът Нено Димов е обядвал с посланици към ЮНЕСКО в централата на организацията в Париж с пари за българското европредседателство. Целта на гощавката е била министърът да лобира за бизнес интересите на собственика на \"Юлен\" Цеко Минев, който държи концесията на ски зоната в Банско и иска да я разширява с нови писти, лифтове и хотели в Национален парк \"Пирин\". Паркът е в част от \"Натура\" 2000 и е под егидата на ЮНЕСКО. Разкритието прави сайтът Биволъ, след като на негови запитвания е получил потвърждение за работния обяд от МВнР и МОСВ. Преди това в телевизионно интервю екоминистърът заяви, че не е давал такъв обяд, и го определи като \"фалшива новина\". \n25 души - посланици и представители на държави, са присъствали на обяда, организиран от представителството на България към ЮНЕСКО. Няколко от тях са били представители на държави членки на Комитета за опазване на световното наследство, от който зависеше приемането на експертен доклад, призоваващ българското правителство да отмени разрешението за изграждане на нови ски писти и лифтове на 48% от територията на Пирин.  \nЗа обяда в Париж, представен като събитие от календара на европредседателството, са платени 1612,50 евро от бюджета. По време на обяда Димов е убеждавал присъстващите, че решението на правителственото е добро и експертният доклад трябва да бъде смекчен. Седмица по-късно на среща на ЮНЕСКО в Бахрейн докладът беше коригиран.   \n \t\n", "date": "2018.07.09", "title": "Нено Димов обядвал в Париж с пари за европредседателството"}
{"url": "http://www.duma.bg/node/170717", "text": "Висш държавен служител, демонстриращ близки отношения с Бойко Борисов, е бил хванат да шофира дрогиран в центъра на София миналата седмица. Официална информация за случката обаче няма. За инцидента не се споменава в нито една от сводките на МВР, въпреки че достатъчно подробности изнесе сайтът Афера.бг тези дни, както и още няколко интернет издания, които не са сред официозите на властта. \nПрикриваният висш чиновник е шефът на Държавен фонд “Земеделие” Живко Живков, твърди пред Афера.бг служител на Пътна полиция, който разказва, че е бил на смяна по време на инцидента. Информацията е вярна, потвърдиха пред ДУМА достоверни политически източници. 40-годишният Живков, с интересна професионална и политическа биография, е шофирал надрусан в скъпото си Ауди в центъра на столицата. Пътните полицаи засекли колата с немска регистрация, която буквално се движела на зигзаг, и я спрели за проверка. Полевият наркотест отчел положителна проба за кокаин, а автомобилът бил конфискуван от униформените.  \nСлучаят обаче бързо бил прикрит според запознати с усърдието на полицейски шеф и след лично разпореждане на Бойко Борисов. На опитите на репортери да научат подробности за инцидента, от КАТ отговаряли уклончиво: “Имало е нещо, но момчетата се объркали”.   \nТоплата връзка между Живков и премиера явно не е тайна. Последната публична проява на шефа на фонд “Земеделие” е от футболен мач на “Бистришките тигри”. Двамата с Борисов ликуващо позират след финала на националното първенство за ветерани преди около месец. За “чадър” над Живков говори и дългият му престой във фонд “Земеделие”. Интересното е, че той е назначен на поста по време на служебното правителство през февруари 2017 г. именно на мястото на Румен Порожанов. Още тогава се говори, че Живков е човек на Цветан Цветанов, с когото имат общи интереси в района на Велико Търново. Още по-любопитно е, че Порожанов го оставя на висшия пост дори след като вече е министър в кабинета “Борисов 3”. \nШарено е и политическото минало на скандалния земеделски шеф и любител футболист. През 2014 г. Живков, тогава бивш шеф на фонд “Земеделие” във Велико Търново, хвърля партийната си книжка от ГЕРБ и прелита в Реформаторския блок. Той обявява, че членството му в ГЕРБ било формално и че напускал по лични причини. Оттогава официално няма информация за партийните му миграции, но пък кариерата му в държавните структури се развива шеметно.   \n \t\n", "date": "2018.07.09", "title": "Крият висш чиновник, шофирал дрогиран  "}
{"url": "http://www.duma.bg/node/170682", "text": "И по море, и по суша. Накъдето се обърнеш - навсякъде Борисов. \nВсичко хубаво е от Борисов. Лошото - срещу Борисов. \nВече няма изходни визи, за да видиш Борисов. Откакто станахме член на Европейския съюз, членуваме и в Борисов. \nТой изобщо не е в България. Заобикаля я. Прокуратурата Му я надскача. Администрацията я игнорира. Престъпността я тероризира. За да просперира. \nКопнеш в градината със сонда да извадиш вода - изскача Борисов. Пръсне дъждец от небето - пак той го излива между нежните си дебели пръсти. Убавец! Той е и художник, футболист, китарист, доктор на науките, европеец, магнол, духовит, шегоубиец и пожарникар от времето на Винету. Де що има пожар, от него е угасен. Ако да беше живороден тогава, и до днес динозаврите да се въргалят из планетата и да произвеждат газ и петрол, а не без време да мрат от някакъв си метеорит. Всеки огън се гаси с вестници: това се учи в академиите на МВР. \nДинозаврите не са го знаели. Защото не са изучавали науките в Магнаурската школа в Симеоново. И като резултат са измрели поради необразованост и липса на живот. \nОтвсякъде - от север и от юг, от запад и от изток, отдолу и отгоре, отвориш ли прозорец, капак на тоалетна или капандура на покрив - виждаш Него! Малка е Европа, но и небосклонът - също. Не могат в едно да поберат това лице и този гръб, тлъстата осанка, хитроумното плоскочелие, дребнавото самоуважение, обладаващо планети и галактики в интимността на малката тясна Вселена. \nОтредил Му е шефът на небето да има сега за сега само едно парче земя. Малко е - като една плесница длан. Но пък беше той и европредседател. Какво ли не прави човек за едно евро? И председател стана. Дойдоха европеидните тук, повеселиха се на шопския ни недоимък, пийнаха по тънката лайсна, извадиха по две стотатчки от джоба на всеки българин и си тръгнаха по живо, по здраво, защото Той ги уважи с традиционното Си гостоприемство. Макиавелистът, владетелят, дето с чужда пита помен прави.  \nТук хората се борят за хляба си, жените не могат или не искат да родят, неравностойните мизеруват, пенсионерите гладуват, младите - бягат като от изчадие, но Той... Той е над това. Не е уведомен. Ако знаеше, нямаше да е така. \nТой граничи с територията си, но не живее в нея. Ходи там само по голяма нужда. В парламента - също.  \nА казват, че не живеем в монархия. \nКой го казва всъщност? А да - това го прочетох на вътрешната част на вратата в обществената тоалетна. Или в Конституцията май.     \n \t\n", "date": "2018.07.09", "title": "България граничи с Борисов "}
{"url": "http://www.duma.bg/node/170683", "text": "    Какво е eврозоната? Това е групата страни членки на ЕС, способни за най-бърза и мащабна икономическа, финансова, социална и всякаква друга интеграция. Това е икономическото и политическото ядро на ЕС, неговият интеграционен елит. Всички страни членки на ЕС би трябвало да са готови за такава интеграция. Това беше казано и на България на 1 януари 2007 г. То обаче е възможно само ако ЕС беше икономически еднородна общност. С други думи, еднакво развити и конкурентоспособни икономики, функциониращи в условията на общия европейски пазар. \n    ЕС беше такава общност, докато обединяваше 12-15 европейски страни. С присъединяването на източноевропейските страни, на Кипър и Малта ЕС престана да е еднородна общност. Превърна се в разнородно механично обединение на  бедни и богати държави \nс различни икономически и други интереси, функциониращи в условията на единен общ пазар. Различните интереси обаче пораждат икономически и други противоречия, които прерастват в конфликти. Тези конфликти водят в крайна сметка до разпадането на подобни изкуствени обединения. \nРано или късно това ще се случи и с ЕС. Нищо не може да спаси такава крехка общност, защото липсва най-важната спойка - общността на интереси. Известно е, че и в икономиката, и в политиката няма вечни приятели и вечни врагове. Има само вечни интереси. А интересите са трайни, само ако имат стабилна икономическа основа. В настоящия си състав ЕС няма такава основа. \nНапоследък се заговори усилено за присъединяването на страните от Западните Балкани към ЕС и НАТО. Нашето правителство дори го превърна в свой приоритет по време на ротационното си председателство. Тези страни са още по-изостанали в икономическо, финансово, социално и институционално отношение и от най-изостаналите сегашни членки на ЕС - България и Румъния. Това означава внасяне на допълнителни проблеми, противоречия и бедност в обедняващия ЕС. \nМежду страните от Западните Балкани има остри политически, национални, териториални, религиозни и други конфликти от много десетилетия и дори от векове. Правени са много опити за разрешаване на тези конфликти. И все безуспешни, защото корените им са дълбоки. Те бяха обявени сега за приоритет на ротационното българско председателство на Европейския съвет. А България се опита да ги превърне в приоритет на Европейския съюз. Нашето правителство не може да разреши собствените си все по-остри икономически, социални и други проблеми, но се опитва да направи непосилното - да разреши балканските и дори европейските проблеми. Една страна на хаоса, корупцията и беззаконието се опитва да въведе ред и законност в съседните си страни! \nКак се случи това чудо! Как една малка, слаба, периферна държава, като нашата, успя да убеди ръководителите на тези страни за няколко месеца да се ръкуват и прегръщат! И произтича ли нещо реално от ръкостисканията и прегръдките? Щеше ли да стане това,  ако не се дирижираше зад сцената от американските власти за да блокират традиционното влияние на Русия, а сега и опитите на Китай, за влияние в този регион. И въпреки американската помощ и голямата медийна шумотевица не е постигнат реален прогрес в икономическата интеграция на тези страни, освен форсираното набутване на някои от тях в НАТО. Достойно за съжаление е, че главният местен изпълнител на този антируски и антибългарски стратегически сценарий се оказа Бойко Борисов! \nУскореното приемане на тези неподготвени и бедни страни в ЕС ще увеличи още повече разнородността на общността. Ще прибави нови различия в интересите, нови конфликти и нови центробежни сили. Защото слабите икономики на западнобалканските страни няма да устоят на конкуренцията на силните западноевропейски икономики. \nЩе последват много фалити на предприятия в Македония, Албания и други страни от региона, увеличение на безработицата, масова емиграция, още по-голямо обедняване. С други думи - това, което се случи в България и други източноевропейски страни през последните десетилетия. Силните западни икономики ще успеят да се защитят, дори ще спечелят. \nБългария обаче ще загуби залята от десетки хиляди търсещи тук работа отчаяни бедни хора от съседните страни. То ще направи ЕС още по-крехък и нетраен. Ще ускори неговото разпадане. Това ще се дължи частично и на приноса на българското правителство през последните 6 месеца. \nНе знаеха ли ръководителите на ЕС в 2004, 2007 и следващите години, че източноевропейските кандидати не бяха готови и че с приемането им се нарушават критериите от Копенхаген? Знаеха, разбира се - и тогава, и сега, че се допускат такива нарушения, че икономическите критерии за приемане в ЕС се подменят с политическа целесъобразност, но целта на правителствата на Америка и техните западноевропейски съюзници е да блокират влиянието на Русия и Китай на Балканите и да продължат военно-политическото ограничаване на Русия. Освен че създава допълнителни икономически противоречия в ЕС, тази политика на Запада усложнява още повече политическия климат в Европа, и с това дестабилизира допълнително ЕС. Тази дестабилизация ще се отрази и върху нас. \nПрез последните 2-3 години се заговори с още повече тревога за различните интереси в ЕС, за бъдещото развитие на общността, за необходимостта всички страни членки да се движат с еднаква скорост в интеграционния процес. \nДвижение на страните членки в ЕС с една скорост никога не е имало и не може да има при сегашния икономически разнороден състав на общността. Развитите и слабо развитите; бедните и богатите; конкурентоспособните и неконкурентоспособните страни не могат да се интегрират успешно с еднаква скорост. Това не се е случвало никъде в Европа и в други региони на света. Доказателство за това е и формирането на различни икономически, финансови, институционални и други образования в рамките на ЕС за смекчаване на негативните последствия от предишни грешки при приемането на нови членове. Такива са еврозоната, Банковият съюз, споразумението от Шенген, механизмът за контролно наблюдение (мониторинг) на България и Румъния и т.н. \nСамото наличие на еврозоната с по-строги икономически, финансови и други правила на функциониране и допускането в нея само на най-подготвените членки на ЕС е потвърждение за това. Признава се официално способността на едни страни членки да се интегрират по-бързо и по-дълбоко и неспособността на други да го правят.  Ние сме поставени в най-слабата периферна група И не без основание. \nВ самото начало бяха определени няколко номинални критерия за допускане до ERM II - т.нар. чакалня. Тези критерии са: ниска инфлация до 1,5-2,0%, бюджетен дефицит до 3% от БВП, публичен дълг до 60% от БВП, стабилен валутен курс, ниски лихви. Страната кандидат би трябвало да престои в чакалнята поне две години, за проверка на способността й да спазва критериите. Едва след това може да бъде допусната до пълноправно членство в еврозоната. \nДългогодишният опит показа, че номиналните критерии се постигат по-лесно, но не са доказателство за стабилна и силна икономика, способна за бързо развитие и интегриране. Междувременно условията в Европа се промениха след приемането на договора от Маастрихт през февруари 1992 г. Ръководството на Европейската централна банка се убеди, че е необходимо предварително членство в Банковия съюз, в рамките на който да се проверява действителната стабилност на банковата система на страните кандидати. Фалитът на КТБ у нас и настоящата комедия с така наречения съдебен процес срещу виновниците го потвърждава. \nДори и банковите среди на ЕС и Европейската комисия се убедиха, че наред с номиналната е необходима и реална конвергенция: по БВП на човек от населението, по средно равнище на доходите и потреблението, по умерено доходно разслоение, по достатъчно висока производителност и конкурентоспособност и т.н. Ръководните среди в ЕС и в Западна Европа бяха разтревожени от мащабите на престъпността и корупцията в повечето страни кандидати, от неефикасността на съдебните им системи и т.н. България спазва номиналните критерии, но е все още много далече по реалната конвергенция, която сега се счита за най-важна. И това е основателно. \nАко трябва да бъдем строго обективни, българската икономика и страната ни като цяло не отговаря на изискванията за присъединяване към еврозоната. Най-бедната и най-дезорганизирана държава, с най-остри социални и други конфликти, с най-голяма престъпност и корупция, не може и няма право да поучава другите на ред и законност като член на елитната група, наричана еврозона. Ако можеше, тя трябваше да въведе ред в собствения си дом през изминалите 28 години. \nПри сегашната ситуация  шансовете ни за присъединяване клонят към нулата Ръководството на еврозоната не ни приема дори в чакалнята. Желателно е българските власти да разберат това и засега да не подават молба за приемане в ERM II. В Европейската централна банка, в самата eврозона и в Европейската комисия ще оценят сегашно кандидатстване от наша страна като недостатъчно премислено, като неспособност да оценяваме реалната обстановка. Това ще навреди на професионалния и на политическия престиж на България, който и без това не е много висок в тези среди. Той се разминава силно с куртоазните театрални прегръдки и целувки на някои политици. Продължаващият мониторинг е доказателство за това. \nЕвропейският съюз е изправен пред големи реформи през следващите години. Назрели са остри противоречия, които налагат такива реформи. На тази тема има различни публични изявления от ръководители на ЕС и на големите западноевропейски държави. През идущата година предстоят избори за нов Европейски парламент, които се очаква да променят съществено неговата политическа физиономия. Засега никой не може да опише бъдещата институционална структура  на ЕС, в това число и на еврозоната. \nМоже с увереност да се каже, че бъдещият ЕС ще бъде различен от настоящия. Сигурно е, че интеграцията на две или повече скорости ще се признае като неизбежна реалност и ще се институционализира във вътрешната структура на ЕС. Може да се предполага, че най-развитите 8-10 страни членки от Западна Европа и Скандинавието ще формират елитната група, способна за най-бърза и мащабна интеграция. Част от настоящите членки на еврозоната навярно ще отпаднат от тази група. Няколко други средно развити страни членки може би ще формират втора група, способна за интеграция със средни възможности по скорост и мащаби. Това ще са страните със втората скорост. И накрая, няколко най-изостанали страни членки, предимно от Източна Европа, ще формират групата с най-ограничен потенциал за интеграция. Това ще са страните с трета скорост. Ние сигурно ще бъдем в тази група. \nАко тези предположения се потвърдят, евентуална българска кандидатура за еврозоната  сега ще звучи несериозно Първо, защото никой не знае какъв ще е характерът на групата елитни страни, нейните функции, права, отговорности, скорост, мащаби на интеграция и т.н. Това би означавало да скачаме със затворени очи в неизвестността. Да влизаме в елитна общност, която още сега заявява, че не ни желае в своите редове. Второ, би граничило с авантюра, която би учудила нашите партньори в ЕС. Ако наистина ни поставят в третата група, което е много вероятно, настоящите ни претенции за първата група биха предизвикали раздразнение от странното поведение на нашите власти. Такива претенции биха демонстрирали нашата неспособност за що-годе реална самооценка, при положение че все още сме под режима на контролно наблюдение (мониторинг) от Европейската комисия вече 11 години. Те не ни вярват и затова ни контролират, а ние ще претендираме за техния елит! \n Странно е да се чува от хора като Сергей Станишев, че \"с приемането на еврото влизаме в \"А\" отбора на ЕС\". В \"А\" отбора на ЕС се влиза с по-развита икономика, по-висока производителност, по-добро качество на живота, а не с административно решение. \n    \n \t\n", "date": "2018.07.09", "title": "Готова ли е България за еврозоната?"}
{"url": "http://www.duma.bg/node/170710", "text": "Образователното министерство пусна сигнал в прокуратурата след своя проверка във Великотърновския университет заради издадени свидетелства за професионална квалификация \"учител\" на 170 курсисти от Италия, за които ДУМА писа. Проверката на МОН е за период отпреди две години, когато във ВТУ са обучавани за педагози курсисти от Италия, които са били препратени в старопрестолния град от Европейския политехнически университет (ЕПУ) в Перник. Прехвърлянето е станало, тъй като т.нар. Пернишки университет не е имал акредитацията за обучаване на педагози. От МОН твърдят, че италианските студенти са записани незаконно първо в Перник, а след прехвърлянето са получили свидетелства от ВТУ, като протоколът на Академичния съвет от април 2016 г. е дописван незаконно. МОН настоява Великотърновският университет \"да обезсили\" издадените свидетелства. \nВ обяснение на сайта на ВТУ университетът оспорва твърденията, че свидетелствата на италианците са незаконни, тъй като през 2016 г. Пернишкият вуз, където те са учили, е имал право да обучава студенти за педагогическа правоспособност, а чак следващата година правилата са променени и той е загубил това право. Според ВТУ става дума за поръчкова атака, провокирана от членове на бившето ръководство на ВТУ, които искат да провалят приема на студенти тази година и акредитацията на вуза. Според някои медии сигналът за незаконните свидетелства е даден от депутата доц. Милен Михов (ОП). Има остра реакция и от ЕПУ, според ректора проф. Марин Маринов от 2015 г. ЕПУ e собственост на италианския частен университет ПЕГАСО от Неапол и в тази позиция е получил възможността да квалифицира италиански учители. От три години ЕПУ и ВТУ имат договор за сътрудничество. Около т.нар. Пернишки университет скандали имаше при създаването му, тъй като той бе създаден от офшорки, но бе узаконен от НС.   \n \t\n", "date": "2018.07.09", "title": " МОН даде на прокурор Великотърновския университет"}
{"url": "http://www.duma.bg/node/170688", "text": "Япония, САЩ и Южна Корея са готови да гарантират на КНДР запазването на нейния политически строй. Това заяви японският външен министър Таро Коно след преговори в Токио с държавния секретар на САЩ Майкъл Помпео. \"Днес ние потвърдихме, че сме готови да гарантираме на Северна Корея запазването на нейния режим\", каза Коно, цитиран от ТАСС. В същото време той подчерта, че за целта КНДР трябва да извърши пълно, подлежащо на проверка и необратимо ядрено разоръжаване. \nНа свой ред Майкъл Помпео, който проведе тристранни срещи с колегите си от Япония и Южна Корея, заяви: \"По време на преговорите с КНДР е постигнат напредък, но това не означава смекчаване на санкциите. Позволете ми да заявя категорично: Северна Корея отново потвърди своя ангажимент за пълно ядрено разоръжаване. Имаше ползотворни разговори, които ще продължат следващите седмици\", заяви той. \n Междувременно КНДР обвини САЩ, че отправят \"алчни\" искания по време на преговорите за ядреното разоръжаване на полуострова. Оценката бе дадена, след като Помпео окачестви разговорите като продуктивни. Пхенян заяви, че поведението на САЩ по време на срещата е било \"достойно за съжаление\" и е нарушило духа на споразумението, което беше изработено при историческата срещата на президента Доналд Тръмп и севернокорейския лидер Ким Чен Ун, миналия месец в Сингапур. Според КНДР \"исканията на САЩ за ядреното разоръжаване са едностранни и алчни\".      \n \t\n", "date": "2018.07.09", "title": "САЩ и КНДР с различни оценки за диалога"}
{"url": "http://www.duma.bg/node/170711", "text": "До 10% от общия хорариум на учебните часове по дадена специалност в обучението за \"бакалавър\" и до 20% за \"магистър\" може да се поемат от известни специалисти от практиката. За това е необходимо само решение на съответния факултетен съвет, а участието на преподаватели бизнесмени ще се отчита и при акредитацията. Проект за такава спешна поправка в Закона за висшето образование, която да влезе в сила от 1 октомври 2018 г., са внесли в НС 10 депутати от ГЕРБ и \"Атака\" начело с шефката на образователната комисия Милена Дамянова. Работодателите може да предлагат обновяване на учебните планове, а техни представители ще участват не само в експертните комисии, но и в постоянните комисии на Националната агенция за оценяване и акредитация.     \nПроектът за промяна е внесен няколко дни, след като в НС се състоя обсъждане с ректорите за необходимите поправки в ЗВО, на което бе отчетено, че десетките изменения на парче в закона са го превърнали в противоречиво четиво с вредни последици. Решено бе обаче обсъждането на няколко спешни промени да стане в края на септември. Вместо това обаче 10-те вносители предлагат нова спешна промяна на парче, която очевидно ще бъде благоприятна и при бъдещите акредитации на няколко от вузовете, чиито ректори поискаха повече участие на бизнесмени в обучението.        \n \t\n", "date": "2018.07.09", "title": "Лоби урежда бизнеса и във вузовете"}
{"url": "http://www.duma.bg/node/170684", "text": "Общинската управа в Перник е прецакала общинското търговско дружество \"Дезинфекция\" ЕООД и е сключила договор с частната фирма \"ДДД-1\" ООД, която да пази града от кърлежи. Тарифите на предпочетеното дружество са с 1 стотинка по-евтини от тези на общинското. Това стана ясно от оправданията на кмета Вяра Церовска от ГЕРБ в отговор на питане на общинския съветник от БСП Петър Янков.  \n\"Защо от 4 години насам нашето търговско дружество, едно от малкото на печалба, няма поръчка с община Перник? Кои фирми третират площите на територията на община Перник? И срещу какви средства?\", бяха въпросите, на които социалистът поиска отговор. Над 185 души са ухапани от кърлежи Поводът за питането бяха оплаквания от жители на Перник, че тревните площи в града не се пръскат срещу кърлежи. Хората се възмущаваха, че в Брезник, Трън, Ковачевци, Земен и Радомир, където площите се обработват от \"Дезинфекция\" ЕООД, третирането вече е извършено, а в миньорския град - не. В началото на май от болницата обявиха, че за месец са регистрирани над 185 случаи на ухапани от кръвосмучещите акари, които населяват тревните площи в целия град. В резултат на това двaмa дyши ca ce зapaзили c кy-тpecкa. Тя протича c ocтpo caмooгpaничaвaщo ce фeбpилнo зaбoлявaнe и cилнo глaвoбoлиe, с висока температура, може да предизвика пневмония и да засегне всички важни органи, коментират медици. През миналата седмица пък бяха открити два случая на лаймска борелиоза, която също се причинява от ухапване от кърлеж. \nОбщинската фирма игнорирана от кмета От общинската администрация твърдят, че цените, които са договорени с \"ДДД-1\", са по-ниски от тези на общинското дружество \"Дезинфекция\". Кметът Вяра Церовска изнесе подробна информация за платените суми за дезинфекция от 2012 г. насам и призна, че и в този, и в предишни периоди, общината не е ползвала услугите на пернишката фирма. Стана ясно още, че през последните четири години обаче са използвани услугите на частната. \nПричината била, че при директното договаряне \"ДДД-1\" представило оферта, която била по-изгодна за местния бюджет. Извършвала повече дейности и цените били по-ниски от тези на \"Дезинфекция\". Тя обслужва останалите пет общини в областта, но не и най-голямата, и още рано през пролетта третирането на площите там е извършено минимум по два пъти. \nСтава дума за жълти стотинки \n  \nЯнков заяви категорично, че това е формален отговор. Той на свой ред изнесе конкретни цифри, от които се вижда, че става дума наистина за жълти стотинки и смехотворни разлики от порядъка на 1 стотинка по-малко в офертата на \"ДДД-1\" за пръскане срещу кърлежи. Най-голяма разлика в цената за една и съща услуга, предлагана от частното и общинското дружество, е...5 лева.  \n\"Дезинфекция\" ЕООД е предложило да обработи сградата на общинската администрация срещу вредители за 1800 лева, а \"ДДД-1\" е извършило тази дейност за 1795! Защо не извикахте управителя на общинската фирма и да се договорите при тези смехотворни разлики в офертите, попита Янков. \nВсъщност да не си помислите, че \"Дезинфекция\" ЕООД е някаква случайна фирмичка, която си върши работа през пръсти и затова е пренебрегвана. Нищо подобно. Дружеството работи по договор с над 550 фирми, няма нито една рекламация, недоволни клиенти или наложени санкции от контролните органи. Тя е създадена през 1997 г. като търговско дружество с основен предмет на дейност - извършване на дезинфекция, дезинсекция и дератизация, ДДД консултации, продажба на готови разтвори. \n\"Дезинфекция\" ЕООД е регистрирана в Министерството на здравеопазването през 2005 г. и осъществява дейността си под контрола на РЗИ и Агенцията по храните в обекти с обществено значение. В дружеството работят шест квалифицирани дезинфектори. Управлява се от биолог - специалист по проблемите на пест-контрола и с професионална квалификация \"мениджър\", специалност \"организация и управление на бизнеса\". Предприятието е член на Българската асоциация на пест контрол - БАПК, а отскоро и на новосъздадената Българска асоциация на пест контрол Операторите - БАПКО, чрез които внедрява високите европейски норми и изисквания в дейността. Използва професионални методи, средства и препарати, одобрени и регистрирани от МЗ, произведени от световноизвестни фирми - прахообразни, гелообразни, лепила и пр., подходящи за употреба в разнообразни браншови обекти. \"Дезинфекция\" ЕООД е без задължения за 2017 г. Дружеството е с добри финансови резултати от дезинфекция. В отчета й за 2017 г. са 189 000 лв., а регистрираната печалба е 1000 лв. Няма задължения към доставчици и няма просрочени данъчни задължения. Тя е една от малкото общински фирми, които не са заплашени от ликвидация и закриване. \nВсъщност, освен с огромната задлъжнялост и тлъстите заеми, които надхвърлят 16 млн. лв., кметуването на Церовска ще се запомни и със съсипването и ликвидацията на общински дружества. Седем от действащите общински търговски дружества в Перник отчитат загуба за миналата отчетна година, коментира общинският съветник Кирил Леонов.  \nВ \"Жилфонд\" ЕООД са увеличени разходите за възнаграждения с 15 хил. лв. В същото време дружеството има несъбрани вземания от клиенти в размер на 508 хил. лв. \nТърговско дружество \"Обреден дом\" ЕООД отчита загуба в размер на 33 хил. лв., \"Комуналстрой\" ЕООД - 49 хил. лв. \"Перник Инвест\" ЕООД също е сред задлъжнелите дружества с негативен резултат в размер на 28 хил. лв. В \"Екотрол\" ЕООД без никаква дейност се плаща заплата на управителя. \nЛеонов заяви още, че месечното възнаграждение на всеки един от управителите е три минимални работни заплати. Финансовата автономност на \"Специализирана болница за продължително лечение и рехабилитация\" ЕООД намалява всяка година. Здравното заведение има 144 хил. лв. задължения и 53 хил. лв. осигурителни плащания. Местната власт не е добър стопанин \n\"Седемте дружества са стопанисвани нерационално. Въпреки отчетените загуби и намаляващи приходи, в повечето от тях се наблюдава неоснователно увеличение на заплатите. Отговорните трябва да понесат последствията\", коментира Леонов.  \nБСП настоява Церовска да възлага поръчки на общинските предприятия. От партията се обявиха срещу ликвидацията на общинските фирми. Водената политика от страна на община Перник е изключително несоциална и работи против хората. Във време, в което безработицата прогресира, ние тук с лека ръка уволняваме кадри, които са специалисти в своята област, заявиха социалистите.  \nДали в случая с \"Дезинфекция\" ЕООД има лобистки интереси ще покаже времето. Обезпокоително и подозрително обаче е поведението на местната власт, която с лека ръка неглижира собствените си търговски дружества. Вместо да ги подпомага с договори и поръчки, тя нихилистично дава работа на фирми извън Перник. А жители на града вече търсят препитание в столицата. И колкото и да се фука гербаджийското управление на миньорския град, че безработицата там е намаляла, само един поглед обаче върху данните показва, че спада броят на регистрираните в бюрото по труда. Да, защото все повече стават перничаните, които се трудят зад пределите на общината.  \nА кварталите на Перник вече се превръщат в \"спални\", където собствениците им се прибират само вечер, за да ги напуснат в ранни зори, пътувайки за други населени места...    \n \n    \n \t\n", "date": "2018.07.09", "title": " Голямото прецакване заради 1 стотинка "}
{"url": "http://www.duma.bg/node/170712", "text": "На 12 юни т.г. ДУМА публикува разследването \"Двама директори в БАН омесват науката с частните си фирми\", в което оповести факти за проф. Антоанета Христова и проф. Христомир Брънзов - директори съответно на Института за изследване на населението и човека и на НИМХ, които притежават и управляват частни фирми и НПО-та и използват в дейността им публични ресурси и резултати от институтите. Оказа се, че Христова има фирма \"Институт за политика\" ЕООД и паралелно - НПО със същото име. Тя публично се хвали, че НПО-то сътрудничи добре с института, т.е. че тя си сътрудничи сама със себе си. Подобна практика противоречи на два закона и категорично на Устава на БАН, който забранява директори на публичните институти да участват в управлението на \"търговски дружества и други подобни\". \nСправка в Търговския регистър показва, че след публикацията Антоанета Христова скорострелно е прехвърлила частната си фирма \"Институт за политика\" ЕООД на свой съдружник от НПО-то. Според регистъра това е станало на 25 юни т.г., когато Христова е прехвърлила фирмата си на бизнесмена Николай Вълев, шеф на \"Трейс Груп\". За тази строителна фирма медиите огласиха, че има значително участие в инфраструктурните амбиции на Бойко Борисов, а самият Вълев в друга фирма бил съдружник с Христо Ангелков, съпруг на министъра на  туризма Николина Ангелкова. Вълев заедно с Христова е сред управляващите на НПО-то \"Институт за политика\". В това НПО, според службата \"Апис\", промени засега няма. Христова участва в управата и на други НПО-та, едно от които пряко дублира дейността на института, който тя ръководи.  \nИсторията на фирмата \"Институт за политика\" е също интересна. Тя е учредена като ООД на 8 март 2017 г. със собственици Антоанета Христова и Калина Крумова - бивша депутатка от \"Атака\", сега съветник на министър Валентин Радев в МВР и докторант в института на БАН, чийто директор е Христова. (В медиите нашумя скандал именно заради Крумова, защото двете с Христова участват и в НПО-то, и в европроект за 378 хил. лв. за психотестове на шофьорите с принципал института на БАН). На 7 ноември 2017 г. Крумова прехвърля дела си от фирмата на Христова, която остава единствен собственик - вече на ЕООД. След новото прехвърляне сега собственик на тази фирма става Николай Вълев. \nНа 2 юли т.г. Общото събрание на БАН задължи Управителния съвет на академията в срок до един месец да вземе мерки за спазването на Устава на БАН, драстично нарушен от двамата директори. Ръководството на БАН пък бе задължено да нареди проверка за финансовото състояние на НИМХ. \n    \n \t\n", "date": "2018.07.09", "title": "Директор в БАН скорострелно се освободи от своя фирма след публикация на ДУМА  "}
{"url": "http://www.duma.bg/node/170709", "text": "УС на СБЖ изразява дълбоко възмущение от нарушаването правата на журналистите и свободата на словото, което особено зачести през последните месеци: уволнения, съкращения, неплащане на трудови възнаграждения, драстични нарушения на трудовото законодателство в национални и регионални медии. \nПреди повече от година внесохме в Комисията по културата и медии към Народното събрание предложения за законодателни инициативи, които защитават журналистическата професия. Все още не сме получили отговор от българските законодатели за съдбата на нашите предложения, но вече станахме свидетели на прибързано приемане в Народното събрание на първо четене на законопроекта на Делян Пеевски и още трима депутати от ДПС за промени в Закона за задължителното депозиране на печатни и други произведения - безсмислен законопроект, тъй като не показва ролята на властта при разпределянето на държавни и европейски средства за контролираните от нея медии, продължава да крие непазарното им кредитиране през банки, оставя на тъмно намесата на управляващите в рекламния пазар и разпространението на печата. \nОмерзени сме от наглостта на вносителите и безразличието на депутатите, които си затварят очите, че законопроектът се прокарва при явен конфликт на интереси в изгода на Делян Пеевски, те не служат на обществения интерес и унижават журналистическата професия. \nНека се вслушаме в истината, изречена от големия български публицист Йосиф Хербст: \"Да се спасява страната е едно, а да се спасява правителството е друго. За спасяването на страната може да се пожертва едно правителство. За спасяването на което и да е правителство обаче не може и не бива да се жертва страната.\"  \nНима ще допуснем българската журналистика да бъде жертвения агнец на властта? \nУС на СБЖ ще информира Европейската и Международната организация на  журналистите за проблемите и ще организира журналистическа дискусия за защита правата на журналистите и свободното слово на 12 юли (четвъртък) от 11 часа в Съюза на българските журналисти, ет.1.   \n \t\n", "date": "2018.07.09", "title": "Спрете гаврата с българската журналистика!"}
{"url": "http://www.duma.bg/node/170707", "text": "Не е лесно, но трябва всички, които милеят за бъдещето на децата ни - без всякаква политизация, да подготвим пакет от предложения за промяна в некачествения училищен закон и да окажем натиск поне нещо да започне да се случва в правилната посока. Това заяви лидерът на софийската организация на БСП Калоян Паргов на обширна дискусия за проблемите в средното образование, която се състоя в събота, организирана от Федерация \"Просвета\" към ГС на БСП. \nУчилищни директори, учители от София и страната, преподаватели от вузовете поставиха остро десетки порочни последици от училищния закон, натрапен от мнозинството в НС преди почти 3 години, и от 279 подзаконови актове към него. Все така твърдя, че законът противоречи на Конституцията заради толкова норми по същество, прехвърлени като правомощие от държавата към изпълнителната власт, напомни участник. Конституционният съд не уважи това основание и остави закона в сила, макар че по повод друг закон, този за академичния състав, се произнесе по обратния начин - че не може законодателни права да се прехвърлят на изпълнителната власт.        \nВ момента от ГЕРБ започнаха да въвеждат някои предложения на БСП, които преди отхвърляха - увеличаване на учителските заплати, допълнителни критерии към правилата за делегираните бюджети с цел опазване на малките училища и пр., одобряват участниците. Но принципът \"парите следват ученика\" вече не е актуален, нуждае се от още много промени, особено във връзка с районирането на приема в началния курс, което доведе до тежки проблеми, заяви на кръглата маса лидерът на БСП в София и зам.-председател на Комисията по образование, култура, наука и културно многообразие в СОС Калоян Паргов. Крайно незадоволителните статистически показатели, липсата на еднакво високо качество на българските училища вече са огромен проблем, смята той. Едни училища заради повече приети деца имат огромни бюджети, други мизерстват, а обяснението е, че липсвал \"мениджмънт от страна на директора\". Да, ама не, заяви Паргов. Десетки сигнали от родители, учители, експерти за острите проблеми в училището и за нелепости в наредбите са събрани при съветниците социалисти в СОС. \nТежки проблеми споделиха участниците в кръглата маса. Влизането в сила на закона разбъркано за различните класове довело до ощетяване на над 120 000 ученици; разграждането чрез \"децентрализация\" на националната система; ниският процент от БВП, отделян за средното образование у нас; превръщането на училището в разграден двор за всякакви влияния и уж образователни \"проекти\"; сривът на заниманията със спорт и движение; унизителният за учителите и директорите абсурд некомпетентни лица в т.нар. Обществени съвети да оценяват труда им; промените в крачка в недоработените стандарти и наредби на МОН; ударът по децата със специални потребности, за чието обучение общите училища не са пригодени; бягството на учители от системата бяха само част от поставените теми. Особен акцент бяха орязаните и създаващи хаос антибългарски нови учебни програми по литература и история, за които говори и проф. Ваня Добрева. Много остро прозвучаха неуредиците в обучението на ромските деца у нас. Магьосници сме, че се справяме, трагедията е пълна, заявиха училищни директори.  \n    \nЦелта ни е да направим \"моментна снимка\" на това какво се е случило в последната година, особено след влезлите в сила наредби на МОН, посочи Паргов. Участниците в кръглата маса настояха да се направи оценка на въздействието на закона за двете години, в които той действа, и щетите от него са огромни. През септември да е готов пакет с предложения за промени се разбраха те. \n    \n \t\n", "date": "2018.07.09", "title": "Всички заедно трябва да постигнем промяна на училищния закон  "}
{"url": "http://www.duma.bg/node/170690", "text": "След няколкото седмици на заплаха за разпадане на правителствената коалиция в Германия заради спорове по имиграционната политика вътрешният министър Хорст Зеехофер заяви, че споровете са приключили и коалицията гледа напред, предаде ДПА. \nВ интервю за в. \"Билд\" Зеехофер, който е лидер на баварския Християнсоциален съюз (ХСС), заявява: \"Гледаме напред\". \"Винаги съм казвал, че предното стъкло (на автомобила) е по-голямо от огледалото за обратно виждане. Това е правило, което спазваме винаги\", подчертава той. Зеехофер смята, че няма основание да се разменят извинения с канцлера Ангела Меркел. \"Ние имахме спор по подробностите. Но по никакъв начин нямаше персонални атаки\", твърди баварецът. По думите му за него и за Меркел е било въпрос на \"дълг и отговорност\" да имат добро сътрудничество. \"Никой от нас не е поставял някога под въпрос бъдещето на коалицията. Ние се борехме за решаването на политически въпрос и накрая намерихме добро решение\", обяснява Зеехофер. \n    \n \t\n", "date": "2018.07.09", "title": " Зеехофер: Край на споровете в коалицията"}
{"url": "http://www.duma.bg/node/170691", "text": "Повече от 18 000 служители са уволнени в Турция по силата на декрет, публикуван в държавен вестник, по-голямата част от тях са от силите на реда, а също учители и университетски преподаватели. \nТочният брой е 18 632, от тях 9000 са служители на полицията и 6000 от въоръжените сили. Имената им са огласени с декрета, вероятно последният преди днешната отмяна на извънредното положение. Тя ще бъде извършена, щом Реджеп Ердоган положи клетва за новия президентски мандат. \nОсвен това близо 1000 служители от министерството на правосъдието и на образованието ще трябва да напуснат работа. \nСпоред неправителствената организация \"Хюман Райтс Джоинт Платформ\" (Human Rights Joint Platform) до 20 март 2018 г. са били уволнени 112 679 души, от които 8000 от въоръжените сили, около 33 000 персонал на министерството на образованието и 31 000 от министерството на вътрешните работи, като от тях 22 000 от Генералната дирекция на сигурността. \nПри новия мандат Реджеп Ердогат ще държи в ръцете си цялата изпълнителна власт съгласно промените в системата на държавното управление.     \n \t\n", "date": "2018.07.09", "title": "Над 18 000 държавни служители уволнени в Турция"}
{"url": "http://www.duma.bg/node/170689", "text": "Вашингтон иска да \"раздели Франция и Германия\"  \nСАЩ искат да \"разделят Франция и Германия\" по въпроса за търговията, предупреди днес френският министър на икономиката и финансите Брюно льо Мер, цитиран от медиите. Той призова Европа да бъде обединена като блок в контекста на една \"търговска война\". \"Нашите партньори или противници искат да ни разделят\", подчерта той. Белият дом предприе редица протекционистки мерки срещу традиционни търговски партньори на страната.  Филипинският президент обяви кога ще подаде оставка \nПрезидентът на Филипините Родриго Дутерте обеща незабавно да подаде оставка, ако християните му докажат, че Бог съществува. \"Ако някой от вас ми каже, че е бил на небето, говорил е с Бог, видял го е лично и докаже, че Бог съществува и всичко това е истина, аз веднага ще се оттегля от поста президент\", каза той. Дутерте се прочу с ексцентричните си изявления. През юни разкри, че е \"целувал по устата всяка жена\" по време на една от изборните си кампании. Тогава той също така обеща да подаде оставка, ако за това го помолят жените. \nКитай предложи на Русия създаването на \"космически интернет\" \nПредставители на Китай предложиха по време на разговори с \"Роскосмос\"  съвместно да създадат сателитна мрежа, която да предоставя широколентов  интернет, аналог на спътника ОneWeb, предаде РИА \"Новости\". На  преговорите китайската делегация представи планове за създаване на мрежа  от широколентови спътникови комуникации. През май Русия представи  проект за глобалната спътникова комуникационна система \"Ефир\", която ще  осигурява интернет и обмен на мобилни гласови комуникации.  Извънредно положение в 10 сръбски общини \nИзвънредното положение е обявено заради лошото време, предадоха медиите. Поройните дъждове в нощта срещу неделя предизвикаха най-много проблеми в Аранджеловац, Източна Сърбия, където бяха евакуирани петима души. В останалите общини има повредени пътища и мостове. Няма пострадали лица. Всички екипи на сектора за извънредни ситуации към вътрешното министерство са на терена.  \n \n \nДържавният секретар на САЩ Майкъл Помпео пристигна на посещение в социалистически Виетнам. Той ще се опита да съживи двустранните отношения, замразени заради Виетнамската война на САЩ през  60-те и 70-те години на миналия век. Помпео пристигна в Ханой, след като преди това направи обиколка в двете корейски държави и Япония.     \n \t\n", "date": "2018.07.09", "title": "Кратки новини"}
{"url": "http://www.duma.bg/node/170692", "text": "Мигрантите все по-често избират западния маршрут през Средиземно море, за да достигнат до Европа през Испания, предупреди изпълнителният директор на европейската гранична служба ФРОНТЕКС Фабрис Леджери, цитиран от европейското издание на Politico. \n\"Ако ме попитате коя е най-голямата ми тревога, ще кажа Испания\", заяви Леджери пред немското издание Welt am Sonntag. \nСлужбата има информация за 6 хиляди незаконни преминавания на границата от африкански мигранти през последния месец, заяви еврочиновникът. Близо половината от тях са били мароканци, а останалите са предимно мигранти от Западна Африка. \n\"Ако броят им продължи да се увеличава със същите темпове като напоследък, този маршрут ще стане най-важният\", отбеляза още Леджери. \n\"Велт ам Зонтаг\" пък коментира, че трафикантите в Нигер вече предлагат на мигрантите и бежанците да ги прекарат през Мароко, вместо през Либия както досега. \nАвстрия няма да приеме нито един бежанец обратно от Германия. Това предупреждение отправи вчера австрийският вътрешен министър Херберт Кикъл пред местното издание \"Остерайх\". \n\"Ние няма да приемаме, когото и да било, за когото не носим отговорност. Това е положението и точка\", каза Кикъл по повод изявлението на неговия германски колега Хорст Зеехофер, който заяви, че \"ще накара Австрия да приеме споразумението за реадмисия за масово връщане на бежанци обратно по границите\". \nМеждувременно в аналитичен материал американската телевизия Си Ен Ен коментира, че европейската миграционна политика не се различава много от тази на Доналд Тръмп. \n\"Ние не споделяме същия модел на цивилизация\", заяви говорителят на френското правителство Бенджамин Гриво през юни. \"Показвал ли е досега американският президент такава пълна липса на съпричастност, такъв дефицит на обикновена човечност?\" писа британският вестник The Observer в редакционна статия. \nМного европейци недоволстват от думите на Тръмп. Но дори и да не се подпишат под неговия подход на \"нулева толерантност\" към миграцията, европейските правителства също станаха много по-твърди с мигрантите, търсещите убежище и дори с малцинствата, които вече живеят в европейските страни. \nФокусът на европейците се насочва към връщането на проблема в Близкия изток и Северна Африка. Италия подкрепя либийската брегова охрана и повече имигранти се изпращат обратно във вече претъпканите центрове за задържане в Либия, пише в анализа си Си Ен ЕН.   \n \t\n", "date": "2018.07.09", "title": "Испания е новата дестинация за мигрантите  "}
{"url": "http://www.duma.bg/node/170697", "text": "Микроязовир до Ихтиман преля в събота срещу неделя в близост до 37-я километър на автомагистрала \"Тракия\" и движението по нея бе спряно. Това съобщиха вчера сутринта от Агенция пътна инфраструктура и от МВР. До 12 ч. по обяд вчера автомобили не можеха да преминават по \"Тракия\" в района на Ихтиман в посоката за София. Движението на колите, идващи от морето към столицата, бе пренасочено по стария път I-8 София-Ихтиман през самия пътен възел Мухово. \nПричина за преливането на микроязовира са интензивните валежи. \"При преливането на местния водоем \"Джаков мост\", който е с ограничена вместимост, няма пострадали, нито застрашени хора и имоти в района\", увери по-късно началникът на Националния оперативен център към Главна дирекция \"Пожарна безопасност и защита на населението\" комисар Тошко Бързилов. От полицията успокоиха, че са взети превантивни мерки за своевременното сваляне на нивото на микроязовира и източването на водите в безопасна за магистралата посока. \n    \n \t\n", "date": "2018.07.09", "title": "Прелял язовир застраши движението по магистрала \"Тракия\""}
