{"url": "http://duma.bg/node/150792", "text": "Столичният кмет Йорданка Фандъкова на практика руши София, а градът се разпада в няколко сфери. Около това мнение се обединиха общинският съветник от БСП в столицата Борис Цветков и председателят на Дискусионния клуб за социална местна политика Николай Белалов вчера. Те дадоха за пример унищожения паметник \"1300 години България\", разпадналата се настилка на бул. \"Черни връх\", падащите клони и дървета по улиците и скандалните опити да се построи небостъргач в квартал \"Стрелбище\".  \n\"Хората на Фандъкова, харчейки наши пари, унищожиха един паметник и спряха възстановяването на друг. Няма признаци общината и правителството да правят нещо мемориалът на 1 и 6 полк да бъде възстановен преди председателството на България\", се казва в позиция на социалистите. Цветков определи унищожаването на паметника като погром върху историята. По повод заграждането на имота на НИКМИ в кв. \"Стрелбище\" той припомни, че върху земите е имало реституционни претенции от други хора, но въпреки това общината е продала терена. Според общинския съветник двама от гласувалите преди няколко години съветници за заменката, вследствие на която НИКМИ се сдобива с терена, и сега са на ключови позиции в общината. Това са Орлин Иванов, съветник от ГЕРБ и председател на комисията по местно самоуправление, и Николай Желев, шеф на завода за отпадъци след изненадващата смяна на предишния директор.  \nЖителите на \"Стрелбище\" са изпратили до всички институции подписката си срещу застрояването на зелената площ, съобщи Николай Николов, съветник от БСП и жител на района. Той настоя да се прекрати самоуправството и допълни, че протести тепърва ще има.  \nКоментар на управлението на Йорданка Фандъкова направи и лидерът на столичните социалисти и председател на групата общински съветници от БСП Калоян Паргов. \"Нещо куца в политиката в Столичната община, свързана със зелените системи. Във връзка с последния инцидент в столицата, при който клон от дърво падна и уби на място човек, Паргов заяви, че е циничен съветът на Столичната община хората, които имат големи, стари дървета в дворовете си, да предприемат навременни мерки или да се обръщат към кметството. Ние не сме специалисти по дендрология, за да знаем в какво състояние са тези дървета, заяви Паргов и допълни, че не е редно Столичната община винаги да се оправдава с климатичните условия. \nСамата Фандъкова заяви, че груби спекулации са причина за забавяне с половин година на дейностите по прочистване на опасните дървета в Борисовата градина. Според нея заради подозренията за готвена сеч там, които не отговаряли на истината, маркирането на опасните дървета ще започне чак сега. Започната е процедура за наемане на екип за обследване на здравите дървета със специална апаратура. \nКоментарите й бяха посрещнати с недоволство от защитниците на Борисовата градина. \"Г-жа Фандъкова публично излъга зрителите, че заради нашите спекулации е била забавена санитарната сеч в Борисовата градина. За съжаление ние не сме спрели нито една сеч, а единствено успяхме да алармираме обществеността, че в гората (лесопарковата част) се провежда груба, немаркирана, неотчетна и необоснована сеч през 2016 г.\", заявява Гергана Пирозова, една от инициаторките на акции в защита на парка. \nФандъкова се оправда и за пропадането на бул. \"Черни връх\". Според нея пропадане не е имало, а имаше надигане заради запушване на канализационната шахта. \"Но течеше груба лъжа, че това се е случило заради ремонта на булеварда. Аварията не е в ремонтирания миналата година участък\", заяви кметицата. \n \n  Снимка Емилия Костадинова   \n", "date": "2017.08.11", "title": " Обвиниха Фандъкова в рушене на София "}
{"url": "http://duma.bg/node/150793", "text": "Още един свидетел по аферата със суджука се оплаква от натиск срещу него и семейството му. Кирил Костов, който подаде сигнала срещу бившия депутат от ГЕРБ Живко Мартинов, твърди, че не само е проверяван от институциите, но получава и заплахи за живота си, предаде БТВ. \nКирил Костов казва, че животът му  напълно се е променил, след като е свидетелствал по обвиненията срещу Живко Мартинов. Движи се с охрана, а заплахите и жалбите срещу него не спират. \"Последния път ми изпратиха едни снимки, групата на Вълка колко хора е отстранила последните няколко дена. \"Групата на Вълка\" е от един филм, който сега тече по една българска телевизия и там групата на Вълка извършва убийства\", обяснява бизнесменът. \nКостов се оплаква, че семейството му е подложено на постоянни проверки, като на 27 юли в обекта при съпругата му седнали като клиенти служители на НАП, които били обслужени. Впоследствие обаче се представили като служители на НАП и започнали проверка, която завършила, без да се установят нарушения. \nПо-късно започнала и друга проверка на него и съпругата му вече като физически лица. Костов припомни, че самият Живко Мартинов твърди, че  директорката на НАП във Варна е негово назначение. \nОт приходната агенция пък заявиха, че проверките са по сигнал, който е получен преди Костов да стане свидетел на прокуратурата, и не може да се търси връзка между двете събития.   \n", "date": "2017.08.11", "title": " Още един свидетел по \"Суджукгейт\" се оплаква от тормоз"}
{"url": "http://duma.bg/node/150794", "text": "Експертен съвет към Изпълнителната агенция по лекарствата ще изготви списък с лекарства, чийто износ се ограничава. Това предвижда МЗ в предложение за промени в Закона за лекарствата в хуманната медицина. В списъка ще бъдат включени лекарства, информация, че липсват или са в недостатъчни за българския пазар количества. НЗОК също ще има думата, когато става въпрос за лекарства, плащани от нея. \nПредвиждат се по-високи санкции както за търговците на едро, така и за аптеките, извършващи нерегламентирана търговия с лекарства от ограничителния списък. Ако търговец на едро извърши износ в нарушение на закона, ще бъде глобен от 50 хил. лв. до 100 хил. лв., а ако не изпълни някое от задълженията във връзка с паралелния износ, санкцията ще е от 10 хил. до 25 хил. лв. При повторно нарушение санкциите са от 25 хил. до 50 хил. лв. За аптеките глобата ще е от 10 хил. до 20 хил. лв.  \nДУМА припомня, че през 2013 г. по предложение на тогавашната председателка на парламентарната Комисия по здравеопазване Нигяр Джафер и заместника й от БСП Емил Райнов бе внесена поправка в Закона за лекарствата с цел ограничаване на паралелния износ, заради който много български пациенти остават без лекарствата си. Против поправката се обяви президентът Росен Плевнелиев, според когото щеше да пострада бизнесът. По-късно съдът отмени части от закона, след като бе сигнализиран от депутати от ГЕРБ. Оттогава до момента не са предприемани никакви мерки за ограничаване на паралелния износ на лекарства от страната.   \n", "date": "2017.08.11", "title": "МЗ се опитва да ограничи паралелния износ на лекарства"}
{"url": "http://duma.bg/node/150795", "text": "Президентът Румен Радев не е наложил вето на промените в Закона за съдебната власт, става ясно от днешния брой на \"Държавен вестник\". В изданието вече са обнародвани измененията в съдебния закон. \nПрипомняме, че много неправителствени и магистратски организации, както и Гражданският съвет към ВСС призоваха държавният глава да върне промените в НС за ново обсъждане. \nВъзражения има срещу чл. 230, който предвижда задължително временно отстраняване от длъжност на магистрат при повдигнато обвинение за тежко умишлено престъпление от общ характер. Преди поправките ВСС отстраняваше само съдиите и прокурорите, обвинени за престъпление във връзка с правораздавателната им дейност. \nЧасове преди да стане ясно, че Радев не е наложил вето, правната комисия на Висшия съдебен съвет излезе със становище, в което призова всички органи, ангажирани в законодателния процес, да преосмислят тази разпоредба. \nС промените в ЗСВ всички магистрати се задължават в 30-дневен срок от влизането им в сила да декларират пред ВСС всички свои \"дейности и членства в организации, включително тайни и/или неформални организации и общества, юридически лица с нестопанска цел и в граждански дружества или обединения\". Това важи и за членовете на съдебния съвет, главния инспектор и инспекторите от ИВСС. \nПромените в съдебния закон предвиждат към ВСС да се създаде Съвет за партньорство, в който влизат трима членове на съвета, представители на организациите на магистратите (с членски състав не по-малък от 5% от съответния брой на съдиите, прокурорите и следователите), както и представители на магистратите, нечленуващи в съсловни организации.   \n", "date": "2017.08.11", "title": "Радев не наложи вето на Закона за съдебната власт"}
{"url": "http://duma.bg/node/150796", "text": "Системата за спешна помощ ще функционира и всеки, който има нужда от нея, ще получи медицинска помощ в същия времеви диапазон и със същото качество. Това заяви зам.-здравният министър Мирослав Ненков. Желанието на консорциума бил договорът да бъде продължен с анекс, но според ЗОП това не може да стане, тъй като няма извънредни обстоятелства, обясни Ненков. Повод за пресконференция бе писмо от консорциума \"Електронно здравеопазване\" до министъра на здравеопазването и премиера Борисов, с което съобщават, че от 8 август спират поддръжката на информационно-комуникационните системи на Спешна помощ. ДУМА припомня, че договорът между МЗ и консорциума изтече на 22 юли, а на 27 юли МЗ обявява поръчка за \"Осъществяване на свързаност и осигуряване на услугата по работоспособност на системите на Спешната медицинска помощ\". \nКогато гражданин потърси спешна помощ на тел. 112, връзката между него и центровете за спешна помощ ще се осъществи, увери Ненков. Това нямало нищо общо с фирмите за поддръжка. Вчера Ненков се срещнал с директорите на 28-те центъра за спешна помощ в страната и те го уверили, че неподдържането на системата няма да наруши работата им. \"Най-лошото, което може да се случи, докато бъде проведена обществената поръчка, е софтуерът да \"забие\", но в такъв случай данните ще се записват на хартия\", каза Ненков. \nЗа последните 3 г. на консорциума са платени над 5 млн. лв. за гласовата комуникация, GPS-проследяването и системата за търсене на адресите в Спешната помощ. В новата обществена поръчка изискването е за 1 млн. лв. по-малко плюс оборудване на всеки спешен екип и паник бутон в джоба на медика, а не само в линейката.  \nВ случай, че няма обжалване, процедурата по новата обществена поръчка ще продължи около 2 месеца.   \n", "date": "2017.08.11", "title": "Здравният зам.-министър пак се оправдава за Спешна помощ"}
{"url": "http://duma.bg/node/150797", "text": "До момента са усвоени, договорени и разплатени над 57 млн. евро от евросредствата за охрана на границата, отчете вчера вътрешният министър Валентин Радев. \"Удължихме срока за усвояване на тези 160 млн. евро европейска помощ до октомври 2018 г. Надявам се, че ще се движим успешно. До момента са разплатени 57 млн. евро, това са близо 35% от цялата сума. Уверени сме, че ще успеем да усвоим до края тези 160 млн. евро с удължаването на срока\", описа плановете си той. Министърът уточни, че към момента за охрана на границата има 36 процедури, на стойност 15,5 млн. евро. Други 41 процедури за около 32,5 млн. евро са в процес на подготовка. Радев подчерта, че охраната на границата е част от приоритета на МВР, свързан с миграционната политика. Вчера в МВР бе даден брифинг, посветен на приоритетите на ведомството съгласно управленската програма на кабинета. Според Радев акцент в работата на МВР ще са и повишаването на сигурността на страната и минимизиране на рисковете за националната сигурност. Министърът обяви, че със заповед на премиера е създадена работна група, която да изработи стратегия за националната сигурност до края на октомври. По стратегията за противодействие на тероризма е одобрен план от Съвета за сигурност на МС, допълни той. \nСред приоритетите е предвидено и повишаване \"капацитета на охрана на границата\" заради плануваната миграционна политика и недопускане не незаконни мигранти. \nЗаради борбата срещу телефонните измами е сформиран самостоятелен отдел в полицията, който да се занимава само с този вид престъпност. Предстои създаване на работна група от прокурори, полицаи и следователи, която да извърши анализ и да предложи мерки срещу тези измами. \nРадев се похвали, че през първите 7 месеца на годината за назначени 778 нови полицаи. Мантра е, че няма желаещи за полицаи, смята министърът. Според него за едно място се борели по 10 души. 197 полицаи били назначени през миналата година, 228 са новоназначените пожарникари. \n\"Ще настояваме като постоянна мярка в бюджета на МВР за оборудване и униформи. Пълно постигане на видеонаблюдение на общините в криминогенните райони, също\", присети се министърът след безкрайните протести на униформени. Според него МВР е изпратило помощ навсякъде, където се е поискало. Капацитетът на министерството ще бъде увеличен двойно - от 1000 на 2000 души. \n\"Надявам се сектор сигурност да бъде подпомогнат в следващия бюджет, не знам с колко, защото първият приоритет на кабинета е образованието. Мотивацията на служителите е много важна\", опита да омилостиви униформените Радев.   \n", "date": "2017.08.11", "title": "  Изхарчени са 35% от евросредствата за охрана на границата "}
{"url": "http://duma.bg/node/150799", "text": "Кметът на община Чупрене Ваньо Костин за пореден път сигнализира за притесненията на хората от Горни Лом заради необезопасените мини, които се съхраняват в местния завод за боеприпаси \"Миджур\". Той е изпратил сигнал до министрите на отбраната и вътрешните работи, видинския областен управител и до народни представители. През 2014 г. при взрив в предприятието загинаха 15 души.  \nКостин подчертава, че местните жители се притесняват, че един-двама охранители на завода не са достатъчни. Хората питат има ли видеонаблюдение и функционираща пожарна система. Според кмета заради сезона има риск от пожари, които могат да стигнат до складовите помещения. \nХората в Горни Лом не са сигурни и колко точно боеприпаси са останали на територията на завода след инцидента. Преди месец жители на Горни Лом изпратиха отворено писмо до български и европейски институции, в което алармираха, че в \"Миджур\" се съхраняват над 190 хил. мини, съдържащи 74 тона тротил. Според тях това създава риск за нов, по-голям взрив. Сигналът е изпратен до председателя на ЕП Антонио Таяни, до премиера Бойко Борисов, до председателя на НС Димитър Главчев, до главния прокурор Сотир Цацаров и др. \nМестните жители се притесняват и за националната сигурност, и нарушаването на международната конвенция за забрана на използването, складирането, производството и трансфера на противопехотни мини и за тяхното унищожаване. \nНастояваме прокуратурата да привлече към лична отговорност всички държавни служители от най-високите нива на властта, написаха през юли недоволните жители. Сред хората, които алармираха за необезопасените мини, е и Димитър Димитров, баща 26-годишния Михаил, който загина при инцидента през 2014 г.   \n", "date": "2017.08.11", "title": "Никой не разчиства мините от Горни Лом  "}
{"url": "http://duma.bg/node/150785", "text": "Окръжната прокуратура в Пловдив внесе в съда обвинителен акт срещу бившия полицай Венцеслав Караджов. Обвинението е, че на 15 май миналата година в Пловдив умишлено е умъртвил майка си Божура Караджова и баща си Цветан Караджов. \n Убийството е извършено предумишлено, с особена жестокост и с користна цел - придобиване на имот на пострадалите. Обвиняемият е с мярка за неотклонение \"Задържане под стража\". \n Най-тежкото, предвидено от закона, наказание за извършеното престъпление е доживотен затвор без замяна.   \n", "date": "2017.08.11", "title": "Полицаят, обвинен в убийство на родителите си, отива на съд"}
{"url": "http://duma.bg/node/150786", "text": "Кметът на Петрич Димитър Бръчков е разпоредил да се почистят незаконните сметища и бараки в ромската махала на града. Комисия ще започне да проверява и колко са незаконно пребиваващите в махалата. Спешните проверки на квартала са предизвикани от установените огромни нерегламентирани сметища между ромската махала в Петрич и гробищния парк на града. Заради тоновете отпадъци има опасност от разпространение на зарази, тъй като в повечето незаконни постройки в района се отглеждат животни.  \nСпоред кмета ромската махала в града се е увеличила изключително. Освен рестриктивните мерки започва и благоустрояване на махалата. Тази година ще бъде направена канализация на основната улица и ще започне изграждането на спортни съоръжения като футболно игрище. \nСоциалните услуги ще бъдат обвързани с образователни мерки, като амбицията на община Петрич е да задържи децата от ромската махала в училище. Освен това в квартала ще има и читалище.     \n", "date": "2017.08.11", "title": "В Петрич се заканват да премахнат ромски бараки и сметища"}
{"url": "http://duma.bg/node/150787", "text": "Почти всички домакинства в самоковското село Поповяне са без вода вече няколко седмици. Оказва се обаче, че вода в някои къщи има, като например тази на кметицата Елена Михайлова. Проблемът в селото е всяко лято от години. Хората са пуснали жалби до кметицата и до ВиК. На изборите за местна власт тя бе издигната от БДЦ-ВМРО. \nХората разказват, че част от водата кметицата използва за отглеждане на калифорнийски червеи. Михайлова отрича и беше категорична, че е недоволна от факта, че хората не я викат да види имат ли вода в къщите си или не. \nОт ВиК твърдят, че авария в селото няма, но ще проверят къде ресурсът изчезва мистериозно. Те нямат информация водата да отива само за кметицата или само за ромската махала.   \n", "date": "2017.08.11", "title": "В самоковско село вода има само за кметицата"}
{"url": "http://duma.bg/node/150788", "text": "Скрининг тест на децата на възраст между 3 и 3,6 години ще определя риска от възникване на обучителни затруднения. Това предвижда представеният за обсъждане проект на наредба за приобщаващо образование, който бе представен вчера от министър Красимир Вълчев.  \nМярката може да влезе най-рано от следващата учебна година. В момента се провежда обучение на всички 1500 специалисти в детските градини, които ще трябва да провеждат скрининга при децата. Методиката е разработена от БАН. Предполага се, че това е най-ранната детска възраст, в която могат да бъдат установени дефицити. Предложената наредба предвижда намаляване на административната тежест и задължения на учителите, дава се по-голяма автономия на детските градини и училищата да организират дейностите си по приобщаващо образование. \nПредвижда се и подкрепа за децата с изявени дарби и таланти. МОН се ангажира с осигуряването на финанси за участието на талантливите деца в олимпиади. Съветничката на министъра Мария Семерджиева обясни, че сега за група от 15 деца, за които се осигурява допълнително обучение, директорите годишно попълват 480 документа, с промените документите щели да намалеят до 45. \nВсеки родител ще трябва да предоставя на училището електронната си поща в началото на учебната година, на която ще бъде уведомяван за наложено на детето му наказание. Родителят няма да има задължение да потвърждава получаването на електронното съобщение. Въпреки това наказателната процедура ще стартира. Ако от училището не могат да открият родителя по нито един от каналите, ще се подават сигнали до отдел \"Закрила на детето\". \nСнимка Емилия Костадинова \n 2,8 млн. лв. удържани от помощи заради отсъствия 2,8 млн. лв. са преведени към сметките на училищата заради удържаните средства от семейни помощи за деца заради неизвинени отсъствия. Заместник-министърът на образованието Таня Михайлова заяви, че глобите са удържани от родителите на деца с повече от пет неизвинения отсъствия. Парите ще отидат за допълнителна подкрепа за тези ученици.  \n Доставят новите учебници до 20 септември Новите учебници за втори, шести и осми клас ще бъдат доставени между 10 и 20 септември, увери вчера министър Красимир Вълчев. Според него се очаква договорите с издателствата да се сключат още в края август. Закъсненията са минимални и съвпадат с периода на преговор на учебния материал, коментира още министърът. Той допълни, че в случай на забавяне МОН ще подготви електронни варианта на учебниците. \nОще в началото на тази година от МОН намалиха срока за оценка и одобрение на новите учебници от шест на четири месеца. \n    \n", "date": "2017.08.11", "title": "Тригодишните на тест за бъдещи проблеми в училище "}
{"url": "http://duma.bg/node/150710", "text": "Истинска война между чалгата и рока ще настане в разгара на летния сезон, когато легендите от \"Сигнал\", предвождани от легионите на мотоклуб \"Велика България\", тръгнат из родното Черноморие. \nНе е тайна, че бомбата между двата жанра цъка от години. Особено в морския регион, където всички кръчми канят чалга звезди и всяко заведение организира свои \"рекламни кампании\". Лепенето на плакати и афиши на неразрешени места - стълбове, кофи за боклук, дървета, ел. табла, е практика за най-лекия жанр. \nЕкипът на \"Сигнал\" също стана жертва на агресивната реклама на поп-фолка - постер на групата оцеля само 43 мин. след залепването му на регламентирано място. Върху него бяха залепени два афиша за реклама на чалга певци в заведение от същия град. \nЛегендарните музиканти вече започнаха протестното си шествие. Мощните мотори на рокерите ще съберат погледите на туристите в българските курорти час преди концертите на \"Сигнал\" в Приморско днес, 11 август, и в Царево на 14-и, понеделник. \n\"Ще спасим красивите черноморски туристически градчета от чалга нашествието и ще подкрепим българския рок!\", потвърдиха рокерите и тръгнаха със специално изработени знамена с логото на група \"Сигнал\" по градовете.   \n", "date": "2017.08.11", "title": "Легендите от \"Сигнал\" с шествие срещу чалгата"}
{"url": "http://duma.bg/node/150773", "text": "Дори и през августовския отпускарски сезон бившият шеф на СЕМ и настоящ телевизионен водещ Георги Лозанов ще продължи да представя на зрителите на \"България он ер\" по-различен поглед към актуалните теми. От медията обещават съществените за момента въпроси да бъдат разказани през призмата на няколко изявени личности, чийто глас не се чува често в телевизионния ефир, но винаги оставя следа и силен отзвук. Специални гости на водещия в \"Необичайните заподозрени\" ще бъдат хора, значими както в професията си, така и като публична позиция, но и нещо повече - личности, при които няма разминаване между възгледи и биография, обещава екипа. \nОт 6 август до 3 септември, в пет поредни недели от 19 часа, зрителите на \"Необичайните заподозрени\" ще видят разговори-портрети с политолога Иван Кръстев, кинорежисьора и документалиста Иглика Трифонова, журналиста и главен редактор на вестник \"Култура\" Копринка Червенкова, скулптора Павел Койчев и психиатъра и писателя Любомир Канов, който дълги години живее и работи в САЩ. \n\"Когато в цял свят, да не говорим у нас, бушува криза на авторитетите, съм поканил пет души, които - убеден съм, ще ви върнат доверието в ролята на индивида за общото благо. Във фокуса на предаванията са те, но и тяхното разбиране какво се случва с всички нас\", коментира предстоящите епизоди Лозанов.   \n", "date": "2017.08.11", "title": "Гого Лозанов очаква \"Необичайните заподозрени\" и през август"}
{"url": "http://duma.bg/node/150774", "text": "Нова телевизия има намерението да се включи в битката с фалшивите новини. Както ДУМА вече писа, още през май от медията се заканиха да подготвят онлайн платформа, в която професионалисти ще помагат на зрителите да отсяват лъжливата от достоверната информация. От няколко дни платформата вече е факт. Онлайн вече се събират линкове към информация, в чиято достоверност хората се съмняват, похвалиха се от медията. Подобна рубрика има и \"Медиапул\", заявка за \"Стена на срама\" направи и СБЖ, но такава все още липсва на сайта на съюза. \nЕкип репортери ще проверява новината. След това тя ще бъде публикувана, като журналистите на медията ще определят дали е достоверна, недостоверна или е за секцията частично достоверна. Ще има и обяснение защо информацията е в дадена графа. От Нова обещават, че всеки, който е пратил линк за проверка, ще получи отговор. \nЗа да бъдат одобрени за проверка, изпратените новини трябва да са свързани със събития, които са от значителен обществен интерес, да са публикувани на български език в български сайтове и в рамките на 24 часа, считано към момента на изпращането им за проверка, уточняват от телевизията. Всеки потребител има право да изпраща до 5 новини в рамките на един календарен ден. \nКато допълнение към основната услуга всяка седмица водещ репортер на Нова ще предоставя анализ за проверката на дадена новина. Зрителите ще научат какво и как точно е проследено, за да могат да отсяват и сами фалшивите новини в бъдеще. Нямаме претенция да се справим с целия организиран поток от фалшиви новини - това е сериозен бизнес и ние го знаем, но ще направим колкото можем, обясни Дарина Сарелска, директор \"Новини и актуални предавания\" в \"Нова броудкастинг груп\". \nСигнали за съмнителни новини може да изпращате на nova.bg/proveri. \nРепортерският екип ще проследява достоверността на получените линкове Снимка Нова тв \n    \n", "date": "2017.08.11", "title": "И Нова телевизия ще изобличава фалшивите новини"}
{"url": "http://duma.bg/node/150775", "text": "Фактът, че през последната година Емил Кошлуков е бил програмен директор в телевизия \"Алфа\", може да се окаже препъникамък пред амбицията му да оглави Българската национална телевизия. Преди дни онлайн изданието на \"Капитал\" обяви, че в документите си за кандидатстване в конкурса за генерален директор той е посочил дейността си в партийната телевизия на \"Атака\". \nАнализатори веднага предположиха, че длъжността му в медията може да стане проблем за пътя му към върха на БНТ, тъй като по закон директорът на националната телевизия не бива да има икономически и политически зависимости. \nВ Закона за радио и телевизия е записано, че кандидатът трябва да има не по-малко от петгодишен трудов стаж в телевизия. Другите изисквания съвпадат с тези за избор на членове на Съвета за електронни медии - лица с българско гражданство, висше образование и опит в следните области: електронни медии, електронни съобщения, журналистика, право или икономика, и имат обществен авторитет и професионално признание. \nЗапознати заподозряха, че причината за неудобното признание на Кошлуков е недостатъчният му телевизионен опит. През 2014 г. стана директор във вече несъществуващата Тв7, която фалира покрай  КТБ. Изявяваше се и като водещ на \"Факторът Кошлуков\", но е по-популярен с вече залязлата си политическа кариера. \nЛюбопитното е, че през последните години \"Алфа\" е една от най-често санкционираните и наблюдавани от СЕМ медии. Срещу нея са издадени десетки наказателни постановления за нарушения на Закона за радиото и телевизията, злорадстват противници на Кошлуков. \nОфициална позиция на СЕМ по казуса все още липсва. Какво ще се случи и дали автобиографията на политика ще се окаже достатъчно основание той да стигне до събеседване с членовете на медийния регулатор, ще стане ясно едва след 17 август, когато Съветът ще разгледа всички документи. \nДУМА припомня, че 21 и 22 август са датите, които са предвидени за изслушване на финалистите за генерален директор. СЕМ ще гласува за своя фаворит на следващия ден. Победител ще е спечелилият гласовете на трима от петимата членове на регулатора. \nВ надпреварата са деветима - Стоил Рошкев, Теодор Ангелов, Сашо Йовков, Валерий Тодоров, Тома Иванов, Радослав Главчев, Иван Гарелов, Константин Каменаров и Емил Кошлуков.     \n", "date": "2017.08.11", "title": "Партийна телевизия застраши шансовете на кандидат-шеф в БНТ  "}
{"url": "http://duma.bg/node/150776", "text": "- Всеки български патриот знае за стихотворението на Пенчо Славейков - Дава ли, даваш, Балканджи Йово. В съвременната му редакция по ГЕРБ то звучи: Даваш ли, даваш Балканджи Йово хубава градина на децата на Перник ? Море войводо градина давам , но суджука не давам !  \n- 99% съм сигурен, че ремонтът е без реални пари. Коя строителна фирма извън София ще поиска пари от местния дерибей на управляващата партия за да му свърши нещо? Грешката на госпожата е, че не ги е накарала да изпръскат цялата сграда, за да не мърмори плебса. ПовЕрвала си е. Както е казал класикът \"главозамайване от успехи\"!  \n- Така е! Ако случаят не беше придобил такъв обществен отзвук, градината щеше да си остане нейна и предполагам щеше да носи добър доход.Според мен става дума за опит да се осребри партийното членство. Мисля си и за друго. Ако госпожата още в самото начало беше обявила, че има намерение да възстанови част от градината и да я предостави на общината, просто нямаше да има никакъв проблем. Този разговор нямаше да го има, а хората щяха да й бъдат безкрайно благодарни! Съгласни ли сте с това? Защото сега въпросната дама прилича на крадец, който е хванат на местопрестъплението.  \n- в задачата се пита как все големите пари и големите възможности все попадат в общински съветници или техни роднини? \n- Изумен съм от наглостта с която представители на ГЕРБ по места се разполагат с обществени (НАШИ!!!) средства ,злоупотребяват с власт и не показват и капчица срам или съвест. \nПодобно поведение уронва авторитета на политическата сила и сериозно влияе на подкрепата на хората. \nБих уважил единствено изключване от партията и предаване на ''случаите '' на прокуратурата. \nВсичко друго е замазване и политически чадър над корумпирани свои безценни...  \n- А нещо така за конфликт на интереси не намирисва ли ;) Или прокуратурата и разните му там комитети за борба с престъпленията на властта спят? \n- Спим,спим.По документи няма конфликт.Никой друг кандидат не е посмял да се яви Има предварително разпределение при пълно разбирателство сред управляващите  \n- Защо обвинявате г-жа Гьорева, къде е общината толкова години и не е направила ремонт на детската градина. Мили родители, къде бяхте до сега, защо не повикахте медиите като децата ви ходиха в неремонтираната градина. \n- Има нещо гнило и в опозиция... трима само били против сградата да се цепне на две за частна и не. А тия от опозицията все едно не са имали хора в общинската комисия, когато ГЕРБ са си одобрили колежката. Чакали са да я боядисат на половина, да стане по-цветно, да мирише повече на скандалче, че да влязат в медиите! \n- Не искам да защитавам никого, но какво ли би се получило? Скоро частните ДГ ще получават субсидии, разликата в таксите за посещението им ще стане от порядъка на 20-50 лв. Тогава всеки родител ще има шанса да избре дали да води детето си в шарената или в сивата. Ще лъсне истината за безхаберието в общинската ДГ, когато се види, че практически със същите пари може да има далеч по-добри условия и в същото време частникът да печели. Печелят всички, обаче в конкретния случай е лош начинът на реализация.  \n- Частните ДГ ще получават субсидия само ако 20 процента от децата в тях учат безплатно! А вярвай ми това няма да се случи, защото частните ДГ са търговски дружества, не са благотворителни сдружения! \n- \"...нейният дългогодишен опит като преподавател и експерт в Регионалния инспекторат по образование\". И откъде е намерила средства за скъп ремонт една дългогодишна държавна чиновничка в сферата с най-ниските заплати - образованието? Дали пък средствата не са й отпуснати \"галантно\" от черните каси на ГЕРБ?   \n", "date": "2017.08.11", "title": "Наз@ем от мреж@та"}
