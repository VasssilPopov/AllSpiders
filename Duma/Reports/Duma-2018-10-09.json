{"url": "http://www.duma.bg/node/176671", "text": "България участва за първи път на изложението Saudi Agrofood със свой собствен щанд, на който ще се представят девет български производители, съобщи Министерството на земеделието. В Саудитска Арабия е и земеделският министър Румен Порожанов по покана от колегата си Абдулрахман ал Фадли. Има инвестиционен проект за завод за фураж в България, който е в напреднала фаза, е заявил Порожанов на среща с изпълнителния директор на генералния инвестиционен орган на Саудитска Арабия Ибрахим Ал Омар. \"Саудитска Арабия е много голям пазар и консуматор на хранителни продукти. Знаем, че имате добра храна и може да използвате Саудитска Арабия като хъб за целия арабски свят. Виждам огромен потенциал в развитието на сътрудничеството ни в областта на земеделието\", е заявил Ибрахим Ал Омар. \n    \n \t\n", "date": "2018.10.09", "title": "Български фирми за първи път на агроизложение в Саудитска Арабия"}
{"url": "http://www.duma.bg/node/176670", "text": "Много земеделци се отказаха от производството на ябълки, защото в България това е непечеливш бизнес, съобщи производителят от Пазарджишко Иван Кабуров, цитиран от Фокус. По думите му масивите с ябълки намаляват с всяка следваща година. \"Колегите производители от Пазарджишко масово се отказват да отглеждат ябълки, защото пострадаха. Ябълките изискват не по-малко от 25 пръскания. Ако едно от тях се провали или ако се случи немного качествен препарат, се стига до болести, неприятели, поражения на продукцията\", коментира производителят. По неговите думи така нашите производители стават неконкурентни на полските, италианските и македонските ябълки. Това е един сектор, който, както и животновъдството, в момента е в много трудно положение. Производителите масово се отказаха, защото понасят само загуби, допълни Кабуров. Той каза, че изкупната цена е ниска и не може да покрие разходите по отглеждането на ябълките. \n    \n \t\n", "date": "2018.10.09", "title": "Заради ниските цени Производители масово се отказват да гледат ябълки"}
{"url": "http://www.duma.bg/node/176673", "text": "Сливане на АЕЦ \"Козлодуй\" и ТЕЦ \"Марица-изток 2\" не би било в състояние да реши проблемите на топлоелектрическата централа, по-скоро би създало допълнителни проблеми. Никой няма да вземе решение, което ще постави под риск сигурността на енергийната система и дейността на едно или друго енергийно предприятие. Това каза министърът на енергетиката Теменужка Петкова пред Нова телевизия по повод предложението за сливане на двете дружества, което доби публичност преди няколко дни. \nДържавата търси начин да запази живота на въглищната централа ТЕЦ \"Марица-изток 2\", която е изправена пред сериозни предизвикателства заради ограничените квоти за вредни емисии. При сегашните цени на въглеродни емисии от 25 евро на тон през март 2019 г. централата трябва да плати 466 млн. лв., за да може да работи през следващата година, обясни проблемите министърът. Затова държавата търси варианти да запази предприятието жизнеспособно, тъй като то е ключово за страната и региона, а работна група от експерти обсъжда различни варианти за спасяването на енергийната компания. \n    \n \t\n", "date": "2018.10.09", "title": "Сливането  на АЕЦ \"Козлодуй\" и ТЕЦ \"Марица-изток 2\" ще създаде проблеми"}
{"url": "http://www.duma.bg/node/176674", "text": "И китайската корпорация за железопътен подвижен състав CRRC обжалва условията на обществената поръчка на БДЖ за закупуване и поддръжка на 42 влака за нуждите на \"Пътнически превози\", става ясно от страницата на Комисията за защита на конкуренцията. БДЖ обяви поръчката за новите влакове през август. Тя е на стойност 675 млн. лв. и включва поддръжка на мотрисите за срок от 15 години. Компанията се нуждае от 85 нови влака, които да бъдат купени на два етапа. Първо 42 броя - до 2023 г., а след това още 43 - до 2028 г. От съобщението на КЗК става ясно, че компанията е внесла жалбата на 5 октомври и е поискала спиране на тръжната процедура. Преди това жалби срещу условията на поръчката бяха внесли \"Сименс\" и \"Шкода\". \nПрез март миналата година по време на служебното правителство китайският гигант CRRC (China Railway Rolling Stock Corporation) изпрати писмо с официално инвестиционно намерение към БДЖ до тогавашния транспортен министър Христо Алексиев. Китайците предложиха да инвестират 300 млн. евро в българските железници. Инвестиционното предложение включваше да бъдат рефинансирани старите задължения на \"Холдинг БДЖ\" в размер на 130 млн. евро. Със 170 млн. евро да се финансира доставката на нови електрически и дизелови мотрисни влакове. Тогава се появиха коментари дали китайски влакове биха получили типов сертификат за движение в ЕС. Алексиев обаче обясни, че CRRC вече е доставила влакове на Македония и те са получили сертификат, а тяхното законодателство е синхронизирано с това на ЕС. Това у нас може да направи НКЖИ и като изисквания и стандарти те отговарят на европейските норми, обясни служебният транспортен министър. \nСледващата крачка в двустранните отношения бе сформирането на работна група с участието на представители на Министерството на транспорта, БДЖ, CRRC и китайски финансови институции. Всичко обаче приключи с идването на третото правителство на Бойко Борисов.      \n \t\n", "date": "2018.10.09", "title": "И китайската компания обжалва търга за нови влакове на БДЖ"}
{"url": "http://www.duma.bg/node/176675", "text": "От следващата година данъчната отстъпка за автомобилите с катализатор ще отпадне, а данъкът за колите на възраст над 15 години ще се увеличи с 30%. Това предвиждат промени в Закона за местните данъци и такси, който наред с други данъчни закони бяха обсъдени на заседание на Националния съвет за тристранно сътрудничество. Категорично не сме съгласни с отпадането на облекчението за катализаторите, заяви Ваня Григорова от КТ \"Подкрепа\". Финансовият министър Владислав Горанов уточни, че поправките се правят с цел синхронизиране на българското законодателство с европейски директиви, решения на Съда на Европейски съюз, както и с актуалната европейска практика по управлението на качеството на атмосферния въздух. \nВицепремиерът Валери Симеонов отчете, че са обсъдени промени в Закона за счетоводството. Измененията са свързани с намаляване на прага по отношение на одитирането на фирми и отпадането от следващата година на задължителното одитиране на търговски дружества в зависимост от тяхната регистрация - дали са акционерни дружества или не. Ще предложа на следващото заседание на МС тези предложения да бъдат обсъдени и също така ще настоявам да минат на дебат през парламента, тъй като ощетяват малкия и средния бизнес, което не е в синхрон с коалиционната политика за намаляване на данъчната тежест и административните ограничения, обясни вицепремиерът. Главният икономист на КНСБ Любен Тонев заяви, че приемат целия пакет от данъчни изменения и считат, че поправките са полезни както за бизнеса, така и за работодателите. \nСъщевременно искаме да подчертаем съжалението си, че няма промени по отношение на цялостната промяна във философията на данъчното облягане. Този модел продължава да задълбочава социалните неравенства, отбеляза Тонев. Междувременно Асоциацията на организациите на българските работодатели се противопостави остро на договорките между правителството и синдикатите таванът за новите пенсии да не пада, а вместо това да бъде увеличен сериозно заедно с максималния осигурителен доход. По-рано вчера председателят на Асоциацията на индустриалния капитал Васил Велев коментира пред бТВ, че увеличаването на максималния осигурителен доход ще насърчи сивата икономика сред високоплатените професии и ще доведе до отлив на висококвалифицирани кадри. Ваня Григорова от КТ \"Подкрепа\" коментира обаче, че по принцип максималният осигурителен доход трябва да е десет пъти минималната работна заплата, или над 5000 лв. \n Европейската комисия предупреди германските производители да не продават заменени дизелови автомобили в Източна Европа. \"Реекспортът е просто изместване на проблемите с качеството на въздуха от запад на изток\", каза еврокомисарят Елжбета Биенковска пред Tagesspiegel. Според изданието повече от 100 000 употребявани автомобила са били изнесени през миналата година само в България, от които почти една трета силно замърсяващи дизелови коли. Дизеловият пакет, който бе приет от голямата коалиция в Германия, предвижда между другото акция по замяна на колите от страна на производителите на автомобили. Въпреки че било разбираемо германските потребители сега да се възползват от премията за замяна, според Елжбета Биенковска е много важно да стане ясно какво ще се случва с придобитите обратно от концерните коли. По думите й те не бива да се връщат по пътищата по заобиколен начин.\n   \n \t\n", "date": "2018.10.09", "title": "Пада данъчната отстъпка за коли с катализатори "}
{"url": "http://www.duma.bg/node/176683", "text": "Готови сме с мотивите за вота на недоверие, но преди да го внесем в парламента, ще обсъдим темата извън НС. Това обяви лидерът на БСП Корнелия Нинова след заседанието на ИБ на партията. Идеята на социалистите е да запознаят различните пациентски и лекарски организации със своите предложения за реформа в здравната система.  \nТози път подхождаме по различен начин. Не искаме да внесем вота в НС и да се започне едно пресмятане на гласове и срещи с парламентарни групи, подчерта Нинова. Затова левицата първо ще направи извънпарламентарни консултации, ще изслуша мнения и предложения. Най-вероятно идния понеделник мотивите ще бъдат входирани в Народното събрание. \nТази седмица представители на левицата ще имат срещи с пациентски организации, Българския лекарски съюз, Националното сдружение на общинските болници и представители на общопрактикуващите лекари в България. Целта ни е да обсъдим нашите алтернативни предложения, повечето от които са записани и във \"Визия за България\". Ще чуем мнения, ще изслушаме всички, ще обсъдим подробно мотивите в трите им части - сегашно състояние на здравеопазването, предложения на ГЕРБ, предложения на БСП за алтернатива. И едва след това ще внесем вота на недоверие в парламента. Това най-вероятно ще бъде в понеделник, обясни Корнелия Нинова.  \nПрипомняме, че на последното заседание на НС на БСП бе взето решение за внасяне на вот на недоверие на тема \"Здравеопазване\". Социалистите атакуват предложенията на управляващите за нов здравен модел и твърдят, че промените реално няма да подобрят нито състоянието на болниците, нито нивото на здравни грижи. Голям процент от българите също не одобряват готвените от ГЕРБ промени, показа наскоро социологическо проучване. В същото време идеите на БСП за повече държавен контрол над болниците и за това лечебните заведения да не са търговски дружества срещат сериозно обществено одобрение.  \nВотът на недоверие, който левицата ще внесе, е напълно аргументиран, дори закъснял. Здравната система е пред рухване. За нас големите проблеми са как се остойностяват клиничните пътеки, както и това, че болниците се превърнаха в търговски дружества. Това коментира по-рано вчера в телевизионно интервю зам.-председателят на ПГ \"БСП за България\" Антон Кутев. \n    \n \t\n", "date": "2018.10.09", "title": "Левицата обсъжда мотивите за вота извън парламента "}
{"url": "http://www.duma.bg/node/176680", "text": "Управляващата коалиция влиза с отслабени позиции в есенния политически сезон, показва регулярното тримесечно национално представително проучване на агенция \"Алфа Рисърч\", проведено в периода 23-30 септември 2018 г. Правителството отбелязва спад от 1% и ръст в негативните оценки от 41 до 43%. Рейтингът на премиера Бойко Борисов е спаднал от 37 на сто на 33%. \nДве трети от анкетираните са на мнение, че противоречията в управляващата коалиция се изострят, а 31% са на противоположното мнение. Тези публични взаимоотношения залагат и по-дългосрочни капани и атакуват \"отвътре\" основното послание на ГЕРБ за стабилността, коментират социолозите. Те посочват, че е неубедително нестабилна коалиция да произвежда стабилност в обществото. \nСпоред 66% от анкетираните основната вина за напрежението между президента и правителството е на кабинета, а според 34% - на държавния глава. След леко съживяване през юни рейтингът на НС отново тръгва надолу и спада от 14 до 12%. Работата на главния прокурор одобряват 9% срещу 41% неодобрение. \nДоверието в ГЕРБ намалява с 2,3% и е 22,2%. БСП остава на 19,7%, \"Обединени патриоти\" събират 4,7% одобрение, а ДПС - 6,6%. \"Воля\" остава под 4-процентовата бариера.   \n \t\n", "date": "2018.10.09", "title": "Алфа Рисърч: Отслабват позициите на управляващите"}
{"url": "http://www.duma.bg/node/176679", "text": "Главната инспекция по труда (ГИТ) не е издавала разрешения за включване в дуална система на обучение на лица, ненавършили 16 години. Това става ясно от отговор на социалния министър Бисер Петков на въпрос на депутата от \"БСП за България\" Валентина Найденова за проверките на Инспекция по труда за спазване на текстове от Кодекса на труда във връзка с дуалното обучение. Нейният въпрос е по повод обществения интерес към реалното въвеждане и развитие от този вид обучение у нас. \nОт отговора става ясно още, че инспекцията не можела да контролира училищата, сключили договори с предприятия за включване в дуална система на обучение, тъй като те не са работодатели на учениците, обучаващи се чрез работа. ГИТ текущо контролира работните места, за които е поискано и съответно издадено разрешение да бъдат наети непълнолетни лица. При проверките обаче се извършвал общ контрол за спазване на трудовото законодателство, т.е. по отношение на всички работещи, а не само спрямо включените в дуална система на обучение. Нарушения, свързани конкретно със закрилата на труда на непълнолетните лица, включени в обучение чрез работа, не са установени, подчертава Петков. \nПрез миналата учебна година са издадени разрешения за наемане на работа на непълнолетни по дуалната система на 30 предприятия. Те са в областта на изграждане на електрически инсталации, производство на промишлено хладилно и вентилационно оборудване, търговия на дребно с компютри, инсталиране на машини и оборудване, производство на други електрически и електронни проводници, търговия на едро с компютри, периферни устройства и софтуер, разпределение на електрическа енергия, обработка на товари, както и с производство на оптични уреди и елементи и фотографска техника и др. \nИнспекцията обаче не може да предостави информация колко ученици са обхванати в системата на обучение чрез работа. Освен това някои от учениците имат навършени 18 години и за тях не се изисква разрешение от инспекцията за сключване на трудов договор.  В последните три години приемът във висшите училища е намалял 13 000 души. Затова стратегията за развитието на образованието в България трябва да бъде фокусирана в професионалните направления и в областите, в които висшите училища са много силни, коментира вчера посветният министър Красимир Вълчев на национален форум \"Предизвикателствата пред държавните висши училища в България: тенденциите за развитие - година по-късно\". Специалностите, които не се търсят от студентите са математиката и физическото възпитание. \nСпоред МОН моделът на академично самоуправление е бил добър в началото на 90-те години. Вълчев даде да се разбере, че е нужна промяна в Закона за висшето образование, с което да се въведе нещо като трета стипендия, с която да има безплатно обучение за студенти.  \n    \n \t\n", "date": "2018.10.09", "title": "Дуалното обучение забранено под 16 години "}
{"url": "http://www.duma.bg/node/176681", "text": "Традиционният понеделнишки Коалиционен съвет на управляващите изненадващо бе отменен. Журналистите не бяха уведомени за това и разбраха, когато отидоха вчера в 9 ч. сутринта в Министерския съвет. Малко по-късно от правителствената пресслужба излязоха със съобщение, че КС е отменен за петък, 12 октомври. \nОт \"Обединени патриоти\" вероятно също се изненадаха, тъй като в неделя от партията на \"Атака\" обявиха официално, че в понеделник се събира съветът на управляващите. Рано сутринта вчера лидерът на НФСБ и вицепремиер Валери Симеонов също заяви, че предстои събиране на Коалиционния съвет, на което вероятно ще се обсъждат имена за главен секретар на МВР, както и поредният вот на недоверие, внесен от БСП. \"Не трябва да притискаме ГЕРБ за главен секретар на МВР. По-добре да се внимава с избора, за да не го освобождаваме след няколко месеца\", заяви Симеонов. \nПрипомняме, че през уикенда лидерът на \"Атака\" Волен Сидеров поиска оставката на вътрешния министър Младен Маринов и настоя атакист да оглави МВР. Вчера пък бившият главен секретар на МВР Светослав Лазаров обяви, че е подал оставка като организационен секретар на \"Атака\". Оттеглянето му от политиката се обяснява със слуховете, че го гласят отново за главен секретар на МВР. \nСимеонов обаче заяви, че Лазаров не е подходящ избор за поста заради провалената акция в Лясковец под негово ръководство, при която загина командос.   \n \t\n", "date": "2018.10.09", "title": "Отмениха изненадващо заседанието на Коалиционния съвет"}
{"url": "http://www.duma.bg/node/176682", "text": "Ключът за успеха на БСП е в ръцете на младите хора. Tова заяви при среща с областните председатели и медийните секретари на Младежкото обединение зам.-председателят на БСП Кирил Добрев. Той припомни, че управляващата партия в момента е с 10-годишна история, точно колкото години съществува младежката структура на БСП.  \nЗа нас вие сте отборът, който ни пази гърба и скоро ще ни наследи, подчерта Добрев. Според него най-важната задача на младежите е да работят за привличането на повече млади хора към каузите на левицата. Добрев не изключи възможността за разговор за обединено ляво да тръгне именно от младежките организации, защото те не са натоварени с негативите и междуличностните отношения от миналото. \nКирил Добрев отговаря повече от два часа на въпроси на младежите. В хода на дискусията имаше питания, свързани с предстоящите избори за Европейски парламент и участието на младите хора в кампанията, състоянието на младежките структури по места и възможностите за работа с НПО и граждански сдружения.   \n \t\n", "date": "2018.10.09", "title": "Ключът за успеха на БСП е в ръцете на младежите"}
{"url": "http://www.duma.bg/node/176684", "text": "Прокуратурата е запорирала пари и е блокирала преводи за около 14 млн. евро на фирми и търговци, свързани със строителната компания \"Джи Пи Груп\". Това съобщи вчера главният прокурор Сотир Цацаров. По думите му мерките са във връзка със сигналите на сайта \"Биволъ\" и вицепремиера Томислав Дончев за злоупотреби с еврофондовете. \nОбвинител №1 съобщи за това след съвещание с полицията в Русе, която разследва убийството на телевизионната водеща Виктория Маринова, чието последно предаване е било посветено на аферата с \"Джи Пи Груп\". Проверката на прокуратурата е прераснала в досъдебно производство, но обемът на работа е голям и разследването по случая продължава. \nПрокуратурата е упражнила правомощията си по Закона за мерките срещу изпирането на пари, уточни Цацаров. \nПрез септември Софийската градска прокуратура възложи на ДАНС да извърши проверка на данните от разследването на \"Биволъ\". След публикацията бяха задържани журналистът Димитър Стоянов и румънският му колега Атила Биро, които подадоха сигнал до МВР, че от офисите на „Джи Пи Груп“ започва изнасяне на документи, които са изгаряни близо до Радомир, а двамата журналисти са били на мястото, за да заснемат изгарянето. На 14 септември сигнал за нередности и измами при усвояване на средства от европейски фондове по повод същата публикация е постъпил и от Томислав Дончев. Двата сигнала са обединени, обясниха от прокуратурата. \n    \n \t\n", "date": "2018.10.09", "title": "Прокуратурата погна \"Джи Пи Груп\" със запор на 14 млн. евро"}
{"url": "http://www.duma.bg/node/176686", "text": "Разследването на убийството на българската журналистка Виктория Маринова, чието тяло беше открито в събота в Северна България, е наложително да бъде провеждано под международен контрол. Това заяви вчера комисарят по правата на човека на Съвета на Европа Дуня Миятович. \"Призовавам властите да разследват спешно това ужасно престъпление. Фактът, че последната й работа е била свързана с предполагаема злоупотреба с евросредства, налага разследването да се провежда под международен контрол\", каза тя. \nАсоциация на европейските журналисти в България (АЕЖ) настоява за ефективно разследване и бързо изправяне пред правосъдието на отговорните за това брутално престъпление. АЕЖ призовава да не бъде изключвана нито една възможна версия за убийството, включително и тази за причини, свързани с работата на жертвата. \"В същото време, преди да има конкретни и доказани факти, е недопустимо да се спекулира дали инцидентът има отношение към темата за свободата на изразяване в България\", подчертават от АЕЖ. \"Репортери без граници\" настояват за пълно разследване на ужасяващото убийство на българската телевизионна журналистка и призовават колегите й да получат полицейска защита. \nШефът на групата на ЕНП Манфред Вебер написа в туитър, че е шокиран от бруталното убийство на български журналист и също припомня за другите двама убити журналисти в ЕС. Групата на \"Зелените\" в ЕП заяви вчера, че е \"дълбоко потресена\" от убийството, като посочва, че жертвата е съобщила за разследване на възможни злоупотреби с евросредства. \"Тримата журналисти поставиха живота си в опасност, за да изобличат дълбоко вкоренена корупция на най-високите равнища. Извършителите на тези огромни престъпления трябва да бъдат изправени пред правосъдието. Българските власти да покажат решимост в защитата на журналистите, които са в основата на работещата демокрация. Призоваваме за незабавно и независимо разследване\", настояват \"Зелените\". \nМеждународният комитет за защита на журналистите призова българските власти да извършат задълбочено разследване на убийството. \"Репортери без граници\" също призова властите да хвърлят светлина върху \"този ужасяващ акт\". Комитетът за защита на журналистите пък апелира за полагане на всички усилия и използване на всички ресурси за изправяне на отговорните пред правосъдието. Комитетът също припомня, че през 2018 г. са убити малтийската разследваща журналистка Дафне Галиция и словашкият разследващ журналист Ян Куцияк. \n    \n \t\n", "date": "2018.10.09", "title": " Убийството получи голям международен отзвук"}
{"url": "http://www.duma.bg/node/176676", "text": "Декларираме категоричното си несъгласие с провеждането на сепаративни срещи със синдикалисти, зад гърба на национално представителните организации на работодателите и други компетентни органи, с правомощия да провеждат политиките в областта на държавното обществено осигуряване (ДОО). Това заявяват от Асоциацията на организациите на българските работодатели (АОБР) по повод оповестените намерения за отпадане на тавана за новите пенсии от началото на 2019 г. и за рязко повишаване на т. нар. максимален осигурителен доход от 2600 на 3000 лв. \nБизнес организациите искат незабавна среща с участието на премиера, министъра на финансите, министъра на труда и социалната политика и управителя на НОИ. \nСпоред работодателите намеренията за промени са приети  в условията на популистки нагласи преди провеждането на изборите за ЕП и за органи за местно управление, под синдикален натиск, без необходимата оценка на въздействие, без обществени и експертни консултации, включително с организациите на пенсионерите и други заинтересовани страни. \nПредставителите на бизнеса настояват Съветът на управляващата коалиция да обсъди незабавно всички негативни последици и да заяви отказ от прокарване на съответните решения в хода на приемане на държавния бюджет и бюджета на ДОО.     \n \t\n", "date": "2018.10.09", "title": " Бизнесът изрази несъгласие с отпадането на тавана за пенсиите"}
{"url": "http://www.duma.bg/node/176677", "text": "Болницата за продължително лечение и рехабилитация в Перник, известна като Профилакториума, е застрашена да остане без отопление през зимата, алармира управителят на здравното заведение д-р Венцислав Чунов. Той припомни, че закупеният през 2015 г. котел на пелети стои неизползваем и тази зима също вероятно няма да бъде пуснат в експлоатация. \nСъоръжението е предназначено да захрани с топло цялата сграда, която е с разгъната застроена площ 10 000 кв. м. Котелът е закупен за 150 000 лв. по програма за енергийна ефективност. Не са правени обаче 72-часови проби, защото обновената част от отоплителната инсталация на сградата няма да издържи на мощността на котела. По думите му за тригодишния период съоръжението частично е ограбено, но щетите са възстановими. Община Перник не е продължила работата си по проекта за енергийна ефективност, за който е имала одобрение. Д-р Чунов поиска за два етажа на болницата да бъдат закупени проточни котли от каскаден тип, или нов котел на газ.  \nПрофилакториумът е строен от мината в подножието на местната планина Голо бърдо. Здравното заведение е отворило врати през 1959 г. като база на Института по физиотерапия, курортология и рехабилитация в столичния квартал \"Овча купел\". Сега то е общинско и в него се лекуват болни от инсулт, инфаркт, посттравматични състояния и др.     \n \t\n", "date": "2018.10.09", "title": "Болница в Перник може да остане без отопление през зимата"}
{"url": "http://www.duma.bg/node/176651", "text": "Ирландски турист попадна в болница, след като глътна диамантено бижу в опит да го открадне в бижутериен магазин в турския курорт Мармарис, съобщи \"Метро\". 54-годишният Иън Кемпбъл първоначално се опитал да напусне магазина с пръстен на стойност 30 756 паунда. Собственикът на бижутерията обаче заподозрял крадеца и веднага блокирал металните решетки на изхода. В този момент мъжът погълнал бижуто, което криел в стиснатия си юмрук. \nПристигналите на място полицаи откарали крадеца в болница. Със съдебна заповед на лекарите било наредено да направят рентгенова снимка на стомаха на Кемпбъл, на която ясно се виждал 2,5-каратовият диамантен пръстен. Според съдебното разпореждане, ако бижуто не излезе по естествен път, на ирландеца трябва да бъде направена операция, с която да бъде извадено.   \n \t\n", "date": "2018.10.09", "title": "Крадец погълна диамантено бижу"}
{"url": "http://www.duma.bg/node/176653", "text": "Германска компания разработи първата джобна пералня, която се предлага под формата на смарт сапун, съобщи \"Дейли мейл\". Новото устройство носи търговската марка \"Долфи\" и струва 189 долара. Идеята за разработването му дошла на бизнесдамата Лена Солис, която винаги изпитвала затруднения с прането по време на многобройните си пътувания. \n\"Долфи\" е с размерите на тоалетен сапун, изпира дрехите за 30 минути и използва 80 пъти по-малко енергия, отколкото традиционната пералня в дома ни. Устройството може да се ползва във всяка мивка, след като се запуши отворът на сифона й. Смарт сапунът не поврежда дрехите и пере всякакви материи, включително и кашмир. \nПродуктът се потапя в мивка или леген, като се добавя прах за пране. Той излъчва ултразвукови вълни, които изстрелват микроскопични мехурчета под високо налягане. Именно те осигуряват бързото изпиране на дрехите. Разработката на устройството е отнело 3 години, преди да бъде пуснато на пазара.     \n \t\n", "date": "2018.10.09", "title": "Джобна пералня се предлага под формата на умен сапун"}
{"url": "http://www.duma.bg/node/176655", "text": "\"Акага\" ще отпразнува над четвърт век на сцената с нова песен, която разказва история за мечти, надежда и носталгия. \"Помниш ли онези дни\" ще бъде изпълнена за първи път днес, 9 октомври, в зала 1 на НДК. Шоуто ще припомни на публиката дългия път на групата и многобройните й успехи. Именно по случай концерт-спектакъла от \"Акага\" създадоха авторска песен и клип, които ще представят на събитието. Незабравимите времена на една от най-популярните български формации са събрани в съвременно парче, което ще накара феновете не само да си спомнят, но и да танцуват. \nКрасимир Куртев е отговорен за текста и музиката на песента, а аранжиментът е на \"Акага\" и Ясен Велчев. Клипът към \"Помниш ли онези дни\", който е дело на режисьора Николай Драганов, също успешно връща към миналото благодарение на специалното участие на Ясен Велчев, Калин Вельов, Цветан Недялков и Оги Весков. Разбира се, успешните музиканти не се появяват в клипа случайно. Всички те са били част от група \"Акага\" през годините и са допринесли за огромния й успех на световно ниво. \nГореизброените имена ще вземат участие и в спектакъла заедно с още много други талантливи музиканти. Кристиян Александров е един от тях - някога барабанист на групата, а в момента един от най-изявените джаз пианисти в Канада и носител на \"Грами\" за джаз албум. Освен музиканти, на сцената в зала 1 на НДК ще се качат и артистите Станимир Гъмов, Митко Павлов и Камен Алипиев. \nДългата и изпълнена с емоции история на \"Акага\" няма да е представена единствено чрез музиката им и гостите на концерта. А и чрез излъчване на архивни кадри, представящи отделните периоди от развитието им. Всички тези елементи гарантират интересно шоу, което ще напише още една история, за която да си спомняме. \nБилети за събитието се продават на цени от 15 до 50 лв. в OMV и мрежата на Eventim.bg.   \n \t\n", "date": "2018.10.09", "title": "\"Акага\" празнува с история за мечти "}
{"url": "http://www.duma.bg/node/176672", "text": "Разпадът на мутренската държава издълба дъното. Бруталното убийство на журналистка от Русе се превърна във фитила, който само за няколко часа подпали тлеещите с години гняв, омерзение, срам и крайно недоверие към властта в България.  \nСрастването между мафия и държава е нагло и неприкрито, а полицейските разследвания и прокурорските напъни отдавна се възприемат или като бутафория, или като назидание за опоненти и по-гласовити несъгласни. Народът НЕ ИМ ВЯРВА! И не очаква нито независимо разследване, нито арест за реалния виновник. Народът е ОМЕРЗЕН! И много добре знае, че зад размахания пръст на Цацаров прозира сянката на Пеевски, а в биографията на вътрешния министър се крие и \"работа\" за подземния свят. Народът ПОМНИ колко пъти удобно белезници щракваха за клошари и психично болни, за да се бият в гърдите от МВР и да демонстрират бързина и прозрачност на правосъдието.  \nНо прогнилата им система този път няма да замете случая толкова лесно. Защото след страха идва бунтът на гнева. Събуденият народ не иска само истината. Иска разсичането на мръсните им пипала докрай. \nКаквато и версия да извадят Борисов, Маринов и Цацаров, обществото няма да повярва. Няма да се примири. Този път не. Присъдата вече е произнесена - краят на паразитирането им е близо. \n    \n \t\n", "date": "2018.10.09", "title": "Бунтът на гнева"}
{"url": "http://www.duma.bg/node/176678", "text": "Камарата на архитектите в България (КАБ) настоява кметът на София Йорданка Фандъкова и главният архитект Здравко Здравков да прекратят обществената поръчка за концепция за пл. \"Света Неделя\" и да направят международен конкурс с широк достъп на български и чуждестранни архитекти. \nДУМА припомня, че конкурсът за площад \"Света Неделя\" бе обявен на 17 септември. Според архитектите обаче в сегашния си вид процедурата не отговаря на принципите за организиране на концептуални конкурси на Архитектурния съвет на Европа, чиято философия е, че най-добрата идея може да се появи при участието на най-голям брой професионалисти. Условията лишават от участие огромната част от архитектите за сметка на ограничен брой икономически силни фирми, категорични са от камарата. \nПървоначално критериите бяха общ оборот от 1,5 млн. лв. и оборот от 750 хил. лв. по подобни проекти за последните 3 г., както и 15-членен екип. Камарата оспори тези и още няколко условия в конкурса. Финансовите изисквания бяха намалени наполовина, а екипът беше редуциран до 5 души. Изискването екипът да е проектирал подобно градско пространство с площ 25 000 кв. м също беше намалено - на 15 000 кв. м, но и в този размер то все така рязко стеснява кръга на участниците и избора на идеи, обясняват от КАБ.   \n \t\n", "date": "2018.10.09", "title": "Архитекти искат спиране на поръчката за пл. \"Св. Неделя\""}
{"url": "http://www.duma.bg/node/176696", "text": "Лидерът на опозицията в Македония призова правителството да развали споразумението с Гърция за промяна на името на страната и настоя за предсрочни избори. \nХристиян Мицкоски, който е лидер на дяснонационалистическата партия ВМРО-ДПМНЕ, изтъкна, че трябва да бъде съставено временно техническо правителство до провеждането на изборите, които по думите му трябва да се проведат в края на ноември. \n\"Македония навлиза в нова политическа криза. Решението е катастрофално и неприемливо както за ВМРО-ДПМНЕ, така и за мнозинството от гражданите. Нова криза напълно ще разруши икономиката\", подчерта Мицкоски. \n\"Македония няма нужда от избори. Македония е на прав път. Ще отворим глава през юни. Ще имаме наше място на масата за преговори в Брюксел и НАТО с началото на ратификацията на протокола в парламентите на 29 държави членки на НАТО. От икономическа гледна точка Македония е в отлично състояние и не е необходимо да се провеждат избори, освен ако не се наложи\", каза премиерът Зоран Заев в интервю за \"Евронюз\" и добави, че са в ход консултации с депутатите. \nМакедонският премиер отбеляза, че само ако не успеят всички възможни начини за постигане на мнозинство от 2/3 в парламента, само тогава страната ще отиде на избори, а успоредно с това призова депутатите да направят това, което е тяхно задължение към държавата. \nНа 30 септември македонците гласуваха за промяна на името на страната на Северна Македония. Референдумът обаче не привлече изискуемите 50 процента избирателна активност, за да бъде валиден, като гласуваха само 36,9 на сто от имащите право на глас около 1,8 млн. души.   \n \t\n", "date": "2018.10.09", "title": "ВМРО-ДПМНЕ поиска нови избори в Македония"}
{"url": "http://www.duma.bg/node/176699", "text": "Избирателната активност на референдума за промяна на конституцията на Румъния, която да премахне възможността за еднополови бракосъчетания е 20,41%, съобщиха от Централната избирателна комисия на северната ни съседка. \nМалко над 3,7 млн. граждани са упражнили правото си на глас. За признаване на референдума обаче е необходимо участието на минимум 30% от избирателите. \nРеферендумът за по-точното определение на понятието \"семейство\" в румънската конституция се проведе на 6 и 7 октомври. \nВ досегашния текст от основния закон на страната е записано, че семейството представлява \"доброволен брак между съпрузи\". Инициаторите на допитването предлагаха промяната, според която то става \"доброволен брак между мъж и жена\", с което ще бъде изключена възможността от официална регистрация на отношенията между еднополови двойки.   \nРумънската опозиция обвини за провала на референдума за еднополовите бракове управляващите социалдемократи, а организаторите на допитването обещаха да повторят инициативата, предава РИА \"Новости\". \nРъководителят на опозиционната Национално-либерална партия на Румъния Людовик Орбан заяви, че за резултатите от референдума са виновни управляващите социалдемократи и лично техният лидер Ливиу Драгня, който е \"присвоил\" идеята за провеждане на допитването и по този начин я е \"компрометирал\". \nОт опозиционния \"Съюз за спасение на Румъния\" (ССР) също смятат, че ниската избирателна активност е сигнал към властите, които са одобрили референдума. \n\"Това правителство трябва да си ходи, настояваме за неговата оставка, защото хвърли на вятъра 40 млн. леи (около 16,7 млн. лева)\", заяви лидерът на ССР Дан Барна.  \nИнициаторите на допитването смятат, че ниската активност е резултат от бойкот от страна на политическите партии. Според тях референдумът би могъл да бъде повторен в близко бъдеще. През 2016 г. организацията събра 3 млн. подписа за организиране на референдума. \nПредседателят на Съвета за борба с дискриминацията Чесаба Азталос призова жителите на страната към рационалност и помоли резултатите от референдума да бъдат приети \"със смирение\". \n\"От юридическа гледна точка нищо не се е променило. Конституцията и сега не позволява еднополовите бракове! Наш дълг е да ограничим речта на омразата и разделението на обществото\", написа Азталос във фейсбук. \nХомосексуализмът в Румъния беше престъпление до 2000 г., когато под натиск от Съвета на Европа и Европейския съюз Букурещ измени законодателството.   \n \t\n", "date": "2018.10.09", "title": "Ниска активност провали референдума в Румъния "}
{"url": "http://www.duma.bg/node/176697", "text": "Ръководителят на китайската дипломация Ван И на днешната среща в Пекин с американския държавен секретар Майк Помпео заяви, че САЩ трябва да спрат атаките срещу държавната политика на Китай. Той заяви, че \"е хвърлена сянка върху бъдещето на отношенията между Съединените щати и Китай\". \nПомпео от своя страна заяви, че Вашингтон и Пекин имат \"основни различия\" по двустранните въпроси. \n\"Силно сме обезпокоени от действията, които предприема Китай, и се надявам, че ще имаме възможност да обсъдим въпросите за нашите отношения\", посочи той. \nСрещата на И и Помпео бе посветена на денуклеаризацията на Корейския полуостров и се провежда в напрегната атмосфера заради \"търговска война\" между Китай и САЩ. Американският вицепрезидент Майк Пенс миналата седмица засили американската кампания за натиск върху Китай в рамките на търговската война. Той обвини Пекин за \"злонамерени\" опити да подкопаят позицията на Тръмп преди предстоящите избори за Конгреса. \nПомпео се срещна по-рано със севернокорейския лидер Ким Чен Ун и с президента на Южна Корея Мун Дже Ин, след което пристигна в Пекин, за да информира китайските власти за хода на срещата в Пхенян. \nДържавният секретар заяви, че е постигнал голям напредък на срещата с Ким и че работи за организиране на втора среща на американския президент Доналд Тръмп с него. \nПрезидентът на Южна Корея Мун Дже Ин пък заяви, че очаква севернокорейският лидер Ким да посети Русия и китайския президент Си Сзинпин - Северна Корея в контекста на глобалните дипломатически усилия за решаване на ядрената криза.   \n \t\n", "date": "2018.10.09", "title": "Китай: САЩ да спрат атаките срещу нас"}
{"url": "http://www.duma.bg/node/176698", "text": "Министерството на външните работи на Русия привиква холандския посланик, след като Холандия обяви, че е предотвратила хакерска атака на руснаците срещу Организацията за забрана на химическите оръжия (ОЗХО). \"Заради дезинформационната кампания, провеждана от Хага, холандският посланик ще бъде привикан във външното министерство в понеделник\", каза източник от ведомството. \nПрез миналата седмица Холандия обяви, че е изгонила четирима агенти от руското военно разузнаване през април за опит за хакерска атака срещу ОЗХО. \nПрез миналия месец посланиците на Холандия и Швейцария бяха привикани заради \"непотвърдени обвинения\", че руски агенти са се опитали да извършат хакерска атака срещу швейцарски цели. \nМеждувременно говорителят на Кремъл Дмитрий Песков коментира, че представените от Холандия документи не доказват, че Москва се е опитала да извърши хакерска атака срещу ОЗХО. \nЗапитан от журналисти дали Кремъл разглежда публикуваните от холандските власти документи, включително дипломатически паспорти на четиримата мъже, идентифицирани като агенти на руското военно разузнаване, като доказателство, Песков отговори отрицателно и добави, че Москва повече няма да обсъжда тази тема пред медиите.   \n \t\n", "date": "2018.10.09", "title": "Москва привика холандския посланик"}
{"url": "http://www.duma.bg/node/176700", "text": "Връчиха Нобела за икономика \nКралската шведска академия на науките присъди Нобеловата награда за икономика за 2018 г. на американците Уилям Нордхаус и Пол Майкъл Ромър. Двамата печелят наградата за създаване на методи за разрешаване на някои от най-фундаменталните и неотложни проблеми: дългосрочен устойчив растеж на икономиката и благополучие на световното население. Подкрепиха Меркел за нов мандат \nВисокопоставени германски консерватори подкрепиха кандидатурата на канцлера Ангела Меркел за преизбиране като председател на Християндемократическия съюз на партийния конгрес през декември. Меркел обяви, че възнамерява да остане лидер на страната до парламентарните избори през 2021 г. Тя също заяви, че отново ще се кандидатира за председател на партията. \nДодик печели изборите в Босна Лидерът на босненските сърби Милорад Додик е спечелил проведените вчера избори в Босна и Херцеговина. Той е получил 55% от гласовете срещу 44% за конкурента му Младен Иванич при 85% преброени бюлетини. Додик ще заеме място в тричленното президентство на страната. Той е президент на автономната Република Сръбска в рамките на Босна и Херцеговина.  Ердоган: Никога повече МВФ \nТурският президент Реджеп Тайип Ердоган заяви, че Турция няма повече да взима кредити от Международния валутен фонд (МВФ). „На днешна Турция не са й нужни кредити или техническа подкрепа от МВФ“, каза Ердоган. Той добави, че темата за вземане на кредити от МВФ е \"затворена веднъж завинаги\". Турция уреди последните си дългове към МВФ през 2013 г., но започна нови преговори по тази тема след падането на националната валута - турската лира през август, заради напрежението в отношенията със САЩ, след като Вашингтон въведе мита за внос на стомана и алуминий от Турция.  \n    \n \t\n", "date": "2018.10.09", "title": "Кратки новини"}
{"url": "http://www.duma.bg/node/176701", "text": "Президентът на Сирия Башар Асад заяви в неделя, че споразумението между Турция и Русия за Идлиб е само \"временна мярка\", съобщи сирийската държавна информационна агенция САНА. \n\"Споразумението е временна мярка, благодарение на която държавата успя да осъществи много от намеренията си на терен\", заяви Асад на среща на Централния комитет на партия БААС. Тя обаче ще помогне на правителството по много начини. Ще бъде избегнато кръвопролитието, е признал президентът. \nПровинция Идлиб е последният бастион на противниците на сирийското правителство. \nТурция и Русия се договориха в средата на септември да създадат нова демилитаризирана зона в провинция Идлиб, от която бунтовниците трябва да се изтеглят до средата на следващия месец. \nПървата бунтовническа група започна в края на септември изтеглянето си от демилитаризираната зона. \nТова е \"Файлак ал-Шам\". \n    \n \t\n", "date": "2018.10.09", "title": "Асад: Сделката за Идлиб е временна"}
{"url": "http://www.duma.bg/node/176702", "text": "Президентът на Интерпол, китаецът Мън Хунвей, е изпратил до генералния секретариат на организацията заявление за своята оставка, която влиза в сила незабавно, се казва в официално прессъобщение на международната полицейска организация, публикувано на интернет страницата й. \"Съгласно устава и регламента изпълняващ длъжността ръководител на Интерпол ще бъде старшият вицепрезидент Ким Чен Ян, представител на Южна Корея\", пише на сайта на организацията. \nРешението за задържане на бившия президент на Интерпол Мън Хунвей в Китай е взето на най-високо равнище, пише вестник \"Саут Чайна морнинг поуст\". Според изданието Мън вероятно е замесен в далеч по-сериозно престъпление от обикновена корупция. \n\"Смятам, че е имало нещо спешно. Затова и властите са постъпили по този начин, рискувайки да се изложат на международната арена. Ако Мън не е замесен в нещо по-голямо от корупционно разследване, то нямаше да се прибегне до подобни мерки\", твърди базираният в Пекин политически наблюдател Чан Лифан. \nПрофесор Стив Чанг, директор на Китайския институт към Лондонското училище за източни и африкански изследвания (SOAS), смята, че решението за задържане на международен чиновник от подобен ранг би могло да бъде взето единствено на най-високо равнище в китайското ръководство. \nКъсно в неделя властите в Китай официално потвърдиха задържането на 64-годишния Мън Хунвей, който заема също поста заместник-министър на обществената сигурност на КНР. Мън беше в неизвестност повече от седмица след пристигането си в Китай.     \n \t\n", "date": "2018.10.09", "title": "Шефът на Интерпол подаде оставка"}
{"url": "http://www.duma.bg/node/176652", "text": "На специално организиран фестивал в Каталуния отборите се конкурират в изграждането на най-високите и най-сложните човешки кули. В създаването на живите пирамиди участват малки и големи. Традицията на изграждането на кули от хора в Испания се наричани кастелс и датира от ХVIII век в каталунския град Тарагона.   \n \t\n", "date": "2018.10.09", "title": "Фестивал"}
{"url": "http://www.duma.bg/node/176654", "text": "Екип учени от Института по криобиология и хранителни технологии представиха експериментална разработка на бира с добавяне на боровинки и арония, с които антиоксидантите в пивото може да бъдат повишени с 34-55%. Според авторите на иновативното изследване - доц. д-р Силвия Милева, проф. д-р Габриела Маринова и гл. ас. д-р Ива Томова, влагането на подходящи плодове е работещ подход за подобряване на хранителните качества на кехлибарената напитка и добра възможност за получаване на нови асортименти бири. \nПлодовете са добре известни със своите ползи за здравето: съдържат голямо разнообразие от полифеноли, флавоноиди, аскорбинова киселина, антоцианини, каротеноиди и др. С най-висок антиоксидантен капацитет са боровинките и черната арония. Стотици научни проучвания потвърждават, че заради естествените си съставки бирата също е ценен източник на витамини, специфични антиоксиданти, минерали, растителни фибри. \n\"Имайки предвид тези факти, очевидно е, че пивото има голям потенциал като напитка с положително функционално действие. Основното предизвикателство за научния ни колектив беше намирането на подходящ технологичен подход, който не само да подобри антиоксидантния капацитет на пивото, но да се получи краен продукт с безупречни дегустационни характеристики\", коментира инициаторът на разработката - доц. Силвия Милева. \nНаучният доклад с резултатите и заключенията от изследването са представени на IX Национална конференция по хранене на Българското дружество по хранене и диететика.     \n \t\n", "date": "2018.10.09", "title": "Български учени повишиха антиоксидантите в пивото"}
{"url": "http://www.duma.bg/node/176703", "text": "Крайнодесният кандидат за президент на Бразилия Жаир Болсонару и Фернандо Хадад от Работническата партия отиват на балотаж. Това показват резултатите от първия тур на президентските избори, който се проведе в неделя.  \nБолсонару води убедително, като получава 47,4% от гласовете, срещу 27,6% за конкурента му. Това са резултати при 88% от преброените бюлетини. За победа на първи тур бяха необходими 50% от гласовете. Балотажът ще се проведе на 28 октомври. Такъв резултат показваха и предварителните проучвания на общественото мнение.  \n63-годишният Жаир Болсонару, бивш парашутист-десантчик, се позиционира като антисистемен кандидат. Той използва расистка и хомофобска реторика, обявява се за връщане на смъртното наказание, възхвалява военната диктатура. \nНякои от избирателите го определят като \"бразилския Тръмп\". \nПреди месец крайно десният политик бе атакуван по време на своя предизборна проява и бе ранен с нож. \nПривърженици на левите партии организираха протести срещу него, като изразиха притеснение от крайните му възгледи. Много други обаче се обявиха за повече ред в страната, разкъсвана от престъпност.  \nФернандо Хадад сравни конкурента си с Хитлер. Той бе избран за кандидат на партията си, след като съдът забрани на основния фаворит Лула да Силва да участва в изборите.  \nБившият президент на Бразилия Дилма Русеф загуби изборите за Федералния сенат в щата Минас Жерайс, предава ТАСС. \nСпоред данните от екзитпол, проведен от Бразилския институт за изучаване на общественото мнение, Русеф получава едва 15% от гласовете на избирателите и остава на четвърто място. За сенатори биват избрани само първите двама. \nСпоред резултатите от екзитпола лидер в щата Минас Жерайс е журналистът Карлос Виана (21%), следван от представителите на партия \"Солидарност\" Динис Пинеру и на партия \"Демократас\" Родриго Пашеку с по 18%. Всички предварителни проучвания сочеха победа за Русеф. \nПредседателят на Националния конгрес (двукамарен парламент) на Бразилия, сенаторът Еунисио Оливейра също ще изгуби поста си, тъй като няма да бъде преизбран в горната камара. Това се доказва от резултатите от проведените в страната общи избори, публикувани в интернет от телевизионния канал \"Глобо\". \nОливейра, кандидат на бразилската Демократическа партия в щата Сеара, се оказа трети в списъка на кандидатите за две сенаторски места от региона, спечелвайки около 17% от гласовете, предаде ТАСС. По този начин политикът няма да може да представлява своя щат във Федералния сенат, а неговите правомощия като сенатор ще изтекат на 31 януари 2019 г.     \n \t\n", "date": "2018.10.09", "title": " \"Бразилски Тръмп\" печели на изборите за президент "}
{"url": "http://www.duma.bg/node/176656", "text": "След продължително боледуване почина един от създателите на българската анимационна школа - художникът аниматор, режисьор и сценарист Стоян Дуков. Дуков е автор на 43 и сценарист на 9 филма. Сред най-известните му анимационни творби са \"Га\", \"Къщи-крепости\", \"Това е животът (Се ля ви)\", \"Музикална история\", \"Февруари\". Стоян Дуков е автор и на множество карикатури, илюстрации и плакати. Опелото ще се състои на 10 октомври от 12 ч. в столичната църква \"Св. Параскева\" на ул. \"Г. С. Раковски\" 58.   \n \t\n", "date": "2018.10.09", "title": "Напусна ни аниматорът Стоян Дуков"}
{"url": "http://www.duma.bg/node/176657", "text": "Най-новият роман на Здравка Евтимова \"Зелените очи на вятъра\" (изд. \"Жанет 45\") ще бъде представен днес, 9 октомври, от 18.30 ч. в литературния клуб \"Перото\" в НДК. С думи за книгата участва проф. Миглена Николчина. \"Зелените очи на вятъра\" е роман, с който човек се научава да не се предава. Винаги е имало силни на деня, винаги е имало хора, които превръщат поклона в свое всекидневие. Примирявайки се с необходимостта да пълзят, те трансформират унижението в мерна единица за своя възход. Намират пътека към материално благополучие, добре нахранени са, дрехите им са елегантни. На мястото, където би трябвало да е сърцето, имат локва с отровна течност. Те са утрешните силни на деня. Книгата ни запознава с онези, които се изправят срещу тях. Те са по-силни от поклона, по-високи от унижението. Те не се предават.   \n \t\n", "date": "2018.10.09", "title": "Здравка Евтимова с премиера в \"Перото\""}
{"url": "http://www.duma.bg/node/176659", "text": "Десетки картини от постоянната експозиция на Владимир Димитров-Майстора в кюстендилската галерия, която носи неговото име, няма да бъдат достъпни за посетителите заради регионалната изложба \"Струма\", домакин на която е галерията. В намален вид експозицията ще е между 15 октомври и 30 ноември, информират от галерията. \nПостоянната експозиция във фоайето и в залите на втория етаж е от около сто платна на именития художник. Там са повечето от шедьоврите му. Заради домакинството на регионалната изложба \"Струма\", организирана редовно с творби на живописци от регионите Перник, Благоевград и Кюстендил, която ще бъде открита на 20 октомври, почти половината от платната на Майстора ще бъдат свалени. Уредниците се надяват това да не намали интереса към експозицията, посещавана от десетки любители и ценители на живописното изкуство и на творчеството на Майстора. Кюстендилската галерия съхранява около 1800 негови творби. Най-известните от тях са в постоянната експозиция. Посетителите вече се впечатляват и от новореновирания парк \"Галерията\" пред комплекса, реализиран по проект за около 2 милиона лева по програмата \"Региони в растеж\".    \n \t\n", "date": "2018.10.09", "title": "Експозицията на Майстора в Кюстендил е в намален вид до края на ноември"}
{"url": "http://www.duma.bg/node/176658", "text": "Най-любознателната и усмихната публика - детската, се завръща на 28 октомври в зала \"България\" за първия концерт на \"Фортисимо фамилия\" - \"Спящата красавица\" на Чайковски. Слово и музика ще отведат малчуганите на пътешествие в приказния свят на един от най-известните и обичани сюжети за деца, чиято основа е приказката на Шарл Перо. Актьорите Иван Бърнев и Богдана Трифонова ще си партнират със Софийската филхармония под диригентството на Найден Тодоров. Този сезон в афиша са шест детски концерта, два за тийнейджъри и един образователен за възрастни в програмата \"Фортисимо академия\".   \n \t\n", "date": "2018.10.09", "title": "Започва новият сезон на \"Фортисимо фамилия\""}
{"url": "http://www.duma.bg/node/176660", "text": "Стефан Вълдобрев и \"Обичайните заподозрени\" поставят началото на програмата в едно от най-интересните нови пространства в София на 12 октомври от 20 ч. на ул. \"Сан Стефано\" 22. Гостуването им е специално подготвено за \"Кино \"Култура\" и е своеобразен музикален филмов проект на групата. Единствено в \"Кино \"Култура\" \"Обичайните заподозрени\" ще изпълнят песни и инструментални композиции от любими български филми, научи ДУМА от Демна Димитрова. \nДизайнът на \"Кино \"Култура\" е своеобразен декор, разположен сред три основни екрана. Интериорът е изграден от различни кинореференции и елементи, които го превръщат в едно от особено редките тематични места в града. Това внимание и любов към киното е закодирано още в името на мястото. Кино \"Култура\" е едно от емблематичните стари кина в София. В миналото то се е намирало между ул. \"Солунска\" и ул. \"Граф Игнатиев\". Имало е два салона и филмова програма от цял свят. Било е сред знаковите софийски киносалони. \nОтдавайки почит на вече несъществуващото кино, стремежът за настоящото \"Кино \"Култура\" ще бъде да се превърне в уютно убежище в центъра на града. Неговите мобилни пространствени решения ще позволяват разнообразен диапазон от кино, сценични и музикални събития. То ще е място за изкуство, добро прекарване и срещи с приятели, обещават домакините.      \n \t\n", "date": "2018.10.09", "title": "\"Обичайните заподозрени\" откриват \"Кино \"Култура\""}
{"url": "http://www.duma.bg/node/176661", "text": "Бенефис на известната оперна певица Валерия Мирчева с мюзикъла \"Моя прекрасна лейди\" от Фредерик Лоу ще се състои днес, 9 октомври, в Държавната опера в Пловдив. \nСантиментално свързана с Пловдивската опера е Валерия Мирчева. Тя е от семейство на музиканти, пловдивчани. Майка й Климентина, някога хористка в операта, и досега не пропуска нито едно музикално събитие. През 1973 г. Валерия стана лауреат на международния конкурс \"Антонин Дворжак\" в Карлови Вари, на който завоюва първа награда и златен медал, както и Специалната награда на Чешкото радио и телевизия. В Радио Пловдив за интервю я доведе нейната преподавателка в Пловдивското музикално училище. После тя продължи образованието си в Българската държавна консерватория при Илия Йосифов, след което специализира в майсторски клас по оперно пеене, актьорско майсторство и камерна музика. През 1978 г. заслужи I награда и златен медал \"Млади оперни надежди\" в Скопие. Пее в Русенската опера през 1979-1981 г. Под ръководството на Ромео Райчев създава образите на Сестра Агнеса и Грубиянката в \"Юла\" от Красимир Кюркчийски, Зурая в \"Хан Аспарух\" от Александър Райчев, фрау Райх във \"Веселите уиндзорки\" от Ото Николай, Амнерис в \"Аида\" от Верди, Лаура Адорно в \"Джоконда\" от Понкиели... Именно от 1981 г. е солистка на Пловдивската опера. На нейната сцена, както и в многобройните турнета по европейските сцени Валерия Милчева пресъздаде сложни и силни женски образи - Кармен, Азучена в \"Трубадур\", Амнерис в \"Аида\", принцеса Еболи в \"Дон Карлос\", Фенена от \"Набуко\", Мадалена от \"Риголето\", Улрика от \"Бал с маски\", Марина Мнишек от \"Борис Годунов\", Олга от \"Евгений Онегин\", Кончаковна от \"Княз Игор\", Изабела в \"Италианката в Алжир\". \n\"На сцената тази жена е цял спектакъл. Нейната безпогрешна вокална техника, нейният пленителен и чувствен тембър, гласовата й постановка, обемът и широтата на излъчване напомниха легендарната Симионато\", пишат за нея в испанската преса. Многобройни са изявите й в областта на кантатно-ораториалната и камерната музика. Многократно е пяла мецосопрановата партия във Вердиевия \"Реквием\". Гастролирала е в Гърция, Малта, Испания, Германия, Дания, Швеция, Норвегия, Белгия, Холандия, Русия, Армения, Латвия, Украйна, Италия, Куба, Унгария, Чехия, Румъния. Сред партньорите й са звезди на оперното изкуство като Гена Димитрова, Райна Кабаиванска, Никола Николов, Бруно Себастиан, Мауро Аугустини, Никола Гюзелев, Сета дел Гранде... \nНапоследък влиза и в роли от друг възрастов регистър - Нянята в \"Евгений Онегин\", мисис Пиърс в \"Моя прекрасна лейди\", играе с удоволствие и в детски представления. Актрисата в нея си е актриса - винаги предизвиква оживена реакция, запомня се. За нея операта е животът й. Синът й Андрея също прави първи стъпки в оперния театър и в пеенето.      \n \t\n", "date": "2018.10.09", "title": "Честваме примата Валерия Мирчева "}
{"url": "http://www.duma.bg/node/176688", "text": "Левицата излезе с апел към обществото - да се събуди и да покаже непримиримост към случаи като убийството на журналистката Виктория Маринова в Русе. Дано сетивата ни вече не са закърнели, за да си дадем ясна сметка за сериозността на случилото се. Това коментира секретарят на ПГ \"БСП за България\" Кристиан Вигенин на пресконференция в централата на партията.  \nЖестокото убийство на журналистката е поредното доказателство за несигурната среда в България и за огромното недоверие към институциите в държавата. Мълчанието ни в този случай би било укоримо. Няма да бъдем безучастни и ще настояваме за активни действия, категорична бе и Корнелия Нинова. Лидерът на БСП добави, че бурната обществена реакция е причината институциите да се задействат. \nПървоначално МВР и прокуратурата се опитаха да омаловажат трагедията с тезата, че работата на Маринова няма общо с убийството й. Това убийство не е приемливо, независимо от причините, допълни тезата на левицата Вигенин. Народният представител призова институциите за категорични действия и за спешни мерки, с които да бъде защитена свободата на словото и независимостта на медиите в България.  \nЕлена Йончева цитира само няколко от заглавията в международните медии, отразяващи жестокото престъпление: \"Това се случва в Европа. Убит е журналист\" и \"Разследващ журналист убит в България. Надига се вълна от възмущение\". Тревогата на Йончева бе в това, че международният отзвук след убийството бе много по-сериозен, отколкото реакциите тук, в България. Все още не знаем мотивите за жестокото престъпление, но се вижда, че сме загубили вярата, че държавата има желанието и способността да стигне до реалния извършител или поръчител на убийството, подчерта говорителят на ПГ \"БСП за България\".  \nЙончева прочете пред медиите последните думи на Виктория Маринова, изречени в ефира на телевизията, в която работи: \"Силен правителствен и корпоративен натиск върху медии и собственици на медии. Системно отстраняване на разследващи журналисти\". \nУбийството в Русе постави нова червена линия в държавата, която бе пресечена. От нас зависи каква ще е реакцията на цялото общество и на институциите. Дали подобни престъпления ще се превърнат в нещо нормално. Нашият апел е за събуждане на обществото, призова Кристиан Вигенин.  \nПрипомняме, че 30-годишната Виктория Маринова, която беше административен директор и водеща в русенската телевизия TVN, беше брутално убита посред бял ден в събота в Русе. Обезобразеното й тяло бе открито от случаен минувач в парк край Дунав. Маринова е била и водещ на предаването \"Детектор\", в чието последно издание е излъчено интервю с журналиста от \"Биволъ\" Димитър Стоянов и румънския му колега Атила Биро, които бяха арестувани от полицията, докато работеха по разследване за източване на евросредства, свързано със строителната компания \"Джи Пи Груп\". В няколко града вчера се състояха граждански бдения в памет на зверски убитата журналистка в Русе. Демонстрациите в знак на съпричастност бяха организирани във фейсбук. В София журналисти и граждани се събраха в 18,30 ч. на пл. \"Св. Неделя\". В същия час в Русе започна бдение пред Паметника на свободата под наслов \"Да запалим свещ за Вики\". В Плевен събитието започна в 19,30 часа пред църквата \"Св. Николай\", а във Видин - пред катедралния храм \"Св. вмчк Димитър Солунски\".   \n \t\n", "date": "2018.10.09", "title": "БСП: Българи, събудете се! "}
{"url": "http://www.duma.bg/node/176687", "text": "Все още няма задържан за убийството на 30-годишната Виктория Маринова. Работи се по три основни версии. Предстои да бъде изготвен психопрофил на убиеца. Това обяви вчера пред журналисти в Русе вътрешният министър Младен Маринов, след като посети местопрестъплението заедно с главния прокурор Сотир Цацаров. \n\"Работим по версия както за случайно събитие, извършено от лице с психически отклонения и силно изразен полов нагон, но не изключваме и версия за планирано действие също от такова лице или от някакъв личен мотив. Нито една версия не подценяваме. Разпределени са екипи по всички версии. Нито една версия не се изключва, нито един мотив не се отхвърля, нито един близък или познат на Виктория Маринова не е останал неразпитан. Наличният ДНК материал от извършителя вече се изследва в криминалистичната лаборатория\", каза Маринов. \n\"Едно е ясно - извършените действия са изключително брутални и жестоки\", коментира Сотир Цацаров. \"Не изключваме нито една версия, свързана със случайно посегателство, нито версия за планирано посегателство. Мобилизиран е целият експертен капацитет на МВР\", допълни той. \n    \n \t\n", "date": "2018.10.09", "title": "Заподозрян още няма, работи се по три версии"}
{"url": "http://www.duma.bg/node/176690", "text": "Българското общество да се събуди и да бъде непримиримо към случилото се с русенската журналистка Виктория Маринова. Този призив отправи БСП на пресконференция вчера.  на разследващ журналист е поредното доказателство за несигурната среда, в която живеем. Мълчанието в такива случаи би било укоримо и непростимо, категорична бе Корнелия Нинова. \nИскаме действия от правителството и от съответните институции за разкриване на това престъпление, както и конкретни мерки за защита на свободата на медиите в България, обяви Кристиан Вигенин. \nНяколко международни организации призоваха за независимо разследване, а в памет на журналистката в няколко града снощи бе организирано бдение. \n    \n \t\n", "date": "2018.10.09", "title": "БСП: Българи, събудете се! "}
{"url": "http://www.duma.bg/node/176662", "text": "Още една оперна звезда отпътува в небесните селения. Мария де Монсерат Вивиана Консепсион Кабайе и Фолк, която светът обожава като Монсерат Кабайе, приключи земния си път на 85 години. Жизнерадостна, благородна, всеотдайна в професията и в живота, примадона без надменност и суета. Знаменита дива, останала естествена и земна в един свят на бутафория и постоянно съперничество. Извън сцената - любяща и грижовна съпруга, майка и баба.  \nТакава я описват колегите, приятелите и близките - те написаха с дълбоко уважение своите искрени послания в социалните мрежи по повод нейната кончина. Топли думи споделиха и каталунските футболни клубове \"Барселона\" и \"Еспаньол\", които я наричат страхотна певица и изключителен човек. \"С удоволствие следя мачове по телевизията, признава певицата, при това сама и в пълна тишина, не обичам някой да коментира около мен и да ми пречи да гледам.\" Сред нейните увлечения са още шофирането, плуването, живописта, вкусната храна и печивата... Един пълнокръвен човек със своите най-обикновени пристрастия и удоволствия. \nМонсерат Кабайе е родена на 12 април 1933 г. в Барселона в семейството на работник във фабрика. В едно интервю на въпрос какво е мечтаела като дете, тя отговаря: \"Да се справя с бедността. Произхождам от скромно семейство, не съм родена със сребърна лъжичка в устата. Стараех се да си върша работата колкото може по-добре, за да стана независима и да помагам на родителите си.\" Още като дете проявява интерес към музиката и се увлича от пеенето. По-късно завършва консерваторията \"Лисеу\" в родния си град със златен медал. По препоръка на семейството меценати Мата, което подпомага финансово нейното образование, заминава за Италия и става ученичка на знаменития баритон Раймундо Торес.  \nПрез 1965 г. съдбата й дава знак, от който тя се възползва по най-добрия начин - поканена е да замести прочутата певица Мерилин Хорн в ролята на Лукреция Борджия в едноименната опера на Доницети в \"Карнеги хол\" в Ню Йорк. Монсерат получава 20-минутни овации и оттогава започва триумфалното й шествие по световните оперни сцени и концертни зали. В 50-годишната си звездна кариера е гастролирала в \"Метрополитън\", във Виенската държавна опера и на още много престижни сцени по света. Пяла е с прочутите тенори Пласидо Доминго, Лучано Павароти, Хосе Карерас, Алфредо Краус и др. Репертоарът й включва над 100 оперни роли и стотици камерни произведения. Печелила е няколко статуетки \"Грами\", включително за най-добро вокално соло. Сред отличията, които получава, са ордените на Исабел Католическа, \"За заслуги към Република Италия\", \"Изкуство и литература\" на Франция, почетното звание Камерзенгерин на Виенската държавна опера и др. \nОгромна популярност по цял свят и сред най-широка публика й донесе съвместният албум \"Барселона\" (1988) с вокалиста на \"Куин\" Фреди Меркюри и особено едноименната песен, създадена и записана през 1987 г., която те изпълниха на живо при откриването на Лятната олимпиада в каталунската столица. Доста преди да направим записа, ние (с брат й Карлос, който е неин импресарио - бел. ред.) се съмнявахме дали Фреди ще се съгласи да участва в този проект, спомня си Кабайе. И признава, че дори е била малко нервна, тъй като не била сигурна дали двамата ще се спеят. Но той не само се съгласява, а признава, че е почитател на знаменитото сопрано, че събира нейни дискове и е присъствал на концерт на Кабайе в Ню Йорк. Когато започват да работят заедно, оперната прима установява, че той всъщност притежава чудесен баритонов тембър. И веднъж съвсем искрено го запитва: \"Но защо не пеете с този глас?\" А Фреди отвръща с усмивка: \"Защото моите фенове ще престанат да идват на концертите ми...\" Певицата говори с голяма тъга за кончината на Фреди и е категорична: \"Така и не се роди друг певец с такъв уникален глас!\" \nМонсерат се омъжва на 31 години \"за първия и единствен\". Съпругът й Барнабе Марти е известен в средата на ХХ век тенор. Красавец. По-голям от Монсерат с 5 години. Запознават се, когато Марти е поканен да замести заболял изпълнител в \"Мадам Бътерфлай\". В една любовна сцена той така страстно и продължително целува своята партньорка, че тя изгубва ума и дума. Това окончателно я влюбва в колегата й. Следва брак и две деца - синът Барнабе и дъщерята Монсерат, която също е певица. Тя придружаваше майка си в концертите й в България (2000, 2013 и 2016) и дори се изяви на сцената заедно с нея. От дъщерята е внучката й Даниела. В първите години от брака им Кабайе и Марти пеят заедно в оперни постановки, но скоро съпругът прекратява певческите си изяви (според различни източници причините са различни - бел. ред.) и се посвещава изцяло на семейството и кариерата на жена си. \nТайната на отличната форма на гласа си Монсерат споделя кратко и ясно: \"Колкото по-често пееш, толкова по-добре пееш. Никога не съм си позволявала да се отпускам. Всяка моя сутрин започва със специални дихателни и вокални упражнения в репетиционната зала. Гласът ни е природен дар и ако го имаме, е трудно да го развалим. Но ако искаме да постигнем нещо повече, трябва да го развиваме. Талантливият човек в която и да е област трябва да проявява голяма упоритост и успехът ще бъде логичната награда.\" Оперната дива признава, че най-много обича да прекарва свободното си време у дома и със семейството. Вдъхновяват я нейните ученици, а сред тях е и българката Ина Кънчева, която бе участничка в нейните майсторски класове и която примата представи на родна сцена още на първия си концерт у нас. Когато ме питат кои са любимите ми роли, отговарям: \"На майка, баба и учителка\", признава Кабайе. \nПо нейните думи любовта е основата на всичко в живота. Всяко нещо, което правиш без любов, е обречено на неуспех. \"Целият ми живот е любов, казва оперната дива. Хората, които обичам, са моето щастие. Благодарна съм на съдбата, че са до мен. Жена, която е изградила успешна кариера и има прекрасно семейство, не може да не бъде щастлива\", заявява певицата.   \n \t\n", "date": "2018.10.09", "title": " Целият ми живот е любов "}
{"url": "http://www.duma.bg/node/176685", "text": "Президентът Румен Радев ще бъде на работно посещение във Великобритания от 17 до 19 октомври по покана на Нейно Величество кралица Елизабет II. Това съобщиха вчера от прессекретариата на държавния глава. Българският държавен глава ще има аудиенция при кралицата на 18 октомври. \nВ рамките на визитата си Радев ще изнесе лекция в университета в Оксфорд и ще се срещне с представители на българската общност. Той ще посети Съюзното военноморско командване на НАТО в Нортууд. Президентът и българската делегация ще гостуват и в Уестминстърското абатство в Лондон. \nПо време на визитата си във Великобритания Румен Радев ще бъде придружаван от съпругата си Десислава Радева, която ще се срещне с учители, преподаващи в българските училища на Острова. Това е една от най-знаковите визити на българския държавен глава. До момента той не се беше срещал с представители на водещите монархии в Европа. \nПрипомняме, че последното официално посещение на български президент във Великобритания бе на 18 март 2014 година, когато Росен Плевнелиев се срещна с кралица Елизабет II. Преди срещата принц Едуард приветства българския президент в Бъкингамския дворец. През 2001-а с кралска аудиенция беше удостоен и президентът Петър Стоянов заедно със съпругата му Антонина.  \n       \n \t\n", "date": "2018.10.09", "title": "Румен Радев на аудиенция при кралица Елизабет Втора"}
