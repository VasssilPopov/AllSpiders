{"url": "http://duma.bg/node/151732", "text": "Заповедта на директора на СМГ Антони Стоянов за уволнението на учителката Петя Тодорова е отменена, съобщи самата тя вчера пред БТВ. В същото време родители, ученици и учители от елитната гимназия се събраха пред Регионалното управление (РУО) на МОН в защита на директора на СМГ Антони Стоянов. Преди 2 месеца той уволни учителката Тодорова заради участието й в неправомерно класиране на ученици в състезанието по математика \"Европейско кенгуру\", после учители и родители протестираха в защита на Тодорова, а МОН поиска оставката на Стоянов.    \n\"Оставете ни директора\", \"Вън бюрократите от РИО и МОН\" и \"Искаме Стоянов\", пишеше на плакатите в подкрепа на директора. Според събралото се множество Стоянов се справя отлично като директор и е направил много за престижа на училището и за обновяването на материалната база. Хората са категорични, че в голяма степен на него се дължат медалите, които учениците печелят. Хора от РУО поканиха трима от протестиращите за разговор. Александър Караиванов, баща на ученици в СМГ, разказа, че им обяснили как стоят процедурно нещата с проверката. Разчитаме на справедливо отношение и да бъде оценена работата на директора, каза той. От МОН пратили проверка на училището насред скандала с \"кенгуруто\", а сега заплашват да уволнят Стоянов за счетоводни дреболии, негодуваше друг баща.     \nОще при министър Кунева известни математици се оттеглиха от комисиите за състезания и олимпиади, когато шефът на частното сдружение \"Европейско кенгуру\" Сава Гроздев бе назначен да оглави комисиите в МОН. Министерството не взе предвид мнението на Съюза на математиците, на екипа за извънкласна работа, както и писмо на Президента на Международната олимпиада по математика проф. Джеф Смит, заявяват учените. По думите им Гроздев е persona non grata за МОМ и има нулеви показатели в науката. Писмото бе подписано от проф. Петър Бойваленков, чл.-кор. Олег Мушкаров, проф. Николай Николов, проф. Иван Ланджев, доц. Емил Колев и още 8 известни математици.  \nПравителството и МОН толерират частни интереси и застрашават авторитета на едно от най-реномираните български училища, коментира лидерът на БСП Корнелия Нинова вчера. С началото на политическия сезон левите депутати ще организират изслушване в ресорната комисия в НС на министър Красимир Вълчев, на зам.-министри, представители на СМГ, Съюза на математиците и др., за да бъде изяснена ситуацията. Нинова подчерта, че проблемът не е в директора или учителите, а е в това, че в МОН се правят \"панически действия\", за да се прикрие причината за случващото се. Тя се възмути, че се използват деца, родители и учители, за да се прикрият частни интереси като събиране на ненужни такси и нарушения при отчитането на резултати.  \nЛидерът на БСП напомни, че организатори на \"кенгуруто\" са Съюзът на математиците и частно сдружение, чийто председател обаче оглавява и националната комисия към МОН. Нинова бе категорична, че това е конфликт на интереси. Сдружението е събирало и такси за участие от децата. От Съюза на математиците твърдят в декларация за съмнителни протоколи, неспазване на еднаквия праг за ученици от един и същи клас, липса на равни права на децата. \"Става дума за пари, за частни интереси и МОН толерира това. Ако само ще приказват, че образованието им е приоритет, а зад завесите се случва това, ще досъсипем и малкото останало българско образование\", заяви Нинова.  \n    \n", "date": "2017.08.30", "title": " Контрапротест в защита на директора на СМГ "}
{"url": "http://duma.bg/node/151733", "text": "Пернишките социалисти осигуриха съоръжения за детската площадка в брезнишкото село Сопица. В събирането на средствата се включиха депутатите от \"БСП за България\" Станислав Владимиров и инж. Любомир Бонев, лидерът на ОблС на БСП в Перник Валентин Петков, председателят на ОбС на БСП в Брезник Венета Петрова и организационният секретар на ОбС на левицата в Перник Румен Евлогиев. \n\"Обещахме ви, че няма да идваме при вас само на избори и по молба на жители на селото осигурихме пари, за да могат децата да играят, когато са тук. В най-скоро време с Любомир Бонев ще дарим и футболни врати, които да заменят дървените, на които се играе сега\", заяви Станислав Владимиров при откриването на площадката. Венета Петрова призова местната власт да започне да откликва на желанията на хората в малката община. \nЖителите на Сопица споделиха пред народните представители, че от много време се лутат по институциите, за да бъдат поставени в населеното място легнали полицаи, но това така и не се е случило. Те помолиха за съдействие по проблема, защото много от шофьорите преминават през центъра на селото с висока скорост, което е предпоставка за инциденти. Владимиров и Бонев се ангажираха да изпратят писмо до шефа на Областната дирекция на МВР в Перник с настояване проблемът да бъде решен.   \n", "date": "2017.08.30", "title": " Социалисти подариха съоръжения за детска площадка в Сопица"}
{"url": "http://duma.bg/node/151734", "text": "Като нов удар срещу местната власт определя БСП предложените от министър Владислав Горанов промени в Закона за публичните финанси. Корнелия Нинова припомни, че е предвидено общини, които не са изпълнили по-високата си приходна част, да не могат да трупат задължения и да взимат кредити, а държавата да им помага само по веднъж с безлихвения кредит, който и сега отпуска през финансовото министерство.  \n\"Това от години е принципно сгрешена политика на ГЕРБ към местената власт. Няколко пъти правителства на Борисов прехвърлят задължения към общините, без те да са гарантирани с пари от бюджета. Пример за това е увеличението на минималната заплата - общините трябва да плащат по-високи минимални такива, по-високи осигуровки, но държавата не им увеличи бюджета. Прехвърлиха им професионалните гимназии, но без бюджет за издръжка. Държавата абдикира от национални политики, прехвърля ги на общините и не им осигурява финансиране\", възмути се Нинова. Тя обясни и изходите за кметовете - или да увеличават местните данъци, или да вземат заеми. Очевидно данъци няма накъде повече да се вдигат заради бедността в страната, а сега им се ограничава възможността за кредитиране, отбеляза лидерът на БСП. \nНинова смята, че Горанов неслучайно бърза със закона преди наближаващата бюджетна процедура. \"Вероятно по същия сбъркан подход ще тръгнат към бюджета за 2018 г. Занижени приходи в бюджета, идва излишък, който събират, но не го разпределят през бюджета и през парламента, а с постановление на МС - там, където Министерският съвет и Бойко Борисов решат, че им е изгодно, на тези общини, които искат да толерират, а за другите - наказателно\", прогнозира тя. \nНинова цитира Борисов, който, докато дебатираше казуса с \"Цанков камък\" през август, изпусна: \"БСП и ДПС си управляват заедно и си искат да управляват заедно, а на мен искат да ми пришият Пеевски\". Тя попита кой с кого управлява, цитирайки 153 постановление на МС от 28 юли. С него кабинетът дава 20,89 млн. лв. на 31 общини на ДПС и 10,38 млн. лв. на 14 общини на ГЕРБ. Само 1,340 млн. лв. отиват в две общини на БСП. Проявява ли се диференциран подход към българските граждани в зависимост от това в каква община живеят, попита тя. \nОт левицата са против разпределението на парите за общините през 2018 г. да е с диференцирания подход според политическата сила, която управлява общината. \"Допускаме, че този подход ще се задълбочава заради идващите местни избори. Това също е начин да си купиш и манипулираш местни избори\", обобщи лидерът на БСП.   \n", "date": "2017.08.30", "title": " Горанов нанася нов удар срещу местната власт, предупредиха от левицата"}
{"url": "http://duma.bg/node/151735", "text": "Остри критики по налаганата от Франция Директива за командированите работници отправи вчера Корнелия Нинова. Според социалистите предложенията на французите крият много рискове и застрашават основни принципи на ЕС като свободното движение на хора, стоки и капитали и равните права на европейските граждани. \nНинова даде пример с идеята да се ограничи колко време български работник може да стои на територията на европейски държави. \"Едно от предложенията е на всеки 3 седмици, когато е там, работникът да се връща в страната на изпращане. Това е вид ограничение на принципа, върху който стъпва ЕС\", обясни тя. Лидерът на БСП припомни, че м.г. парламентът прие промени в Кодекса на труда, с които българските фирми бяха задължени да плащат на командированите си работници минималните ставки в държавата, в която ги изпращат. \"Кога френските, германските, австрийските фирми, които оперират на българския пазар, ще направят същото за българите, които работят тук. Кога търговските вериги ще плащат на продавачка в България минималната ставка, която плащат на продавачка в тяхната страна? Нали говорим за равни права? Винаги сме били за равнопоставеност на България с другите държави. Кога големите корпорации ще си плащат тези данъци, които изнасят оттук и плащат в държавите си на произход\", попита Нинова. Тя бе категорична, че трябва истински разговор по решението за социалния, корпоративния и данъчния дъмпинг, а не силово налагане на решение, взето от някои държави членки.  \nЛидерът на БСП алармира, че директивата означава България да налива пари в осигурителните системи на други страни членки. \"В НОИ и без това има дефицит. Ако тази промяна стане, този дефицит ще се задълбочи. Пари ще изтичат към осигурителните системи на други държави. Нека да гарантираме равнопоставеност. След като ние сме гарантирали тези заплати, искаме да се плащат по този начин осигуровки - да се прилагат еднакви стандарти\", настоя социалистката. Нинова изрично подчерта, че думите й не са антиевропейско говорене, а защита на националния интерес. Загрижени сме европейските лидери да намерят вярното решение, с което Европа да се обединява и да върви напред силна и единна, а не да се привнасят политики, които задълбочават разделението и противопоставянето между различните държави, обясни тя. \nДепутатите от БСП подготвят и въпроси към кабинета. Според Нинова е странно, че социалният министър Бисер Петков отсъстваше при дебатите по темата и при срещата с френския президент Еманюел Макрон, който я промотира. Питане ще има и към финансовия министър Владислав Горанов. Социалистите искат при обсъждането на директивата да се направи и оценка как тя ще се отрази на бюджета, на НОИ, на работниците, на заплатите и осигуровките им, на бъдещи пенсии. снимка ЕМилия Костадинова \nOпределени държави опитват да защитят националните си пазари Евродепутатът от левицата Петър Курумбашев, който е единственият българин в транспортната комисия на ЕП, където се разглежда Директивата към превозвачите, също се обяви против измененията. По думите му това е протекционистки опит на определени държави да бъде защитен техният национален пазар, което според него противоречи на правото на ЕС. Курумбашев подчерта, че България трябва да бъде много внимателна при визити като тази на Макрон, когато се иска подкрепа за директивата в замяна на \"ефимерно обещание за влизане в Шенген и Еврозоната\". \nВ транспортната комисия на ЕП е имало активен дебат по някои от предложенията. Засилен натиск е имало за командировани да се смятат хора, прекарали повече от ден в чужда държава. В момента пред ЕК е представено становище това да става след третия ден. Евродепутатът подчерта, че в сектора има изключителна мобилност на работната ръка, а това би увеличило и административната тежест. Изискването за едноседмична почивка на всеки 3 седмици също усложнява ситуацията. От думите на Курумбашев се разбра, че и равното заплащане явно не се възприема еднозначно. Той даде пример с негов колега чех, който така и не е получил отговор защо има разлика във възнагражденията на чехи и германци в еднотипни и близки един до друг заводи. Не може да плащаш на български и румънски цени, а да изискваш да се плащат немски социални осигуровки, смята той.   \nEвродепутатът даде и пример за френска идея, според която камионите могат да се движат само в държавата на националната си регистрация. Предложението било мотивирано с намаление на въглеродния двуокис. Определени държави пък изискват превозвачите да пътуват с куп документи, преведени на различни езици. И лицемерието трябва да има граници, категоричен бе Курумбашев.     \n", "date": "2017.08.30", "title": " Идеите на Макрон са заплаха за основни принципи на ЕС  "}
{"url": "http://duma.bg/node/151736", "text": "Министерството на българското председателство на Съвета на Европейския съюз 2018 е прекратило обществените поръчки за сувенири в частта й за изработване на шалове и вратовръзки, които трябваше да се подаряват на чуждестранните гости. Причината за решението е, че никой не е подал оферта за изработката на рекламните аксесоари. \nПо традиция, всяка държава, която поема ротационното председателството на ЕС за шест месеца, изработва подаръци, които получават членовете на делегациите. Освен скъп спомен, те служат за реклама на държавата домакин сред елита на европейската общност. У нас в рамките на първата половина на 2018 г. се очакват над 20 000 представители на страните членки от ЕС. \nПрипомняме, че Министерството на българското председателство предвиди бюджет от 1,2 млн. лв. за аксесоари и подаръци. От тях за 16 900 броя дамски шалове щяха да бъдат изразходвани 160 000 лв., а за 21100 броя вратовръзки - 287 000 лв. Кандидати да ги изработят обаче няма. \nВсе още няма яснота какви действия ще предприеме министерството. По всяка вероятност то ще премине към вариант за директно договаряне с потенциални производители на аксесоарите.      \n", "date": "2017.08.30", "title": "Никой не иска да прави шалове и вратовръзки за председателството на ЕС"}
{"url": "http://duma.bg/node/151737", "text": "Общо 3715 зрелостници положиха вчера втората задължителна матура по предмет по избор от сесията за август-септември, съобщиха от пресцентъра на Министерството на образованието и науката. Заявления са подали 4826 младежи. Най-много са се явили на изпита по география - 1409, и по биология - 1367. Не е имало желаещи за зрелостен изпит по френски и по италиански език. \nИзпитът е разделен на модули. По четири от предметите модулите са два - по математика, по физика и астрономия, по биология и здравно образование и по химия и опазване на околната среда. По всички останали модулите са три. \nАнулирани са били седем писмени работи в цялата страна - по две в Пловдив и в Пазарджик и по една в Казанлък, Търговище и Петрич. Част от тях са заради опити за преписване от традиционни \"пищови\" или втори мобилен телефон. \nРезултатите от държавните зрелостни изпити за сесията за август-септември ще бъдат обявени до 11 септември 2017 г. Днес ще се проведе държавният зрелостен изпит по желание, за който заявление са подали 11 младежи. \n    \n", "date": "2017.08.30", "title": "Над 3500 зрелостници се явиха на втората матура"}
{"url": "http://duma.bg/node/151738", "text": "БСП дарява 7000 лева на бащата, който за един ден губи съпругата си и дома си. Ще помогнем и с всичко необходимо за детето му за новата учебна година. 3000 лева даряваме на мъжа, който живее сам и чиято къща също изгоря. Това обяви по време на своето посещение в Кресна лидерът на БСП Корнелия Нинова. По думите й с кмета на Кресна Николай Георгиев са били в постоянен контакт по време на пожара. Лидерът на БСП обясни, че целта на посещението й е да се помогне на хората, чиито къщи напълно са изгорели и за които това е бил единствен дом. \"Държавата трябва да се намеси и да подпомогне общината чрез фонда за бедствия и аварии. Използвам повода да изкажа уважението си към работата на кмета Георгиев, за неуморния труд и грижа за съгражданите си, както и на всички служители и доброволци, които се включиха в гасенето на пожара\", каза Нинова. Тя благодари на всички млади хора от БСП от района, които незабавно са предприели инициатива да помогнат с храни и стоки от първа необходимост на засегналите. \nПожарът в Кресненското дефиле е потушен и няма опасност за живота и здравето на хората. Това обяви на брифинг в Окръжната прокуратура в Благоевград говорителят на главния прокурор Румяна Арнаудова. Тя обяви, че вече е разкрит извършителят на престъплението, който се оказал 30-годишният пастир от Симитли Костадин Митев. Той ще бъде задържан за 72 часа. Основната версия за възникване на пожара е незагасена цигара. Извършени са разпити на над 10 човека и обиски. По думите на Арнаудова за Костадин Митев ще бъде поискана най-тежката мярка \"задържане под стража\". Не защото престъплението е тежко наказуемо, а защото деянието се отличава с изключителна обществена опасност\", обяви тя и допълни, че такъв голям пожар в района не е имало повече от 15 години. За престъплението, за което ще бъде повдигнато обвинение на овчаря, се предвижда лишаване от свобода до 5 години. Обвиненията са за пожар по непредпазливост, а нанесените щети са за около 3 300 000 лева.  \nОгнищата в Кресненското дефиле са локализирани, ограничени и овладени, затова закривам Кризисния щаб, декларира по-рано министърът на вътрешните работи Валентин Радев. \nПо думите му, преди 6 дни, по заповед на премиера, е активиран Националният план при бедствия в частта заплаха от голям пожар. Вътрешният министър обобщи, че   средно на ден в гасенето са се включвали по 500 пожарникари, сред които доброволците от Министерството на отбраната и Агенцията по горите, участвали са 70 единици техника, два военни вертолета и един, осигурен от частна фирма. \nДУМА припомня, че пожарът възникна на 24 август в дефилето и порази над 17 хиляди дка треви и гора. Щетите засега се оценяват на над 15 милиона лева. Според горските ще трябват поне 50 години да се възстанови изгорялата гора.  \nснимка БГНЕС 30-годишният кравар от Симитли Костадин Митев е задържан като причинител по непредпазливост на пожара над Кресненското дефиле. Това съобщиха на брифинг вчера в Окръжната прокуратура в Благоевград Военни помагаха в борбата с огъня Вертолет Ми-17 от състава на авиобаза Крумово излетя вчера, за да окаже помощ в потушаването на пожара в Кресненското дефиле. В продължение на близо 2 часа екипажът на вертолета направи 15 захода и обля с над 30 т. вода обхванатите от огъня горски масиви. В помощ на екипите на ГД \"Пожарна безопасност и защита на населението“ се включиха и 87 военнослужещи със специализирана техника от Сухопътните войски, съобщиха от МО. Те участваха в овладяването на огъня в боровата гора между селата Ощава и Влахи. ДУМА припомня, че хората от Влахи бяха евакуирани в понеделник, заради поява на нови огнища.   \n", "date": "2017.08.30", "title": " БСП дарява 10 000 лв. на загубили дома си в Кресна "}
{"url": "http://duma.bg/node/151740", "text": "Обстоен анализ на основните рискове, които крият измененията от Директивата за командированите работници, представи вчера Корнелия Нинова. БСП смята, че идеите на френския президент Еманюел Макрон застрашават свободното движение на хора, стоки и капитали, както и равнопоставеността на европейските граждани. \nЕвродепутатът Петър Курумбашев подчерта, че с тези предложения някои държави прилагат протекционистки политики, за да защитят националните си пазари. Според Нинова никой не гарантира равното заплащане на работниците. Тя попита кога френските и немските фирми ще гарантират равнопоставеност на българските си служители у нас. Тя алармира, че директивата означава България да налива пари в осигурителните системи на други страни членки.     \n", "date": "2017.08.30", "title": "Идеите на Макрон - заплаха за принципите на ЕС"}
{"url": "http://duma.bg/node/151728", "text": "Роми от врачанското село Борован с дебели криминални досиета пребили от бой полицай от районното управление в Бяла Слатина. За побоя, станал в събота вечерта, се разбира от запис на видеокамерите на хранителен магазин в центъра на селото, съобщава врачанският вестник \"Конкурент\". \n35-годишният полицай влязъл да пазарува цивилен в магазина, но бил разпознат от бандитите. Те го засекли между стелажите на магазина и започнали да го налагат жестоко с ритници и юмруци. \nПреди време полицаят разследвал поредните криминални прояви на двамата роми и вероятно това е предизвикало гнева им. При опит да се измъкне от насилниците, той съборил стелажи в магазина, което предизвикало вниманието на собственици и пазаруващи. Според очевидци пребитият изгубил за кратко съзнание и бил откаран с линейка до спешния център в Бяла Слатина, където му оказали медицинска помощ. \nОт Врачанската областна полиция дори не споменават за инцидента в редовния си бюлетин и отказват коментар, дори след като се разбрало за побоя с мотива, че се проверява дали изобщо е имало такъв случай. Стана ясно обаче, че след инцидента са задържани двама мъже на 44 и на 36 г. \n    \n", "date": "2017.08.30", "title": "Роми пребиха полицай в Борован, МВР мълчи за случая"}
{"url": "http://duma.bg/node/151729", "text": "51 чужди граждани без документи за самоличност са установени в района на Ихтиман, съобщиха от МВР. Сигналът за чужденците е подаден около 10 часа вчера в РУ в Ихтиман. Те били забелязани в гориста местност между главен път 1-8 и автомагистрала \"Тракия\". Изпратените на място полицейски екипи заловили група от 13 мъже, 10 жени и 14 деца, всички без документи за самоличност, самоопределящи се като сирийци. Чужденците били отведени в районното управление и предадени на служител от група \"Миграция\" към областната дирекция. По случая е регистрирана преписка. \nОколо 16,45 ч. в РУ в Ихтиман отново било съобщено, че на пътен възел \"Мухово\" в посока Пловдив от микробус са слезли група хора, най-вероятно бежанци. На мястото са заловени три жени, двама мъже и девет деца, всичките без документи за самоличност, по техни данни - сирийци. На автомагистрала \"Тракия\" е арестуван и шофьорът им - 44-годишен старозагорец, който е задържан за 24-часа.   \n", "date": "2017.08.30", "title": "Хванаха 51 нелегални чужденци край Ихтиман"}
{"url": "http://duma.bg/node/151730", "text": "Против идеята на новоизбрания генерален директор на БНТ Константин Каменаров за промяна на деня на излъчване на \"Панорама\" се обяви екипът на публицистичното предаване. В специална позиция колегите обявиха, че нямат нито един аргумент \"за\" рокадата и настояха да запазят традиционното си излъчване в петък от 20 часа. Както ДУМА вече писа, на изслушването си пред СЕМ Каменаров подхвърли, че е възможно \"Панорама\" да бъде преместена в събота или неделя. \nЕкипът на предаването твърди, че има поне 10 аргумента срещу промяната и припомня, че от 20 г. то се излъчва в петък вечер. \"С годините изградихме трайни зрителски нагласи и очаквания. Постигнахме много висока гледаемост: \"Панорама\", въпреки че е сериозно публицистично предаване, носи един от най-високите рейтинги на БНТ, често най-високия в петъчния ден и във вечерния делничен слот. Така \"Панорама\" затваря деловата седмица и освобождава уикенда за други формати, които също са се доказали и утвърдили. Отзвукът от нея влияе върху съботата, неделята и началото на следващата седмица, като изпреварва другите коментарни предавания\", категорични са от екипа. Те отбелязват, че сегашният формат на предаването е уникален за българския телевизионен ефир и е признат и в чужбина. Всичко тoва е заслуга на традицията, но основно на сегашния екип на предаването, който с известни промени прави \"Панорама\" от есента на 2000 г., категоричен е екипът и изразява учудването си защо промените в БНТ трябва да започнат тъкмо от \"Панорама\". Определят местенето на предаването като необосновано и нелогично от съдържателна и зрителска гледна точка. \"Ефектът и целта на промяната са неясни и съмнителни, още повече, че формулата доказано работи. Едно такова местене ще ощети БНТ\", гласи позицията им.   \n", "date": "2017.08.30", "title": "Екипът на \"Панорама\" против промени в деня на излъчването"}
{"url": "http://duma.bg/node/151699", "text": "Последният епизод на завършилия седми сезон на \"Игра на тронове\" (\"Game of Thrones\") е поставил рекорд по численост на зрителската аудитория в историята на този сериал, съобщи международната изследователска маркетингова агенция Nielsen. По нейни данни финалът на поредицата е бил гледан от 12,1 млн. души. Още около 4 млн. са се запознали с епизода от стрийминг платформите в интернет. Това е с 36% повече от числеността на аудиторията на последната серия от предходния шести сезон, който е бил проследен от 8,9 млн. зрители. \nСериалът на HBO \"Игра на тронове\" е създаден по мотиви от цикъла романи на американския писател Джордж Мартин \"Песен за огън и лед\". Премиерата на първия сезон на проекта, който впоследствие спечели огромна популярност по цял свят, се състоя през април 2011 г. Сериалът е един от най-скъпоструващите проекти в историята на американската телевизия. Последният, осми сезон, се очаква да излезе догодина.   \n", "date": "2017.08.30", "title": "16 млн. гледаха финала на \"Игра на тронове\" "}
