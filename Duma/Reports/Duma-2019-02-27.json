{"url": "https://duma.bg/pes-borim-se-za-dushata-na-evropa-n186285", "text": "Борим се за душата на Европа и за общото ни бъдеще, заявяват в предизборния си манифест евросоциалистите. С обещание да подобрят живота на всички, те представиха концепцията си за бъдещето на ЕС. Сгъстеният до 4 страници \"Нов социален договор за Европа\", си поставя за цел да накара Евросъюзът да служи по-добре на своите граждани. Европа трябва да преодолее неравенството, да се бори за данъчна справедливост, да се справи със заплахата от изменението на климата, да овладее възможностите за цифрова революция, да гарантира справедлива селскостопанска реформа, да управлява по-добре миграцията и да гарантира сигурност за всички европейци, заявяват социалистите. Те си поставят за задача да гарантират благоденствието на гражданите и да осигурят социален и екологичен напредък, без да оставят \"зад борда\" никого. \"Неравенството в Европа трябва да бъде драстично намалено, а концентрацията на блага и имущество в ръцете на малцина привилегировани да бъде спряна. Социална Европа със силни благоденстващи държави, мрежи за социална сигурност и качествени обществени услуги ще има решаващо значение за предотвратяване на бедността и защитаване на нуждаещите се\", пише в манифеста, върху който ПЕС ще гради кампанията си за евровота. От левицата подчертават, че справянето с безработицата и социалното изключване трябва да става колективно, а не поотделно, като отделни слаби страни. Настояват за европейски механизъм, който да подкрепя държавите членки в случай на силно нарастване на безработицата. Искат социален план за действие, който да направи задължителен стълба на социалните права в ЕС, да укрепи системите за социално осигуряване, да зачита моделите на пазара на труда и да подобри стандарта на живот. В манифеста на ПЕС е предвидено създаването на силен Европейски орган по труда, който да се бори със социалния дъмпинг и да осигурява справедлива трудова мобилност в целия ЕС. В тази връзка кандидатът на ПЕС за председател на Еврокомисията Франс Тимерманс обеща от Мадрид, че ако спечели поста, ще работи заедно с профсъюзите, за да гарантира достойно заплащане за достойни работни места. Но това било възможно, само ако има справедливо данъчно облагане. Неприемливо е компании с приход от милиарди евро да не плащат данъци, категоричен бе той. Социалните права на гражданите трябва да имат предимство пред икономическите свободи на големите корпорации, заявяват социалистите. Затова настояват за данъчно правосъдие и борба срещу данъчните измами, избягването на данъци и агресивното данъчно планиране. Печалбите трябва да се облагат там, където се генерират, пише в документа. Разписват се и редица мерки за преодоляване на злоупотребите с публични средства. ЕС се нуждае от по-голям бюджет, за да осигури сближаване и солидарност между гражданите, регионите и държавите, да подобри жизнения стандарт в цяла Европа, категорични са в ПЕС. В специален раздел, озаглавен \"Устойчива Европа, която опазва нашата планета\", от левицата описват мерките, с които смятат да защитят биологичното разнообразие и да спрат замърсяването. Специален раздел е отделен на защитата на демократичните ценности. В него се настоява за гражданска ангажираност, публична отчетност и честно и прозрачно взимане на решения. Ще се борим с онези, които проповядват омраза, нетърпимост и дискриминация към другите, заявяват социалистите. Готови са да защитават свободата и независимостта на изразяване. ПЕС се обявява срещу всички форми на дискриминация. Обръща се специално внимание на развитието на бъдещите поколения и разширяването на Младежката гаранция.", "date": "2019.02.27", "title": "ПЕС: Борим се за душата на Европа"}
{"url": "https://duma.bg/zalagat-na-emotsiyata-i-sotsialnite-mrezhi-n186283", "text": "В предизборната си кампания левицата очевидно ще заложи на емоции, при това позитивни. Това стана ясно след първия панел на конгреса, когато активисти от цяла Европа споделяха идеи и практики от опита си в правенето на избори. Посланията ще са насочени към бъдещето и няма да се ровят в миналото. Кампанията ни няма да е кампания на омразата, зарече се лидерът на ПЕС Сергей Станишев. Той подчерта, че в БСП и досега са правили такива. \"Виждам какво правят националистите и в България, и другаде - вадят болезнени теми за обществото. А в България патриотите са на власт - какво правиха досега 2 г., та не са решавали тези проблеми? Да не говорим за ГЕРБ, които от 10 години управляват. Отвличат вниманието от своите безобразия, които всички виждат\", атакува той тактиката на управляващото мнозинство. \"Ще сме позитивни и ще разчитаме на енергията на хората. Целта е да се мобилизират младите хора и да излязат на улицата, за да искат онази Европа, в която вярват\", обясни Тим МакФий, който е мениджър \"Комуникации\" на кампанията на Франс Тимерманс. Той отбеляза, че кандидатът на ПЕС за шеф на ЕК е активен в социалните мрежи, което е бонус, тъй като голяма част от агитацията ще е в онлайн платформи като инстаграм, туитър и фейсбук. Подготвят се и специални видеа и клипчета, с които идеите на левицата да бъдат по-достъпни. Основният лозунг е #itstime (Време е), а кампанията на левицата ще премине под слогана #progressiveeurope (Прогресивна Европа).  Над 400 активисти, включително и българи, се запознаха както с традиционни, така и със специфични начини за агитация. Всеки от активистите обаче ще трябва да съобрази най-добрата тактика с националните особености и със ситуацията, в която ще убеждава за избора на евродепутати.", "date": "2019.02.27", "title": "Залагат на емоцията и социалните мрежи"}
{"url": "https://duma.bg/meditsinskite-sestri-izlizat-na-natsionalen-protest-n186333", "text": "Национален протест пред здравното министерство готвят медицински сестри от цялата страна. Демонстрацията им е насрочена за петък, 1 март, съобщи БНР. Основните им искания са за стартова работна заплата от две минимални работни заплати и регулиране на работното време. Заради ниското заплащане в момента повечето медицински сестри са принудени да работят на две места с извънредни часове и без адекватна почивка. Това е последният вик на хората, които искат да бъдат по някакъв начин задържани в България и да бъде спасена професията, коментира Петя Недкова, член на ръководството на Българската асоциация на професионалистите по здравни грижи. Ниското заплащане и лошите условия на труд за медицинските сестри са причина за сериозната липса на кадри в цялата страна. В същото време лечебните заведения не могат да функицонират без сестри, лаборантки, акушерки.  Секторът настоява също за цялостна държавна политика за работата на медицинските сестри, лаборанти, фелдшери, физиотерапевти.", "date": "2019.02.27", "title": "Медицинските сестри излизат на национален протест"}
{"url": "https://duma.bg/bsp-i-partiyata-na-zelenite-s-obsht-priziv-za-chestni-i-svobodni-izbori-n186338", "text": "Ръководството на БСП се срещна днес с представители от Партията на зелените като част от разговорите на левицата за създаването на общ фронт за честни избори. Двете формации имат еднакви позиции по отношение на приетите промени в Изборния кодекс и настояват за отмяната им. Срещата със зелените е част от поредицата разговори на БСП с извънпарламентарни партии и граждански сдружения по темата избори. Миналата седмица към идеята на социалистите се присъединиха и от Гражданско сдружение \"Днес\".  Корнелия Нинова потвърди позицията на партията, че депутатите от БСП няма да присъстват в пленарна зала при обсъждането на ветото на президента върху промените в Изборния кодекс. Самите управляващи обявиха предварително, че ще отхвърлят ветото, без дори да са прочели мотивите, подчерта лидерът на БСП. Няма смисъл социалистите да участват в нов делат, в който биха изложили същите мотиви, с които около 25 часа се опитваха да отхвърлят промените, наложени от мнозинството.  Във връзка с промените в правилника на Народното събрание заради отсъствието на депутатите от БСП, тя коментира: „В ръцете на мнозинството е да променят правилника, ние сме дали своето становище, отказваме да получаваме заплатите си, но въпросът трябва да се реши принципно. Искаме да се разгледа и нашето предложение да се намалят и замразят заплатите на депутатите“.", "date": "2019.02.27", "title": "БСП и Партията на зелените с общ призив за честни и свободни избори"}
{"url": "https://duma.bg/samo-dva-zakona-v-dnevniya-red-na-deputatite-za-tazi-sedmitsa-n186331", "text": "Едва два законопроекта ще разглеждат депутатите тази седмица. От дневния ред на Народното събрание се вижда, че в пленарна зала влизат за второ четене Законът за преброяване на земеделските стопанства и първо четене на Законопроект за ратифициране на Споразумение за преглед на многостепенното управление между МРРБ и ОИСР. Останалите точки са доклади и отчети на различни ведомства, промените в Правилника, свързани с възнагражденията на депутатите и изслушване на двама министри.  Исканията за изслушване са от страна на депутатите от мнозинството, което предполага липса на дебат и повече хвалби за свършеното досега. Като общество и като управленски потенциал загубихме Парламента, коментира по темата зам.-председаелят на групата на БСП Драгомир Стойнев. Той припомни, че Народното събрание би трябвало да е най-важният център за правене на политика и реформи, основния инструмент за промяна и напредък, гарант на това, че хората участват и контролират чрез избора си. Огромната празнота в дневния ред не е случайна – това е дневният ред на управлението, което иска да се задържи на власт, а не дневния ред на бизнеса, на иновациите, на образованието, на младите и амбициозни българи или на възрастните, болните и бедните, подчерта Стойнев. Този дневен ред не е от вчера – той отдавна се е изключил от реалността, а новото сега е, че се опитва да предреши и изборите чрез нови правила, които да гарантират възпроизвеждане на статуквото. Има обаче и още нещо ново - опозицията отказа да легитимира машинациите на ГЕРБ, като участва в дебати, които само симулират демократичен законодателен процес и напусна Парламента, припомни социалистът. Към нас се отправят призиви БСП да се върне обратно в Народното събрание. Да, но това може да стане само ако мнозинството „освободи“ това Народното събрание от партийно-груповата хватка и се откаже от злоупотребите чрез законодателство. Засега парламентаризма трябва да го защитаваме извън Парламента, категоричен е Стойнев.", "date": "2019.02.27", "title": "Само два закона в дневния ред на депутатите за тази седмица"}
{"url": "https://duma.bg/maya-manolova-osadi-toplofikatsiya-sofiya-n186330", "text": "Мая Манолова спечели делото срещу \"Топлофикация София\" ЕАД за това, че дружеството отказва информация на омбудсмана и на граждани. Решението на Административния съд в София е от 25 февруари и е окончателно, не подлежи на обжалване. Делото се точи близо три години. От \"Топлофикация\" на няколко пъти отказваха да предоставят данни, поискани по Закона за достъп до информация. Мая Манолова настояваше дружеството да се отчете за какво са похарчени близо 15 млн. лева, които \"Топлофикация\" е прибрала от граждани след водени дела за просрочени задължения. В тези дела срещу общо 21 000 столичани дружеството е поскало минимум 300 лева пред съда, 350 лева пред частен съдебен изпълнител и 300 лева по исково производство. Административният съд на София отмени отказа на \"Топлофикация-София\" и изпрати преписката на изпълнителния директор за предоставяне на информацията, изрично и изчерпателно посочена в заявлението на омбудсмана. През 2018 г. съдът отмени \"мълчаливия отказ\" на изпълнителния директор на \"Топлофикация София\" ЕАД. Тогава преписката бе върната за произнасяне, но тогавашния изпълнителен директор отново отказа да предостави исканата обществена информация. Припомняме, на 7 октомври 2016 г. общественият защитник поиска отговор на десет въпроса по Закона за достъп до обществена информация. Омбудсманът не получи в рамките на 14-дневния срок изрично решение съгласно законовите изисквания. Тогава от \"Топлофикация София\" ЕАД изразиха писмено становище. В него се твърдеше, че исканата информация не е обществено значима. В жалбата си до Административния съд Мая Манолова подчерта, че \"топлофикационното дружество е в кръга на задължените субекти съгласно ЗДОИ, тъй като представлява публичноправна организация по смисъла на закона\". Манолова, която е и юрист, е категорична, че \"исканата информация е \"обществена\" по смисъла на Закона. В мотивите й пред съда тя изтъкна, че не са спазени изискванията за форма на отказа. Исканата информация не съдържа търговска тайна и налице е надделяващ обществен интерес. Става въпрос за \"юрисконсултски възнаграждения\". Тези средства \"Топлофикация\" прибира от своите длъжници, въпреки че заплатите на юристите й са включени в цената на топлинната енергия, одобрена от Комисията за енергийно и водно регулиране (КЕВР).", "date": "2019.02.27", "title": "Мая Манолова осъди \"Топлофикация София\""}
{"url": "https://duma.bg/nikolay-tsonkov-upravlenieto-na-gerb-se-krepi-na-strah-i-reket-n186332", "text": "Хората не искат управлението на ГЕРБ, но изпитват страх заради рекетите, които се случват в страната. Това коментира народният представител от БСП Николай Цонков в ефира на БСТВ. През последните две години виждаме систематично грубо погазване на парламентаризма и на законите в България, подчерта социалистът. Промените в Изборния кодекс се правят в последния момент и целта е чрез тях да се отвори вратичка за изборни манипулации, допълни Цонков. Преференцията, категоричен бе депутатът, е изключително важна, защото дава избор на хората и е израз на най-висша форма на демократичност в изборния процес.   На всички е ясно, че с машинното гласуване няма как да манипулират вота на българския избирател. Нужно е също да изчистим \"мъртвите души\" от избирателните списъци, коментира още Цонков. По думите му списъкът, който наброява милион и половин избиратели, обслужва интересите на управляващите. За да бъде изчистен от \"мъртвите души\", е нужно да се създаде публичен електронен регистър, с който да се знае къде живее всеки български избирател и къде ще гласува - дали е в България, или не, изрази мнение Цонков. Позицията на БСП остава непроменена - машинното гласуване трябва да обхване всички изборни секции. Важно е също как ще се вземат решенията в избирателните комисии, за да не са зависими от обикновеното мнозинство, което логично е на управляващите. ", "date": "2019.02.27", "title": "Николай Цонков: Управлението на ГЕРБ се крепи на страх и рекет"}
{"url": "https://duma.bg/novi-8-sluchaya-na-morbili-v-blagoevgradsko-n186339", "text": "Случаите на морбили в страната продължават да се увеличават. Само за последните два дни в Блаоевградско са регистрирани нови 8 заболели, сочи справка на местната здравна инспекция.  Пет от болните са от Разлог - момчета на възраст 10 месеца, 3, 5, 11 и 19 години. Заразени са и три момиченца - две от село Баня на 5 и 7 години, както и едно на 2,5 години от Белица. Трима от пациентите са настанени за лечение в Инфекциозното отделение на МБАЛ \"Иван Скендеров\" в Гоце Делчев, четирима са в болницата в Благоевград, а 1 - в Инфекциозното отделение на УМБАЛ \"Света Анна\" в София. До този момент в областта са ваксинирани общо 204 контактни лица и такива с пропуски в имунизация срещу заболяването. На трима общопрактикуващи лекари са съставени актове за пропуски в имунизациите на деца, заразени с морбили. Стана ясно също, че аптеките във Варна са останали без ваксини срещу морбили.  С последните 8 заразени случаите на болестта у нас вече са 46. Най-много са болните от Благоевградско, седем са пациентите от София, трима - от София област. Все още не са излезли лабораторните проби на пациент със съмнение за морбили във Варна. ", "date": "2019.02.27", "title": "Нови 8 случая на морбили в Благоевградско"}
{"url": "https://duma.bg/stsena-na-vekovete-pochita-pancho-vladigerov-n186272", "text": "Оперни и балетни спектакли, симфоничен концерт и опера в цирка ще представи тази година летният фестивал \"Сцена на вековете\". Програмата беше обявена от община Велико Търново, като за първи път ще участва международен спектакъл. \"Сцена на вековете\" ще започне на 13 юли, когато в царския дворец в крепостта \"Царевец\" своeто представление \"Лебедово езеро\" ще представи Имперският руски балет, а публиката ще може да се наслади на оригиналната хореография на Мая Плисецка. В тазгодишното издание на оперния фестивал до 4 октомври зрителите ще могат да гледат \"Турандот\" в изпълнение на Бургаската опера, а Русенската опера гостува с \"Бохеми\". С Вердиевото заглавие \"Симоне Боканегра\" ще се представи Театрално-музикалният продуцентски център - Варна. Великотърновският театър ще се включи с оперетата \"Теменужката от Монмартър\". На историческата крепост ще звучи и българска класическа музика по време на симфоничния концерт на Русенската филхармония, посветен на 120 години от рождението на Панчо Владигеров. \"Сцена на вековете\" ще завърши с опера в цирка. Старозагорската опера и цирк \"Балкански\" ще представят \"Палячи\" от Леонкавало, съобщи БНР.", "date": "2019.02.27", "title": "\"Сцена на вековете\" почита Панчо Владигеров"}
{"url": "https://duma.bg/v-rezhim-na-otselyavane-n186278", "text": "Започнаха да излизат годишните данни за икономиката на България. Забелязва се вече икономическото забавяне, което в случая е и следствие от забавянето на световната икономика. Как тези процеси ще се отразят на страната ни? Има ли България потенциал да извлече ползи от забавящата се икономическа среда и може ли този потенциал да бъде осъществен?  Още миналата година, с излизането на рамката на бюджета за 2019 г., прогнозирах, че е невъзможно страната ни да отбележи растеж на БВП от над 3,5%. Даже тогава икономическото забавяне в световен мащаб не беше още ясно. След последните данни за цялата календарна 2018 г. обаче, имайки предвид и ситуацията в Еврозоната, ние няма как да останем встрани от този процес. За 2018 г. едва ли ще надхвърлим 3,2% ръст с ревизираните данни, което е под прогнозираните 3,6%. А за 2019 г. пък е нереалистично да очакваме растеж над 3%. Но според управляващите повечето от показателите на държавата ни са добри.  Държава, в която се продават около 25 000 нови автомобила на година, а се внасят 250 000 автомобила втора употреба (предимно катастрофирали и със занижени екопоказатели) на година.  Държава, в която покупателната способност на минималната заплата е близо 10 пъти по-ниска от средната в ЕС и в която въздухът е замърсен 5 пъти над нормата, защото населението се отоплява повечето на твърдо гориво и отпадъци.  Държава, в която магистралите са скоростни пътища и в която дърветата се изсичат предимно за огрев.  Държава, в която чуждестранните инвестиции са по-малко от парите, пращани от емигрантите ни в чужбина, защото България направи малко реформи в икономиката и това доведе до слаб инвеститорски интерес. Държава, в която се счита, че 219 лева е пенсия, по 7,30 лева на ден, а 560 лева е заплата и в която ръстът на БВП през последните години е приблизително равен на инфлацията.  Това ли е държава с добри показатели?  И след отминалата 2018 г. страната ни  на човек от населението в ЕС.  Защо пада безработицата в България? Ами защото вече сме под 7 милиона. А защо се качва заетостта? Защото трудово активното население намалява. Така се подобряват коефициентите - благодарение на катастрофална демография. Създава се впечатлението, че икономиката ни расте, но новите работни места са сравнително малко. Повишаването на заетостта е повече ефект от намаляващото население. Заетите растат, безработицата пада, но населението ни продължава да намалява. Повишаването на коефициента на заетост е повече статистически резултат от намаляващото население, а не благодарение на разкриването на много нови работни места. Голяма част от обявите за нови добре платени работни места са за технологични производства, което прави малко вероятно да бъдат заети от дългосрочно безработни и нискоквалифицирани. И проблемът пак засяга чуждестранните инвестиции, защото едно от най-важните условия, за да бъдат привлечени такива, е наличието на квалифицирана работна ръка. Всички, провеждани досега, политики за активизирането на младите очевидно са  защото както тяхната икономическа активност, така и заетостта им само намалява. Дългосрочно безработните продължават да формират основната част от безработните на пазара заради тяхната непригодност към търсенето и липсата на специфични професионални умения. Дефицитът на кадри ще продължи да разтваря ножицата в нивото на заплащане и неравенство у нас. Все повече ефектът от намаляващото население в активна възраст влияе върху отчитането на пазара на труда. Фактът, че са останали по-малко хора, се отразява положително върху статистиката за повишената заетост. На теория България отчита икономически растеж и висока заетост. Но често коефициент на безработица и коефициент на заетост се обясняват некоректно. Относно икономическа прогноза за 2019 г. от второто тримесечие очаквам да започне период на времена, изпълнени с предизвикателства и голяма несигурност за икономиката ни. Международният валутен фонд и Организацията за икономическо сътрудничество и развитие вече понижават своите прогнози за глобален растеж. Бавно започва период на продължително покачване на лихвите.  С оглед на предстоящите различни избори България е изправена пред политическа несигурност и нестабилност. Засилва се и рискът от покачващите се цени в енергийния сектор. Всичко това са вероятни рискове, които сега се подценяват, но биха могли драстично да променят инвестиционните перспективи и икономиката на страната. Защото съществува значителен шанс световната икономика да се насочи към рецесия през 2019 г. Така че държавата ни вече постоянно ще трябва да е в режим на кризисно реагиране.  Ясно е, че общото ниво на цените на стоките и услугите у нас ще продължи да се покачва и това болезнено ще се усеща все повече от потребителите. Разходите средно на домакинствата в България за храна са над 30%. Като се добавят разходите за ток, газ, парно, вода и интернет, стават почти 80%. Добавете и транспорт и други режийни - ето ти 90%. Остават 5-10 процента за друго потребление, от което наистина зависи качеството ни на живот.  Без реформи, България ще продължи да бъде второ качество икономика, която се крепи на ниски заплати, на слаба технологичност и на сектори, които не разчитат на висока добавена стойност. Затова трябва да се изгради нов стратегически модел на икономика, която да бъде устойчива и конкурентна. И последно, но не по важност, е че политиката и бизнесът у нас са низ от уговорени мачове. Ето защо се случва често първите поред да не са първи по право. И тук вече опираме до липсата на борба с корупцията по високите етажи на властта и на проядената от политически и бизнес лобита съдебна система. С което порочният кръг се затваря. Трябва най-накрая някой решително да разсече този Гордиев възел.", "date": "2019.02.27", "title": "В режим на оцеляване"}
{"url": "https://duma.bg/domatite-na-rekordni-tseni-za-poslednite-10-g-n186303", "text": "Зеленчуците поскъпват в последните години заради климатичните условия и лошите реколти, заяви пред БНТ председателят на Държавната комисия по стоковите борси и тържищата (ДКСБТ) Владимир Иванов. По думите му това се отнася за доматите, краставиците, лука, картофите и зелето.  Сега има по-малко предлагане, по-висока цена. В момента имаме най-скъпия домат за последните 10 години. При спадналото производство цените зависят и от логистиката, включително и от редуването на топло със студено време, обясни  Владимир Иванов. Домати внасяме от Полша, Гърция и Турция. По данни на комисията вносните домати на едро са поевтинели през миналата седмица с 3,4% до 2,30 лв. за кг, а краставиците от внос са се търгували без промяна по 2,77 лв. за кг. Картофите са поскъпнали с 1,1% и са се продавали по 0,93 лв. за кг на едро. Морковите са се търгували по 1,03 лв. за кг. Зелето е поскъпнало с 3,8% до 1,09 лв. за кг. Според него сегашните равнища на цените са нормални за февруари. Пазарът е висококонкурентен, а цената е висока заради липса на количества, обясни той. Експертът каза, че миналата година е била доста добра за плодовете. Ябълки, банани и портокали не са поскъпнали. По думите му цената на месото се запазва за дълго време, стабилни са цените и на млечните продукти. Експертът отбеляза вдигането на цената на брашното (тип \"500\" поскъпва с 6,8 на сто и се продава по 0,94 лева), въпреки че реколтата не беше лоша, макар и по-ниска спрямо 2017 г.", "date": "2019.02.27", "title": " Доматите на рекордни цени за последните 10 г. "}
{"url": "https://duma.bg/severozapadniyat-rayon-ostava-nay-bedniya-v-es-n186302", "text": "Северозападният район в България е на последното място в класацията по регионален брутен вътрешен продукт (БВП) на глава от населението в Европейския съюз (ЕС), измерен в стандарт на покупателната способност, който премахва разликите в ценовите равнища между страните. Стойността на показателя за 2017 г. е на ниво от 31% от средното за общността, все пак ускорявайки се от 29-е процента през 2016 г., показват данни на Евростат. След него най-зле по покупателна способност се нарежда Северният централен район (34%), делейки си мястото с френския район Майот. Всъщност сред седемте района в ЕС, които са с най-ниска стойност на показателя, пет са български - Южният централен район (35%), Североизточният (39%) и Югоизточният (43%). Единствено Югозападният район в България, към който спада столицата ни, показва малко по-добри данни със стойност на БВП на глава на населението от 79% от средното за съюза. От общо 20 региона с БВП на глава на населението под 50% от средното за ЕС пет са в България, по четири в Гърция и Унгария, три в Полша и по два във Франция и Румъния. По покупателна способност на първо място е централната западна част на Лондон - 626% от средното за ЕС. Следват Велико херцогство Люксембург (253%), Южен район в Ирландия (220%), Хамбург в Германия (202%) и Брюксел в Белгия (196%). От общо 21 региона с БВП на глава на населението с над 50% от средното за ЕС пет са в Германия, по два в Ирландия, Австрия, Холандия и Обединеното кралство и по един в Белгия, Чехия, Дания, Франция, Словакия, Полша, Швеция, както и Люксембург.", "date": "2019.02.27", "title": " Северозападният район остава най-бедния в ЕС"}
{"url": "https://duma.bg/bebe-v-duma!-n186261", "text": "С настъпването на пролетта в редакцията на любимия ни вестник пристигна една от най-добрите новини: касиерката ни Лидия Йончева стана майка и на прекрасна дъщеричка. Чаровната Мария се появи на бял свят в УАГБ \"Майчин дом\" на 25 февруари, в 20,49 ч., с перфектните мерки 3600 г и 51 см. От името на баткото Даниел и таткото Дафин щастливото семейство благодари на акушерката Румяна Колчева за безценните грижи. А екипът ни от сърце желае на цялата фамилия здраве, благополучие и безброй страхотни мигове заедно!", "date": "2019.02.27", "title": "Бебе в ДУМА!"}
{"url": "https://duma.bg/mezhdufirmenata-zadlazhnyalost-mozhe-da-se-uvelichi-n186305", "text": "Възможно е нивото на междуфирмена задлъжнялост да нарасне през първото тримесечие на 2019 г. Това е сред изводите от анализ на Министерството на финансите. Обобщените очаквания на финансовите посредници за междуфирмената задлъжнялост през първото тримесечие на 2019 г. сочат нарастване.  През последното тримесечие на 2018 г. се увеличи процентът на предприемачите от строителството, които съобщават за финансови проблеми. През декември факторът \"финансови затруднения\" увеличи значението си сред анкетираните от търговията на дребно и остана на същото ниво през януари. През първия месец на 2019 г. за финансови затруднения съобщават и 8,5% от анкетираните в промишлеността при средно 7,6% за периода октомври-декември 2018 г. Анкетата сред финансовите посредници показва, че те очакват цената по привлечените депозити в евро и национална валута леко да намалява през първите три месеца от годината. По отношение на депозитите в щатска валута се запазват нагласите за леко увеличение на лихвените проценти, но балансовата оценка на участниците е по-ниска спрямо предходното издание.  Според анализа средната цена по кредити в лева и евро ще се покачи слабо през първото тримесечие. За тези в лева и евро повишението ще е минимално - консолидираният резултат е близък до нулата. При кредитите в долари се очаква покачването да бъде по-изразено. Половината от анкетираните инвестиционни посредници (ИП) и 40% от УД и ПОД предвиждат повишение на лихвите по кредити деноминирани в щатска валута. Кредитирането ще продължава да нараства през първото тримесечие на годината, очакват от МФ. По-голямо ускорение се очаква при растежа на кредитите за фирми, при овърдрафта и дългосрочните кредити. При кредита за домакинства се очаква слабо забавяне на растежа при дългосрочните кредити, а тези в евро ще отчетат леко намаление през първото тримесечие според търговските банки, прогнозират от МФ.  Посредниците очакват номиналното нарастване на цените на жилища през 2019 г. да се забави в отговор на нарасналото предлагане. Това са посочили 42% от анкетираните. Останалите отговори са разпределени, съответно с по 21% към очаквания растежът на цените на жилища да се ускори и да се запази близко до отчетеното през 2018 г. нарастване. Около 16% от отговорилите считат, че цените на жилищата ще отбележат спад през 2019 г.", "date": "2019.02.27", "title": "Междуфирмената задлъжнялост може да се увеличи "}
{"url": "https://duma.bg/globyavat-telekomite-za-skapi-razgovori-n186294", "text": "Ако мобилните оператори в България не спазват от 15 май 2019 г. новите правила за разговори в рамките на Европейския съюз (ЕС), ще им бъдат налагани глоби от 20 хил. до 400 хил. лв. Това предвижда публикуваният за обществено обсъждане проект за изменение на Закона за електронните съобщения. През 2017 г. бе решено да бъдат премахнати таксите за роуминг в рамките на ЕС. През 2018 г. стана ясно, че от 15 май тази година за цените на телефонните разговори в ЕС ще бъде въведен таван от 19 цента на минута и 6 цента за текстовите съобщения (SMS). За тези нови правила в националното законодателство няма предвидени санкции и проектът ги въвежда. За надвишаването на тавана при цените на дребно (без ДДС) от 19 цента за минута разговор и 6 цента за SMS глобата ще е от 20 хил. до 400 хил. лв. Санкцията ще се прилага, когато доставчикът не активира в определените срокове новата тарифа. Според вносителите евентуално бездействие може да засегне значителен брой потребители, поради което е с висока степен на обществена опасност. Санкция от 500 до 5000 лв. ще се налага при нарушение на правилата за предоставяне на преддоговорна информация на крайните потребители.  От 5 хил. до 50 хил. лв. ще е глобата, ако доставчиците заобикалят задължението си за активиране на регулирана тарифа в рамките на един работен ден, при което може да бъде засегнат конкретен потребител. Вносителите поясняват, че минималните размери на санкциите са съобразени с факта, че новите правила важат не само за големите оператори в България, но и за тези със значително по-малки приходи и пазарен дял.", "date": "2019.02.27", "title": "Глобяват телекомите за скъпи разговори"}
{"url": "https://duma.bg/11-rast-na-zhilishtnite-krediti-17-na-potrebitelskite-n186295", "text": "Кредитите на домакинствата нарастват с по-бързи темпове от депозитите, показват статистическите данни на Българската народна банка към края на януари. Домакинствата държат на депозит общо 51,647 млрд. лв. в края на първия месец от 2019 г. а увеличението спрямо същия период на миналата година е с 8,5%. Кредитите за домакинствата нарастват с 10,8% до 21,882 млрд. лв. Жилищните кредити са 10,565 млрд. лв., а увеличението за година с 11,1%. Потребителските кредити възлизат на 9,142 млрд. лв. и се увеличават със 17,6% спрямо януари 2018 г. Нефинансовите предприятия разполагат на депозит с общо 23,039 млрд. лв., а увеличението спрямо януари 2018 г. е с 6,2%. Кредитите им нарастват с 5,8% на годишна база до 32,914 млрд. лв.", "date": "2019.02.27", "title": " 11% ръст на жилищните кредити, 17% на потребителските "}
{"url": "https://duma.bg/big-bradar-i-za-targovtsite-na-tsigari-n186304", "text": "Арести, затваряне на обекти и солени глоби очакват големите играчи в сивия сектор на търговията с цигари и алкохол, ако не спазват законите. Същата съдба е отредена и на фирмите, които търгуват с горива. Това заяви вчера премиерът Бойко Борисов на традиционна среща, на която се отчита борбата с контрабандата на тютюневи изделия. Премиерът заяви, че те ще контролират по същата схема като горивата. В началото на месеца той показа пред журналисти центъра за видеоконтрол в ГДБОП. Борисов е убеден, че новата наредба за видеонаблюдението ще помогне в борбата с контрабандата и този сектор. Делът на незаконните цигари през последното тримесечие на миналата година е 4,4%, което е с близо процент по-малко спрямо третото тримесечие, обяви Верджиния Джевелекова от Инициативата за борба с незаконната търговия на цигари. Най-голям е делът на незаконната търговия в пограничните и изостаналите региони. В Свиленград всяка трета цигара продължава да бъде контрабандна, припомни Джевелекова. През третото тримесечие на 2018 година резултатът показваше слабо покачване спрямо предишното тримесечие, но в края на годината, през ноември месец, 4,4% от събраните опаковки са показали резултати за непредназначени за нашия пазар, каза тя. Макар и минимално контрабандният дял на цигари се беше увеличил през третото тримесечие на 2018 година спрямо предходното, според последното проучване, оповестено през декември. Тогава ръстът беше 0,6 на сто, а общо незаконният пазар - 5,3 на сто. Изследването се прави, като се прави анализ на изхвърлените кутии от цигари.", "date": "2019.02.27", "title": "Биг брадър и за търговците на цигари "}
{"url": "https://duma.bg/roditelite-sa-lisheni-ot-san-do-6-godishna-vazrast-na-detsata-im-n186264", "text": "Изследване на хиляди мъже и жени, които са станали родители, показва, че те са лишени от сън най-малкото до навършването на 6-годишна възраст от децата им. Най-голямата невъзможност да се спи идва три месеца след раждането на първото отроче. От безсънието повече страдат жените. Въпреки че когато детето започне да расте, положението с редовния сън се подобрява, но никога не се връща на нивата отпреди раждането, сочат данните. Дори когато са малко по-големи, малчуганите се разболяват, имат кошмари или предизвикват нормалните родителски притеснения за бъдещето им. А това също се отразява зле на съня. Проучването е направено сред 2500 жени и 2200 мъже от Германия, които имат деца под 10-годишна възраст.", "date": "2019.02.27", "title": "Родителите са лишени от сън до 6-годишна възраст на децата им"}
{"url": "https://duma.bg/sadyat-shakira-zaradi-ukrivane-na-danatsi-n186262", "text": "Известната в цял свят латино звезда Шакира ще се изправи пред съда в Испания на 12 юни, след като магистратите в градче, намиращо се югозападно от Барселона, в което живее певицата, приеха искането на прокуратурата за дело срещу нея. Изпълнителката е заподозряна в укриване на данъци в размер на 14,5 млн. евро. Според компетентните органи Шакира е укривала приходите си чрез 14 компании, регистрирани в офшорни зони в Панама, Каймановите и Вирджинските острови. От 2010-а звездата има връзка със защитника на \"Барселона\" Жерар Пике. Поне от 8 години двамата живеят на семейни начала в Барселона. Въпреки това едва през 2015 г. Шакира е обявила пред данъчните, че обитава града. Според обвинението поне 4 години тя е живяла в Барселона през по-голямата част от времето, но въпреки това не е плащала данъци в кралството. Интересен факт е, че певицата внесе 14,5 млн. долара в испанската хазна, но въпреки това подготовката за дело продължава.", "date": "2019.02.27", "title": "Съдят Шакира заради укриване на данъци"}
{"url": "https://duma.bg/datata-n186275", "text": "1870 - УЧРЕДЕНА Е БЪЛГАРСКАТА ЕКЗАРХИЯ. Създаването й е резултат от дългогодишната борба на българския народ за извоюване на църковна независимост. По силата на султанския ферман на Абдул Азис (на снимката) и екзархийския устав, изработен от църковно-народния събор, свикан в Цариград през 1871 г., Българската екзархия е призната за официален представител на българската нация в Османската империя. 1897 - ПЪРВА ПУБЛИЧНА КИНОПРОЖЕКЦИЯ В БЪЛГАРИЯ. В къщата на Марин Чолаков в Русе пред 200 зрители са показани едни от първите филми на братята Огюст и Луи Люмиер. Първата кинопрожекция в България е регистрирана в публикация на местния в. \"Законност\". Русенци наблюдавали с интерес кинолентата, която показвала \"движещ се трен, посрещането на цар Николай в Париж, един от парижките площади - всичко това толкова живо и естествено, щото се получава пълна илюзия\" (според в. \"Законност\"). 1902 - РАЖДА СЕ ДЖОН СТАЙНБЕК, АМЕРИКАНСКИ ПИСАТЕЛ (УМИРА 1968 Г.). Автор е на над 25 романа. Първото му най-известно произведение е \"Гроздовете на гнева\" - роман, смятан за класика на ХХ в. Сред популярните му творби са още повестта \"За мишките и хората\", романът \"Улица Консервна\", сагата \"На изток от рая\" и др. Последният му голям роман \"Зимата на нашето недоволство\" не е приет добре и критиците обявяват, че авторът му е изчерпан. Дори Нобеловата награда (1962) не променя мнението им. 1926 - В СТАРА ЗАГОРА СЕ РАЖДА ЗЛАТИНА ТОДЕВА, АКТРИСА (УМИРА 2007 Г.). Четири и половина десетилетия играе на театралната сцена. Работила в театрите в Стара Загора, Пазарджик, Димитровград, Хасково, Пловдив, Смолян. През 2006 г. в театър \"Сълза и смях\" актрисата отпразнува своя 80-годишен юбилей в постановката \"Четвъртото измерение\" по Янис Рицос. Удостоена с много награди и държавни отличия. 1932 - АНГЛИЙСКИЯТ ФИЗИК СЪР ДЖЕЙМС ЧАДУИК ОТКРИВА НЕУТРОНА. За научните трудове и изследвания в областта на физиката на атомното ядро през 1935 г. получава Нобелова награда за физика. Неутронът е елементарна частица с нулев електрически заряд. Най-използваната реакция с неутрони е верижната реакция на делене на ядрено гориво. В ядрените реактори и атомните бомби тя е основният източник за получаване на енергия. 1933 - ПОДПАЛЕН Е РАЙХСТАГЪТ В БЕРЛИН. Трима от обвиняемите са българи - Георги Димитров, Благой Попов и Васил Танев. Те са арестувани на 9 март. Съдебният процес се провежда от 21 септември до 23 декември. Накрая съдът е принуден да оправдае българите, както и председателя на комунистическата фракция в Райхстага Торглер. Междувременно е организирана силна международна кампания в защита на подсъдимите. Поведението на Георги Димитров пред съда впечатлява международната общност. Процесът е първият голям удар срещу настъплението на хитлерофашизма в Европа и света.", "date": "2019.02.27", "title": "Датата"}
{"url": "https://duma.bg/zmiya-gratischiyka-propatuva-v-obuvka-tri-kontinenta-n186263", "text": "Змия мина през три континента, като пропътува от Австралия до Шотландия в куфар, навита в обувка, предаде ДПА. Петнистият питон, който не е отровен вид, е бил открит в гуменката на Мойра Боксол, когато тя се завърнала от ваканция на Зеления континент. Жената била много изненадана, като намерила влечугото в багажа си. Преди това жителката на Глазгоу гостувала на доведения си син в австралийския град Макей, провинция Куинсланд. От направените снимки, предоставени на медиите, станало ясно, че питонът дори бил сменил кожата си по време на дългото пътуване. В Шотландия змията е поставена под карантина.", "date": "2019.02.27", "title": "Змия гратисчийка пропътува в обувка три континента"}
{"url": "https://duma.bg/ruska-kompaniya-shte-stroi-balgarskiya-uchastak-na-turski-potok-n186293", "text": "Компанията за производство на тръби на руснака Дмитрий Пумпянски ТМК е избрана от \"Газпром\" за строител на участъка през България, който трябва да свърже \"Турски поток\" със сръбски газопровод. Целта на руския газов монополист и основен участник в турската и сръбската част на този проект била да намали политическите рискове да не бъде построено нищо в България, както се случи със спрения от Русия през декември 2014 г. \"Южен поток\" и причини щети от около 800 млн. евро, съобщава деловото руско издание РБК, позоваващо се на два свои източника. \"Трубная металлургическая компания\" (ТМК) ще достави в България около 300 хиляди тона тръби, но според РБК компанията преговаря и за участие в строителството. Целият проект засега е оценен на 1,4 млрд. евро. Формално не е завършен и търгът, \"но проектът трябва да се реализира в ускорено темпо, още повече, че в Сърбия (подготовката за начало на строителството от българската до унгарската граници) върви с пълна сила\", казва един от източниците. Информацията включва и твърдение, че ТМК преговаря с \"Щрабаг\", но от австрийската строителна компания са отрекли да участват в \"Турски поток\". От самата ТМК също казват, че не участват в българския проект, но обмислят да кандидатстват в търга на \"Булгартрансгаз\", когато той бъде подновен. Преди дни свързваната с Христо Ковачки компания \"Атоменергоремонт\" оттегли жалбата си срещу обществената поръчка и тя може да бъде продължена с удължен заради замразяването й  срок. Българската тръба би трябвало да е дълга 474 км и 3,5 млрд. куб. м от пренасяния по нея газ се прогнозира да останат за местно потребление. Съоръжението при всички положения ще бъде на държавната \"Булгартрансгаз\", но ако в строителството се включи компания, свързана с \"Газпром\", това ще предизвика допълнителни нападки и срещу проекта, коментира Алексей Гривач. Той е зам.-директор на Фонда за национална енергийна сигурност (ФНЭБ) и посочва, че в Третия енергиен пакет на ЕС няма изрична забрана изборът на главния строител да не е свързан с доставчика на газ.", "date": "2019.02.27", "title": "Руска компания ще строи българския участък на \"Турски поток\""}
{"url": "https://duma.bg/dve-komisii-odobriha-koveshi-za-glaven-prokuror-na-es-n186343", "text": "Румънката Лаура Кьовеши направи още една крачка към спечелването на поста главен прокурор на ЕС. Две от комисиите в ЕП - бюджетната и тази по граждански свободи, правосъдие и вътрешен ред одобриха кандидатурата й. Сега двете комисии ще изпратят писмо до председателя на Европейския парламент Антонио Таяни, с което ще го уведомят за решението си. Той, заедно с ръководството на Европарламента, ще прецени дали избраният кандидат ще трябва да бъде гласуван и в пленарна зала. Но дори и тогава изборът няма да е окончателен, защото за кандидатурата ще трябва да гласувана и от всички държави-членки в Съвета. Ако двете институции имат разногласия, те ще преговарят до постигане на съгласие. Прокуратурата трябва да заработи до края на 2020 г. със седалище в Люксембург. Засега в нея участват 22 държави. Останалите, които не са част от нея, могат да се включат във всеки един момент. Службата ще се занимава с разследване, преследване и изправяне през правосъдието на престъпления срещу бюджета на ЕС, злоупотреби, корупция и трансгранични измами с ДДС. Миналата седмица Комитетът на постоянните представители (КОРЕПЕР) не подкрепи кандидатурата на Лаура Кьовеши за европейски главен прокурор. След гласуването на посланиците на 22-те страни членки, участващи в структурата на Европейската прокуратура, стана ясно, че на първа позиция е Жан-Франсоа Бонер, който е събрал 50 точки. Второто място делят бившата шефка на румънската антикорупционна прокуратура и германският кандидат Андрес Ритер, които са получили по 29 точки.  ", "date": "2019.02.27", "title": "Две комисии одобриха Кьовеши за главен прокурор на ЕС"}
{"url": "https://duma.bg/legendite-ne-ostaryavat-n186276", "text": "Орисани сме били да минем трънлив, дълъг път - да ни жари огънят на Септември 1923 г., да ни мъчи болка по род и родина в дългите емигрантски дни и нощи, да ни причаква смърт из партизанските пътеки. Убеден съм, че внуците ни ще открият истини, необходими на всеки човек, за да бъде честен и силен. И ако искам да разкажа нещо за миналото, то не е, за да ви внуши да бъдете точно като тогавашните хора. Знам, че е невъзможно. Бих желал просто да се вгледате в тях и да откриете онова, което може да има стойност и днес. Ако не вярвах, че такива стойности съществуват, може би не бих седнал да разказвам.  но кой е казал, че пътят на един народ може да бъде винаги гладък и посипан с рози? Периодът, за който разказвам сега, е сложен и трудно се обхваща в пълнота. Всеки българин, прочел историята на поробена от османлиите и потискана от монархофашизма България, знае какво място заема Брацигово в тази борба. Моите родители нямаха средства да ме изпратят в гимназия. Поех пътя на наемен работник. На 17-годишна възраст вече бях в Комсомола, а на двадесет - в Партията. Участвах активно в подготовката на Септемврийското въстание през 1923 г. По онова време царското правителство създаде най-зловещия закон в историята на България - Закона за защита на държавата (ЗЗД). През лятото на 1925 г. полицията ме арестува и след жестоки инквизиции ме осъдиха по този закон. Излязъл от затвора, бях избран за член на нелегалния окръжен комитет на комсомола, а през 1926 г. минах в нелегалност. По поръчение на ръководството на партията по таен канал ме \"прехвърлиха\" в Гърция. След неколкомесечни скитания, при опит да бъда арестуван от гръцката полиция и интерниран в егейските острови, се завърнах нелегално в България. Тук бях изправен наново пред съда. Осъдиха ме на дванайсет и половина години, които да изтърпя в Пазарджишкия и Сливенския затвор. Излежах три години. Вече амнистиран, през 1929 г. ме избраха за секретар на Брациговската районна партийна организация. През 1930-а, след полицейски разкрития, по решение на партията преминах нелегално в Турция и оттам в Съветския съюз. Постъпих в известния Комунистически университет на националните малцинства от Запад (КУНМЗ), където се подготвяха революционни кадри. Влязох в болшевишката партия през 1935 г., а следващата, 1936-а, по решение на Задграничното политбюро на партията, бях изпратен в България. След близо едногодишно митарство през Австрия се завърнах в родината. Слязох на ломското пристанище. В Лом ме арестуваха и интернираха в Разград. Завърнах се в Брацигово през лятото на 1937 г. и отново бях избран за секретар на районната партийна организация. Отделяше се внимание на този район, за да се изгради действена, нелегална яташка мрежа с главна определяща роля в създаването на бъдещето, крупно партизанско съединение, легендарния отряд \"Антон Иванов\". ...В партизанския отряд \"Антон Иванов\" бяхме заедно с баташките ми другари. Бяха минали преди мен в нелегалност. Срещата ни в Балкана бе много сърдечна, като на стари познайници. Не мога да не спомена името на Георги Ванчев-Найден, умен и смел командир на чета \"Стефан Божков\", на която бях политкомисар. Георги Чолаков-Асен ръководеше успешно повечето от акциите на отряда. Безумно смел и предан на борбата; и прекрасният, умен и смел комунист Ангел Чаушев-Вълю; Тодор Коларов, моят близък приятел и боен другар, който с голяма вещина водеше политическата работа в чета \"Георги Жечев\" - също политкомисар. ***  На нас, оцелелите след толкоз изпитания, не ни се полагаше да почиваме - съзиждането на един нов свят, също е борба и  \"Революцията продължава\" - този лозунг, събирал в онова време нашите чувства, воля и мисъл, който ни даваше енергия за работа, може би звучи неоригинално. Ала за мен старият лозунг е лично кредо и знаме, на което искам да служа до последен дъх. Съвременният поглед може и да не \"види\" същото зърно в тогавашните постъпки и явления. Размишлявайки няколко десетилетия по-късно, аз сам си давам сметка, че едно или друго е можело да бъде различно.  От първите години на социалистическото изграждане най-дълбоки следи у мен остави усещането за Свобода. Бих искал \"усещането за свобода\" да не напуска българина никога. И занапред то да се свързва неотменно с онези идеали, на които бях верен през целия си живот. Надявам се, че разказаното ще е достатъчно, за да проличи големият идеализъм, с който се борихме и жертвахме всичко за свободата и величието на родината, за радостта и щастието на народа. Как се стига до мъчителните дни и часове, в които започва разгромът на отряда? В най-хубавите страници на книгата \"Подвигът на Антонивановци\" Славчо Гилин настойчиво и честно дири отговор на този съдбоносен въпрос. ...Сутринта на 22 февруари 1944 г. отряд \"Антон Иванов\" започва своя безпримерен поход към сърцето на снежните Родопи. 16-хилядна армия срещу 153 партизани - това е съотношението на силите. Осем дни и нощи на живот и смърт. Бойците вече са полуживи от умора и от проклетата зима, никой не помисля да изостави ранените и изтощените. И ето, че идва стръмният скат на Фотинската река, където фактически отрядът е разбит. От 153 антонивановци, зимували в лагер \"Техеран\", от куршумите на врага се спасяват едва 19 души. Четох вълнуващата книга на Гилин \"Подвигът на Антонивановци\". Каква вяра в правото дело на партията пълни сърцата на тези хора! Първите антонивановци, дори и в мъчителните часове, когато хитлеристките дивизии са под Москва, вярват в непобедимостта на Червената армия. Отрядът се превръща в могъща съпротивителна сила. Историческият двубой между вчерашния и утрешния свят за тях е живот с пълноценни чувства, дълбок и напрегнат. И още нещо много важно: подвигът на всичките тези хора не е бил внезапен порив. А е подготвен от целия им предшестващ живот, от множеството честни и безстрашни техни постъпки в мирното всекидневие. Полугладни и полубоси вървят срещу смъртта, без никой от тях да помисли за личното си благополучие и щастие.  Тези хора няма да доживеят до утрешния ден и въпреки това, когато над тях вече лежи сянката на фаталната обреченост и е съвършено ясно, че им остават ден-два или просто часове живот, те носят гордо своя трагичен и несломим оптимизъм. Духовният порив и великата идея им дават сили да извървят докрай страшния път в името на онази победа, която те няма да отпразнуват.  След разгрома на отряд \"Антон Иванов\", създадената партизанска дружина \"Васил Петлешков\", с командир Борис Стамболиев и политкомисар Славчо Гилин, продължи партизанската борба в Брациговския район.  Нужен и вълнуващ разказ е \"Подвигът на антонивановци\", защото мъртвите живеят сред живите, докато е жива човешката памет. Това е разказ за хората, които са били и остават идеал за човеци. На едно място съветският писател Всеволод Вишневски пише: \"Нашата задача е да запазим за историята нашите наблюдения, нашата днешна гледна точка - на участници. След година, след десет - от дистанцията на времето, всичко ще се вижда по-добре. Тогава може да има друга гледна точка, друга оценка. Но нека ние оставим на внуците и правнуците своя разказ...\"", "date": "2019.02.27", "title": "Легендите не остаряват"}
{"url": "https://duma.bg/zakonodatelen-brak-n186277", "text": "Както е известно, основната задача на властта - законодателна и изпълнителна, е да произвежда нормативни документи - закони, постановления, наредби, с които да се регулира обществено-икономическият живот в страната. Ако се съди по продукцията, която дават българските държавни институции, без риск от грешка, може да се каже, че техният коефициент на полезно действие е близък до нулата, а голяма част от това, което създават, е брак. Парламентът и отделните министерства бълват закони и наредби, които единствено предизвикват недоволство, пораждат обществени скандали и с нищо не помагат за решаването на проблемите на хората. Примерите са в изобилие. През есента на миналата година парламентът прие специален закон, който имаше доброто намерение да се бори срещу сивия сектор при търговията с горива. Законът стана повод за нестихващи взаимни обвинения между големите играчи и дребните търговци на този пазар. Преди време шефът на \"Лукойл\"  Валентин Златев обяви, че точно дребният бизнес, който според него не се афиширал с имена на конкретни фирми, стои в основата на сивия сектор. Ако действително от сектора изтичат по 1 млрд. лв. годишно, както твърди пък правителството в мотивите си към спорния закон за търговия с нефтопродукти, главният прокурор отдавна е трябвало да образува наказателни производства, смятат обаче малките играчи и отричат твърденията, че те са в основата на корупцията в сектора. След люти спорове се стигна до отлагането на наредбата за прилагането на закона с половин година, което на практика го направи почти безсмислен. Недомислената промяна на правилата за касовите апарати също доказа \"управленския капацитет\" на властта. Както е известно, от бизнеса се иска да подмени фискалните устройства и софтуера. Целта е НАП да получава информация за продажбите в реално време, вместо веднъж месечно както досега. По принцип идеята за борба със сивия сектор не е лоша, но същото в случая не може да се каже за нейната реализация.  Въпреки новите правила, именно тъмната икономика, срещу която уж са насочени мерките, ще излезе на сухо от ситуацията. Защото те на практика засягат само търговците, които вече плащат данъците си и издават касови бонове. Наредбата реално не засяга онези, които нарушават вече съществуващите правила. Със сигурност тя няма да ги накара да излязат на светло и да започнат да декларират транзакциите си. Освен това отдалече личи, че документът се променя конкретно заради заведенията в курортите, от чиито скрити обороти, по данни на НАП, бюджетът губи 500 млн. лв., без да се вземат под внимание на останалите браншове.  Просто не е направена модерната предварителна оценка на въздействието. А тя е свързана с проучване колко ще струва цялата подмяна, колко предприемачи ще бъдат засегнати, реални ли са сроковете, кой ще спечели и кой ще загуби от цялата операция. Проблем е и че поддръжката на новия софтуер ще струва на фирмите около 300 лева годишно. Тези пари за големите играчи на пазара не са кой знае колко, но за малките търговци всяка стотинка може да представлява разликата между оцеляването и отпадането от пазара. Промените в наредбата оставят и усещането, че предприемачите просто са длъжни да плащат за всякакви приумици на чиновниците и безроботно да се съгласяват с тях. А трябва да е точно обратното. Под натиска на бизнеса за част от предприемачите срокът бе удължен с половин година, но се появи тенденция фирмите масово да се отказват изобщо от касовите апарати, като ще правят плащания само по банков път. Отсрочката обаче едва ли ще помогне много на бизнеса. По мнението на софтуерни специалисти инструкциите в наредбата за т.нар. СУПТО - софтуера за управление на продажбите в търговските обекти, са изключително неясни и дори неизпълними за някои видове бизнес. Предприемачите недоволстват, че НАП, с мотива да ограничи сивата икономика и укриването на обороти, в много по-голяма степен ще създаде допълнителна тежест за \"белите\" фирми. А неиздаването на фискални бонове ще продължи да е практика за сенчестия бизнес. Най-вероятно тази наредба ще бъде атакувана в съда`и това ще отдалечи нейното прилагане незнайно докога.  Повод за недоволство станаха и промените в закона срещу прането на пари, които са в сила от началото на тази година. Те изкараха на протест даже и адвокатите, които по принцип не обичат около тях да се шуми. Правилникът задължава десетки хиляди фирми, кметове, политически партии, фондации, спортни клубове да представят в ДАНС планове за обучение на служителите си срещу прането на пари през 2019 г. Това обучение ще трябва да се прави всяка година. Десетки хиляди фирми и неправителствени организации ще трябва да пишат и специални вътрешни правила. Санкциите за нарушителите са сериозни - от 1000 до 10 000 лв. за физически лица и от 2000 до 20 000 лв. за фирми. За финансовия сектор глобите стигат до 50 000 лв. Това принуди управляващите да дадат на заден ход и да направят работна група, която да подготвят промените на вече направените промени в закона. Спорният текст е в чл.4, т.15. Според него адвокатите са задължени да правят комплексна проверка на своите клиенти, да правят оценка на риска от изпиране на пари и да разкриват информация относно съмнителни операции, сделки и клиенти. Позицията на адвокатите е, че тези разпоредби противоречат на Конституцията и Европейската конвенция за защита на човешките права. Биопроизводството се превръща в поредния сектор в България, в който законодателството, регулиращо бизнес средата, се движи от едната крайност в другата. В последните години секторът бе одитиран от ЕС и от българската Сметна палата, която в прав текст обяви, че съществуват значими пропуски в контрола. Заради това бяха приети толкова рестриктивни промени, че според бранша те водят не само до увеличение на административната тежест, но и дори застрашават съществуването му. Сега производителите настояват за спешна корекция на корекциите. След като и ЕК, и Сметната палата в България установиха, че контролът над биопроизводството е недостатъчен, през последните месеци на миналата година бяха направени редица промени в законодателството. В тях бяха заложени и текстове, които от бранша смятат за крайни. Единият е свързан с пестицидните остатъци в биологичните храни и въведените санкции за тях. Според биопроизводители новото законодателство в най-общ смисъл предвижда, че ако само в една партида биопродукция бъдат намерени дори минимални количества от неразрешени за биопроизводството вещества, то още след излизането на лабораторните резултати контролният орган ще трябва да стартира процедура по отнемане на биосертификата на цялото стопанство. Проблемът тук е, че е възможно въпросното замърсяване да е единичен случай и да се дължи на външен източник, а не на опит за измама от страна на самия производител. Законодателните текстове обаче не правят разлика. Освен това според тях се въвежда \"непосилно финансово бреме\" за онези производители, които тепърва правят преход от конвенционално към биопроизводство. От тях ще се изисква да вземат проби за анализ от всички площи и култури, което заедно с въведените санкции според сектора не се прилага в нито една европейска държава. От министерството на земеделието организираха дискусия по темата, но защо тя бе след като вече бяха приети промените остава въпрос без отговор. Затова логично основният извод от последното проучване на \"Юридически барометър\" е, че родното законодателство е нестабилно и непредвидимо заради честите  и нерядко хаотични промени в нормативните актове. Според него близо 70% от законите са променени повече от веднъж за 6 месеца, а 90% от тях са променяни поне веднъж годишно. Има и закони, които са изменени, още преди да влязат в сила - логичен резултат от законотворческия гений на Цв. Цв., Жоро Дантелата и Данаил Кирилов.", "date": "2019.02.27", "title": "Законодателен брак "}
{"url": "https://duma.bg/30-dushi-sa-v-neizvestnost-sled-intsident-v-mina-v-indoneziya-n186334", "text": "Поне 30 миньори останаха затрупани след струтване на незаконна златна мина в Индонезия. Инцидентът е станал на остров в провинция Северно Сулавеси. Службата за справяне с бедствия съобщи, че трима души са загиналите, но под свляклата се земна маса са останали около 30 човека.  Спасени са 14 миньори. Гредите и укрепващите дъски внезапно поддали поради нестабилния терен и многото прокопани шахти, докато на мястото работели десетки хора. Спасители се опитват да осигурят вода на блокираните, но се опасяват, че и един погрешен ход ще влоши ситуацията.", "date": "2019.02.27", "title": "30 души са в неизвестност след инцидент в мина в Индонезия"}
{"url": "https://duma.bg/pochina-plovdivskiyat-hudozhnik-chavdar-pashev-n186267", "text": "\"Напусна ни Чавдар Пашев. Ако днес трябваше да помолим услужливата ръка на някой маестро да пресътвори върху платно скръбта, че Чавдар напуска нашия свят, то творението щеше да изглежда като пейзаж като тези на Пашев, но съвършен в своята осиротялост. Творческият свят понесе поредна загуба, лишиха ни от още едно от светилата, което разгърна своя лъчист талант и ни го завеща под формата на живописния си речник. С картините - така говореше, дишаше и живееше Чавдар. Той дойде на този свят през 1928 г., десетилетия създаваше смисъл с бои, където ние да намерим своите отговори, и ни остави да ги търсим сами оттук насетне\", отбелязват от галерия \"Aeterna\", цитирани от Plovdiv24.bg. ", "date": "2019.02.27", "title": "Почина пловдивският художник Чавдар Пашев"}
{"url": "https://duma.bg/irina-goleva-pokazva-malkite-neshta-v-dnk-n186268", "text": "\"Малките неща\" - авторски проект на Ирина Голева, ще бъде представен в ДНК - пространство за съвременен танц и пърформанс, в НДК на 1 март. Костюми и сценична среда Велика Прахова. Събитието е организирано от \"Сдружение за съвременно алтернативно изкуство и култура - по действителен случай\".", "date": "2019.02.27", "title": "Ирина Голева показва \"Малките неща\" в ДНК"}
{"url": "https://duma.bg/pakistan-zatvori-vazdushnoto-si-prostranstvo-n186335", "text": "Заради конфликта с Индия Пакистан обяви, че затваря въздушното си пространство. Говорител на пакистанската армия каза, че решението е било взето „поради обстановката“. Всички авиокомпании са били уведомени за \"спиране на операциите им в Пакистан до следващо уведомяване\". Още вчера Исламабад съобщи, че пакистанските военно-въздушни сили са свалили два индийски бойни самолета над Кашмир. Заловени са двама индийски пилоти, единият от тях е в болница.  От пресслужбата на въоръжените сили на Пакистан уточниха, че \"изтребители на военновъздушните сили на Индия нарушиха въздушното пространство на страната\". Един от самолетите е паднал в пакистанската част Кашмир-територията, която е контролирана и от Индия, и от Пакистан.  Поне пет индийски летища също преустановиха работа. По-рано индийските власти съобщиха, че техните ВВС са прихванали най-малко три пакистански самолета, които са навлезли в индийското въздушно пространство над Кашмир. Индийската новинарска ангенция обяви в \"Туитър\", че Индия е свалила изтребител F-16 на Пакистан. Информацита беше потвърдена от индийските власти, според които пакистанските изтребители са били изтласкани обратно, като един от тях е бил свален.  Индия и Пакистан са едни от малкото страни в света, които разполагат с ядрени оръжия. Във вторник индийски военни самолети навлязоха в пакистанското въздушно пространство, за да ударят тренировъчен лагер на терористи, отговорни за самоубийствения атентат срещу индийски униформени, който беше извършен преди две седмици и при който загинаха 45 индийски полицаи и военнослужещи. Пакистан осъди този ход, посочвайки, че си запазва правото да отговори на нахлуването във време и място по свой избор. Въздушните атаки през линията на контрол в Кашмир са първите от войната между двете страни през 1971 г.  И Индия, и Пакистан имат територитални претенции към цялата област Кашмир, в който преобладаващото население са мюсюлмани, но контролират само части от него. Двете държави водиха три войни и ограничен конфликт след обявяването на независимост от Великобритания през 1947 г., като всички конфликти без един бяха заради Кашмир. ", "date": "2019.02.27", "title": "Пакистан затвори въздушното си пространство"}
{"url": "https://duma.bg/vokalna-vecher-v-muzeya-boris-hristov-n186269", "text": "Вокални изпълнения на творби от Михаил Глинка и Александър Бородин из колекцията на Ричард Брабърн, звукозаписи 1962 г., ще звучат на 1 март от 16 ч. в музея \"Борис Христов\" в София, ул. \"Цар Самуил\" 43. Събитието е част от програмата \"Звуковият музей\" - \"Изкуството на Борис Христов\". Входът е 2 лв.", "date": "2019.02.27", "title": "Вокална вечер в музея \"Борис Христов\""}
{"url": "https://duma.bg/kontsert-na-dzhaz-formatsiya-sofiya-i-vasil-petrov-n186270", "text": "Джаз формация \"София\" ще изнесе заедно с певеца Васил Петров концерт в столичното \"Студио 5\" броени месеци преди общото им турне в САЩ и Канада. Събитието ще се състои на 28 февруари от 19 ч. Билети може да бъдат закупени на www.ticketsbg.com и на входа на \"Студио 5\" в деня на концерта.", "date": "2019.02.27", "title": "Концерт на джаз формация \"София\" и Васил Петров"}
{"url": "https://duma.bg/albino-piti-naredi-27-platna-v-nirvana-n186271", "text": "\"Без изкуство светът е нищо!\", възкликна с типичната за италианец емоционалност световноизвестният абстракционист Албино Пити на откриването на изложбата си \"Post hac\" в столичната галерия \"Нирвана\", научи ДУМА от Нина Норд. Пити, на чието творчество са посветени 25 книги, нареди 27 картини в галерията на Ники Младжов. Изложбата бе открита от Луиджина Педди, директор на Италианския културен институт. \"Тази година се навършват 140 години от установяването на дипломатически отношения между България и Италия. За нас е огромна чест да се докоснем до изкуството на Албино Пити\", сподели собственикът на галерия \"Нирвана\" Ники Младжов.  Прокурорът Христо Граматиков, благодарение на когото Албино Пити гостува в \"Нирвана\", представи художника през призмата на колекционер, ценител и приятел на видния творец. \"Когато гледаме картините на Албино Пити, озарени от милион цветове, сякаш чуваме как пръските боя падат върху платното. Нищо не е случайно: италианският художник Албино Пити откри изложбата си в галерия \"Нирвана\", която се намира в сграда, паметник на културата, създадена през 20-те г. на миналия век от италиански архитект\", поясни младата художничка Моника Тошева, куратор на изложбата. \"Не копирайте, дайте свобода на таланта си! Изкуството е любов\", бе категоричен Пити, който очерта с пръстите си огромно сърце във въздуха.  Пити става прочут още през 70-те г. - по това време създава скулптури от изхвърлени предмети. Той поставя началото на ново течение - експансионизъм, и е един от основателите на друго  течение - трансвизионизъм. Изложбата може да се разгледа в продължение на месец.", "date": "2019.02.27", "title": "Албино Пити нареди 27 платна в \"Нирвана\""}
{"url": "https://duma.bg/gey-broshuri-razdavani-v-uchilishtata-vkaraha-mon-i-mz-v-obyasnitelen-rezhim-n186340", "text": "Брошури с целуващи се момчета и с логото на здравното министерство, се раздават в български училища като част от програма за сексуално образование. Случката разбуни духовете сред родители и накара здравното ведомство и МОН да влязат в обяснителен режим. Оказва се, че не е ясно точно как и кой е решил, че брошурите трябва да се раздават в училищата сега, въпреки че са печатани преди близо 10 години.  Листовките, наречени \"Любов без последствия\" са издадени от здравното министерство и са разпространени от РЗИ-Ямбол. Образователното министерство обаче забранява да стигат до учениците, защото са илюстрирани с двама млади мъже. Въпреки забраната на МОН, брошурите все пак стигнали до ученици на 14 и 15 години. Директорът на едно от училищата, през които е преминало въпросното обучение, твърди, че листовките са раздавани по време на лекция за рисковете от заболявания, предавани по полов път. От РЗИ пък се оправдаха, че по план брошурите са попаднали в училищата през декември заради планирана беседа по време на часовете на класа за сексуално образование. След като скандалът стана публичен, брошурите са прибрани спешно след писмо от Регионалния инспекторат.  Според разкази на ученици обаче въпросните листовки не са раздавани, а са били оставени по коридорите на училищата.  Здравният министър Кирил Ананиев също даде обяснение по скандала. Въпросната брошура, по думите му, е част от образователна програма, която се финансира от ООН. Но листовката не трябва да се разпрострянава по училищата. Затова всички виновни ще бъдат наказани, обеща Ананиев.  Първите листовки са издадени от през 2006 година, има преиздаване през 2009, в началото на 2017 са напечатани още от тях. Въпросът е, че тяхното предназначение е да ограмотяват гей-двойки, а не да влизат в часовете на класа.  Ананиев нарече случая провокация. От МОН се оправдаха, че щом са разбрали за листовките, спешно са наредили да бъдат иззети от всички учебни заведения.", "date": "2019.02.27", "title": "Гей-брошури, раздавани в училищата, вкараха МОН и МЗ в обяснителен режим"}
