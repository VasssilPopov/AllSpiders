{"url": "http://www.duma.bg/node/173026", "text": "Обединението на нацията, ценностите и корените на съвременните българи ще бъдат в основата на новия сезон на риалитито \"Фермата\", което тръгва през септември по bTV с мотото \"Съединение\". Уникални участници и завладяващи лични истории на нашенци от цял свят ще разкрие на зрителите четвъртото издание на предаването. Зрителите ще видят известни личности, които не са обичайните звезди, превзели различни телевизионни формати. Популярните хора ще живеят рамо до рамо с участници, които не са познати, но са избрани сред над 13 хил. кандидати благодарение на вълнуващите си лични истории, каузи и силно изразена индивидуалност. \nСлед три успешни сезона мащабната продукция се наложи като предаване, което разглежда темите за природата и връщането към корените, за изконните български ценности и традиции и емиграцията. Независимо изследване на \"Маркет линкс\", проведено през пролетта, посочи \"Фермата\" за най-запомнящото се телевизионно събитие за 2017 г. \nВ първия сезон риалитито върна 19 българи 100 години назад, за да живеят три месеца далеч от цивилизацията и нейните удобства. Вторият заложи на родолюбието, а третият мина под мотото \"Ново начало\", като постави участниците пред сурови условия и екстремни физически изпитания. В новото четвърто издание шоуто по bTV има за цел не просто да продължи възраждането на българските дух и традиции, но и да започне да създава история на база на ценностите, които обединяват българите у нас и по света - силата на духа, семейството, уважение към традициите и куража за справяне с предизвикателствата на всекидневието. \nКакви са съдбите и мотивацията на участниците, които ще влязат в надпреварата за наградата от 100 000 лв., и подробности за новите предизвикателства пред тях ще научат зрителите през септември.   \n \t\n", "date": "2018.08.14", "title": "\"Фермата\" идва със \"Съединение\"  "}
{"url": "http://www.duma.bg/node/173021", "text": "100 Кила ще реди рими на една сцена със световния любимец Уили Уилям. Двамата ще са част от арендби фестивала Elenite Adventurе, като единият ще открие събитието, а другият ще го закрие. \nУили Уилям идва за първи път в България и обещава невиждано шоу на тридневния музикален фестивал в морския курорт. Той ще събере на едно място част от най-актуалните имена от поп, арендби и хип-хоп сцената. \n\"Селекцията е много прецизно направена и смятаме, че ще предложим различен и запомнящ се фестивал\", споделиха организаторите от Event Academy Bulgaria Борис Денински и Петър Стоичков. \nПартитата започват на 6 септември и приключват на 9-и. Посетителите имат възможност да избират между различни видове пакети за събитието. Предвидени са 6 партита - 3 дневни и 3 нощни, на плажна сцена на открито през деня, а вечер в Анимационната зала. \nСред звездите, които ще се качат на сцената, са още DJ Da Candy, DJ Polique, Bobo & The Gang, DJ Swed Lu, DJ Jaula LU, Braganza, Koki, Deejay Balou, Sava, Yangfetish, V:rgo x TRF.   \n \t\n", "date": "2018.08.14", "title": "100 Кила ще рапира на една сцена с Уили Уилям в Елените"}
{"url": "http://www.duma.bg/node/173022", "text": "Пенсионер от Тайван се е превърнал в местна знаменитост, след като е монтирал 11 смартфона на велосипеда си, за да играе \"Покемон гоу\", предаде ЮПИ. Феновете на 69-годишния Чен Сан-юан не се свенят да го титулуват \"Майстор\" и дори \"Бог на играта\". Наричат го също \"чичо Покемон\". \nПристрастеният към популярното занимание пенсионер признава, че понякога ловува виртуални създания до 4 ч. сутринта. Хобито му струва над 1300 долара месечно. Чен разкри, че монтираните в предната част на колелото смартфони му позволяват да обикаля наоколо и да играе без чужда помощ. Мъжът споделя, че се е запалил по \"Покемон гоу\" през 2016 г., след като внукът му е разказал, че манията по виртуалния лов е завладяла света. \nМакар че благодарение на находчивостта си вече е местна знаменитост, пенсионерът планира да увеличи смартфоните до 15.   \n \t\n", "date": "2018.08.14", "title": "Пенсионер от Тайван сложи на колелото си 11 смартфона"}
{"url": "http://www.duma.bg/node/173024", "text": "Mравка се опита да задигне малък диамант от бижутерски магазин. Необичайната кражба е заснета в Италия, съобщи \"Ню Йорк пост\". Миниатюрният крадец бил разкрит в последния момент - оставали му още няколко метра, за да се скрие със скъпия камък. След \"наглата кражба\" управата на магазина била принудена да направи пълна ревизия и инвентаризация на бижутата си.   \n \t\n", "date": "2018.08.14", "title": "Мравка се опита да открадне диамант"}
{"url": "http://www.duma.bg/node/173053", "text": "Задължителни лабораторни анализи на почвите, по-високи санкции и глоби, както и актуализиране на базата данни, така че връзката между отговорните институции да бъде по-гладка - това са основните мерки, на които залага Министерството на земеделието, храните и горите (МЗХГ), за да се справи с недостатъците в системата за биопроизводство, обхващащи периода от началото на 2015 г. до 30 юни 2017 г., които наскоро Сметната палата установи в свой одит, предаде fermer.bg. Основната критика в одита на Сметната палата е, че системата за надзор и контрол върху производството и търговията с биологични храни не защитава достатъчно интересите на потребителите. Редица от фермерите пък смятат, че новата наредба крие подводни камъни. \nОт МЗХГ са заложили нормативни промени, които да доведат до по-строги санкции и по-високи изисквания към контролиращите. Готвят се и промени в Закона за общата организация на пазарите на земеделски продукти на ЕС, с които да се завишат изискванията към персонала на контролиращите и да се въведат по-големи санкции. Заедно с това се предвижда още и въвеждане на задължителни проби на всички парцели след изтичане на преходния период и преди да им бъде издаден биосертификат. Допълнителният контрол обаче ще оскъпи значително крайния продукт. \nПромените в наредбата предвиждат и глоби, ако съответните производители или вносители нарушават правилата за етикетите на биохраните или продуктите им съдържат неразрешени в биопроизводството вещества в търговската мрежа (2000 лв. глоба). А ако при проверка са открити вещества, които не са разрешени за биологично производство (4000 лв. глоба). За сертифициращия орган се предвижда глоба в двоен размер, когато е дал сертификат на хванат в нарушение участник на пазара. \nОбщественото обсъждане на новата наредба приключи на 28 юли 2018 г., като в момента се обработват постъпилите предложения и бележки. В него най-активно се включи Сдружение на българските производители на биопродукти (СБПБ), като изпрати становище и препоръки, които да залегнат в документа.   \n \t\n", "date": "2018.08.14", "title": "Затягат контрола над биологичните продукти"}
{"url": "http://www.duma.bg/node/173052", "text": "След многобройни сигнали при извършена проверка на 5 август, заради неспазване на изискванията за спиране на музиката на открито след 23 часа, са затворени \"Какао Бийч\" и дискотека \"Хедон\", съобщи вицепремиерът Валери Симеонов. \"И на двете места са установени мероприятия, някакви там концерти с по няколко хиляди човека, които са присъствали в откритите площи на плажа и пред \"Какаов плаж\" и пред \"Хедон\". Това не е лична вендета, а към тези две заведения е приложена крайната мярка, защото многократно са нарушавали закона, уточни Валери Симеонов, цитиран от БНР. Той е внесъл сигнал до прокуратурата срещу кмета на Созопол Панайот Рейзи за издадени разрешения за работа на незаконно построени обекти, които нямат строителни документи. Промените в Закона за защита от шума в околната среда бяха предложени от вицепремиера Валери Симеонов и одобрени от парламента. Предвижда се забрана за шум от заведенията в курортите и в жилищните квартали за времето между 23 часа и 8 часа, както и между 14 и 16 часа. \nРедица нарушения на данъчното и осигурителното законодателство при два хотела по Южното Черноморие, които са собственост на един и същи човек, установиха инспекторите на \"Фискален контрол\". Ще бъдат наложени общо 23 акта за установяване на административни нарушения, а двата обекта ще бъдат запечатани, съобщават от Националната агенция за приходите. За неиздаване на касова бележка предстои да бъде затворен и хотел в Бургас. \nПоради укриване на обороти същата мярка ще бъде наложена и на две от най-големите дискотеки в областния център. Те са били проверени на принципа на тайния клиент, като при контролните покупки инспекторите не са получили касови бележки. При един от големите аквапаркове по Южното Черноморие данъчните служители установили, че нито едно от 19-те фискални устройства на обекта не е подавало информация за оборотите си към НАП от края на юни тази година. От началото на кампанията досега са осъществени общо над 7000 проверки, като запечатаните до този момент обекти са 151.     \n \t\n", "date": "2018.08.14", "title": "Заради шум затвориха \"Какао Бийч\" и \"Хедон\" на Черноморието"}
{"url": "http://www.duma.bg/node/173054", "text": "Три четвърти от директните плащания в земеделието са получени от 3700 физически и юридически лица, които на практика представляват 100 свързани лица. Доц. Огнян Боюклиев от Института за икономически изследвания на БАН съобщи това пред БНР, като се позова на данни от доклад за предишния програмен период. \"Става въпрос за 18 млрд. евро. Икономистите заобикалят тази цифра. Това са половината от парите, които влизат в България по линия на европейските фондове и на ЕС. Говоря не само за субсидиите, а въобще за земеделие и за Общата селскостопанска политика (ОСП). Огромна сума пари\", каза доц. Боюклиев. Според него подобна концентрация на много пари в малко хора няма в нито една от близките ни географски и исторически страни. \"Това са пари, които общата европейска селскостопанска политика - много стара и успешна политика на ЕС, дава на фермерите, стопанствата, лицата, заети със земеделие, за да се съхранят, защото те произвеждат при много трудни условия. Това са традиционни производства. И ако погледнем страните със сходна историческа съдба, ако тръгнем сега от Румъния, минем през Унгария, Чехия, Словакия и така нататък, ще видим, че тези пари отиват при такива стопани. Те отиват, за да се създаде европейска система на земеделие\", коментира изследователят.   \n \t\n", "date": "2018.08.14", "title": "БАН: 100 свързани лица взимат големите субсидии в земеделието"}
{"url": "http://www.duma.bg/node/173023", "text": "Носителката на титлата \"Мисис България 2008\" Ана Иванова, която от години живее в Монако, получи кола като подарък от тайнствен ухажор при завръщането си в родния град Варна. Лъскавият мерцедес бе поднесен на красавицата с червена панделка и букет огнени рози. Единствената българка, член на соцпартията на експрезидента Франсоа Оланд, засега крие кой е виновникът за този завиден подарък. \nНеотдавна красавицата, която организира събития в Монте Карло с нейната асоциация \"Monaco Dreams\", бе поканена за партньор на благотворителните инициативи на Ротари клуб Монако. Покрай срещите си с политици и бизнесмени в Монте Карло българката стана жертва на неудържимите чувства на високопоставен ухажор, който я принуди да се върне в родния си град, за да отшуми бурята. Дали е отминала обаче - няма гаранции, твърдят близките й, които очакват отново атака от букети при завръщането й в Монако. \nОсвен на титлата \"Мисис България\" красавицата е носителка на много награди за своите благотворителни инициативи - \"Мисис Дама на годината 2017\", \"Златно сърце 2014\" и др. Ана Иванова е и първата българка, получила почетен медал от кмета на Монако.   \n \t\n", "date": "2018.08.14", "title": "Тайнствен ухажор подари кола на \"Мисис България\""}
{"url": "http://www.duma.bg/node/173025", "text": "Известната в цяла Турция с туршията си община Чубук, вилает Анкара, се готви да постави световен рекорд в коронната си дисциплина, предава Анадолската агенция. Кметът Тунджай Аджехан заяви, че по време на 13-ото издание на Международния фестивал на туршията ще бъде направен опит за невождано до този момент постижение. \n\"На 13 септември ще се пробваме да влезем в Книгата за рекорди на Гинес. Ще направим най-голямата туршия в света от краставички. За целта сме поръчали специален бидон за туршия с вместимост от един тон. Ще започнем да приготвяме туршията още от 28 август. След като узрее, по време на откриването на фестивала ще почерпим всички гости на събитието\", заяви Аджехан по време на среща с представители на неправителствени организации от сферата на културата. \nКметът на Чубук припомни, че всяка година фестивалът привлича стотици хиляди посетители и се очаква сега вълнението да е още по-силно от обичайното.   \n \t\n", "date": "2018.08.14", "title": "Най-голямата туршия ще правят в Турция"}
{"url": "http://www.duma.bg/node/173028", "text": "Британският фотограф Дейвид Кингстън (на снимката) представи своите \"Случки от улицата\" в първата си изложба у нас в Музея на фотографията в Казанлък, информира ArtPrice. Авторът, роден през 1961 г., учи изкуства и специализира фотография в колежите Нанитън и Хинкли, Англия. Животът му се преобръща, когато през 2002 г. идва в България и купува къща в курортния град Хисар. Животът у нас в специфичната местна културна среда със сигурност променя подхода му на изразяване чрез изкуството на светлината, признава самият той. Дейвид е увлечен от фотографията още като момче. По-късно решава да се занимава комерсиално с това, но за кратко. Следва съсредоточаване върху работата по собствените му, вече предимно художествени проекти. Последните изложби на британеца водят до Nuneaton Arts Trail, Leicester Open 28 and Hinckley Atkins Gallery в Англия. Експозицията, която Кингстън подреди в Казанлък, обединява пъстри фотографии със сюжети от улицата. Денят и нощта в градската среда в България и по света, човешкото лице в безбройните му състояния, човешката фигура във възрастите на детството, зрелостта и старостта, композирани сред реалистичните, но в същото време, мистично пресъздадени урбанистични елементи се обединяват в яркото пълноцветно послание на фотографиите на Дейвид Кингстън, което открива Смисъла в свежестта, силата и в крайна сметка - в радостта от живота.   \n \t\n", "date": "2018.08.14", "title": "Британски фотограф показа творбите си в Казанлък"}
{"url": "http://www.duma.bg/node/173029", "text": "Остават няколко месеца до официалното откриване на първата българска Европейска столица на културата. Мястото е Пловдив, а датата - 12 януари 2019-а. Събитията и инициативите, част от официалната програма, започнаха и градът вече посреща гости, дошли от различни краища на света, за да се запознаят с древната история и днешния облик на Пловдив. \nПловдив ще представи на 5 септември официалната си програма, с която ще посрещне хилядите очаквания и вкусове на многобройните посетители през следващата година, информира Михаела Михайлова. Повече от 350 събития на всевъзможни места в и около града гарантират, че възможностите за забавления ще са много, а преживяванията със сигурност вълнуващи. \nПловдив бе избран да носи престижната титла през 2014-а заедно с италианския град Матера и двата града догодина ще покажат заедно как наследството в симбиоза със съвременните форми на изява продължава да обединява различните култури, изкуства и традиции и най-вече да сплотява хората. Повече от 30 години общоевропейската инициатива столица на културата дава възможност на градовете да споделят разнообразието на културите си и да привличат вниманието на нови и различни публики. Не е тайна, че Пловдив го прави от хилядолетия. Културата има много лица, но в Пловдив днес те са #заедно с цяла южна централна България, палитра от етноси, поколения и традиции. \nВсичко се случва заедно и то именно в Пловдив, в българската културна столица всички споделят предизвикателствата и енергията за трансформация. Многопластовата история с хълмовете, сводовете и арките, Античния театър, Римския стадион, реката, храмовете и калдъръма са основателни аргументи, с които България да напомни, че има свое собствено място на международната културна сцена.   \n \t\n", "date": "2018.08.14", "title": " В Пловдив всичко се случва... #заедно!"}
{"url": "http://www.duma.bg/node/173030", "text": "Оперетата на Имре Калман по либретото на Ищван Бекефи и Дешо Келер \"Царицата на чардаша\" ще се играе днес, 14 август, от 21 ч. в Летния театър във Варна, информира БНР. Диригент ще бъде Цветан Крумов, постановката е на Видин Даскалов, режисьор е Александър Мутафчийски, художници Мария Трендафилова, Ася Стоименова, хореография Калина Богоева, възстановка Гергана Караиванова. Ролите изпълняват Владислав Владимиров - Вайлерсхайм, Бойка Василева - Цецилия, Емил Павлов - Едвин, Мария Павлова - Щаси, Александър Мутафчийски - Бони, Илина Михайлова - Силва, Закар Гостанян - Ронсдорф, Людмил Петров - Фери Бачи, Анатоли Романов - Нотариус Киш, Пламен Георгиев - Мишка. Изпълнява се на български с надписи на английски и немски език. \nТворбата на Имре Калман е сред предпочитаните заглавия във Варна. Още през 1923 г., едва няколко години след нейната премиера, Александър Наумов, капелмайстор на Флотския духов оркестър, и учителят по музика Крум Мумджиев реализират с участието на любители първата постановка на оперетата. През 1957 г., под диригентството на Емил Главанаков, режисьора Бохос Афеян и художничката Мариана Попова, се осъществява първата продукция на \"Царицата на чардаша\" от професионалната варненска оперна трупа. Оттогава заглавието е неизменна част от репертоара на Държавната опера във Варна. Звездата на Националния музикален театър и режисьор Александър Мутафчийски, роден във Варна и обичан от варненската публика, се определя от музикалната критика като достоен последовател на незабравимия Видин Даскалов (1929-2001), реализирал най-успешната постановка на \"Царицата на чардаша\" през 1996 г.   \n \t\n", "date": "2018.08.14", "title": " \"Царицата на чардаша\" в Летния театър във Варна"}
{"url": "http://www.duma.bg/node/173027", "text": "Руският игрален филм \"Пазители\" (2017) ще бъде показан по БиТиВи на 26 август от 22.30 ч. Режисьор на фантастичния екшън е Сарик Андреасян. В ролите участват Антон Пампушни, Санжар Мадиев, Себастиян Сисак, Алина Ланина, Вячеслав Разбегаев, Валерия Шкирандо, Станислав Ширин и др. Сюжетът: В годините на Студената война секретната военна организация \"Патриот\" сформира отряд от супергерои. Всеки от тези бойци притежава уникални умения, които обаче остават в пълна тайна дълги години - до деня, в който над света надвисва глобална ядрена заплаха...   \n \t\n", "date": "2018.08.14", "title": "Руския филм \"Пазители\" гледаме по БиТиВи"}
{"url": "http://www.duma.bg/node/173032", "text": "Музеите изместиха милиардерите по придобиване на най-много произведения на изкуството, предложени за търг, сочи фирма, която наблюдава този пазар. Продажбите на картини, скулптури, рисунки, фотографии, гравюри и инсталации скочиха с 18% през първата половина на годината в сравнение със същия период през 2017 г. - до 8,45 млрд. долара, според Artprice. Основателят на компанията Тиери Ерман посочва, че \"около три четвърти от покупките над един милион долара сега са от музеи\". \nТази тенденция се подкрепя от следните данни: повече нови музеи са открити от 2000 г. насам, отколкото през ХIХ и ХХ век, а 700 се основават всяка година в Китай, което е помогнало да остане на второ място по отношение на приходите от търгове на предмети на изкуството на стойност 2 млрд. долара - малко под една четвърт от целия пазар. \nСАЩ са начело в продажбите на аукциони в първата половина на годината с 3,3 млрд, т.е. 40% дял. Великобритания се нарежда трета с оборот от 1,9 млрд. долара, което е 22 на сто от пазара. \nНо ако музеите сега са големите купувачи, тази година подкрепата за изкуството е дошла и от продажбата на художествената колекция на милиардера Дейвид Рокфелер и съпругата му Пеги. Въпреки че през 2017-а не е имало покупки, подобни на тази на \"Салватор Мунди\" на Леонардо да Винчи за 450 млн. долара, колекцията на Рокфелер е най-ценната частна сбирка, продавана някога, и включва произведения на Пабло Пикасо, Анри Матис и Клод Моне. \n\"Продажбите само на 8 май 2018 г. са на обща стойност 646 млн. долара\", отбеляза Artprice в своя доклад, а картината на Пикасо от \"синия\" му период \"Fillette a la corbeille fleurie\" е била купена за 115 млн. долара. Посочена е конкретната сила на американския пазар: концентрацията на продажбите на най-скъпите произведения на изкуството, които донасят над 5 млн. долара на търг. \n\"Ню Йорк е дом на най-големия пазар на изкуство от висок клас в света: първите шест резултата от първото полугодие са били ударени в Манхатън\", се казва в доклада. От 15-те произведения, купени за над 100 млн. долара на търг, всички, без едно, са продадени в Ню Йорк.   \n \t\n", "date": "2018.08.14", "title": "Музеите купуват най-много произведения на изкуството"}
{"url": "http://www.duma.bg/node/173033", "text": "Третото издание на Международния екслибрис конкурс Варна бе открито в арт галерия \"Ларго\" в присъствието на много гости - ценители и художници. На церемонията бяха обявени победителят в конкурса и наградените автори и бяха връчени наградите на присъстващите творци, научи ДУМА от Нели Вълчева, изпълнителен директор на конкурса. \nНосител на първата награда е световното име в областта на екслибриса - украинският художник Олег Денисенко. Той получава парична премия в размер на 500 евро и покана за самостоятелна изложба в галерия \"Ларго\" по време на следващото издание на конкурса през 2020 г. Втората награда журито присъди на Гюнтер Хубер от Чешката република, а третата - на Истанбулското екслибрис общество, без колебания беше присъдена на известния български график Румен Нечев. В тазгодишното издание отличието за млад автор отива в Китай при 23-годишния Зинтин Ли. Сдружението на художниците във Варна присъди своята награда - плакет и грамота, на Константин Калинович от Украйна. За втори път беше връчена награда на журито - специално създаденият от Димо Миланов екслибрис на конкурса, и неин носител е Аусра Капските от Литва. \nНаградата за особени творчески постижения на името на Едуард Пенков отива при 68-годишния италиански художник Иво Мозеле. В това издание бяха присъдени и две спонсорски награди в размер на 300 евро всяка. Първата от тях - на галерия \"Ларго\", е за Уляна Турченко от Украйна. Втората е на архитектурното студио \"Дизарх\" и се присъжда на Румен Нисторов от България. Журито отличи с почетни грамоти девет изявени автори от цял свят - Десислав Гечев и Христо Найденов от България, Кун Уанг от Китай, Жан Лейн от Финландия, Луиджи Казалино от Италия, Анна Трояновска от Полша, Юрий Ноздрин от Русия, Йоланда Карбахалес от Испания и Сергий Храпов от Украйна. Осем млади автори бяха отличени с поощрителни грамоти - Фьодор Шурмельов от Беларус, Петър Чиновски и Зоран Мише от България, Мирослав Хлинка от Чешката република, Юеяо Цинан и Уенси Уанг от Китай, Павел Делекта и Камил Коцурек от Полша.  \nИзложбата със селектираните в третия Международен екслибрис конкурс Варна творби може да бъде разгледана в \"Ларго\" до 8 октомври. Следващите събития от съпътстващата програма на конкурса са през идния месец. От 5 септември варненци и гостите на града ще имат удоволствието да видят изключително престижна изложба с екслибриси от колекциите на Италианската екслибрис асоциация, на арт форум \"Xotaris\" и от фонда на Международния екслибрис конкурс \"Библиотека Бодио Ломнаго\" в едноименния италиански град. От 20 септември, отново в зала 2 на галерията, ще бъде експонирана самостоятелна изложба графика на великолепния украински художник Константин Антюхин, член на международното жури на конкурса. Входът за събитията е свободен.  \nМеждународният екслибрис конкурс Варна се реализира с финансовата подкрепа на община Варна чрез фонд \"Култура\".   \n \t\n", "date": "2018.08.14", "title": "Олег Денисенко спечели екслибрис конкурса във Варна  "}
{"url": "http://www.duma.bg/node/173055", "text": "В последните няколко години българите все повече купуват продукти с палмово масло. За 2017 г. във вид на сирене са изконсумирани 12 хиляди тона палмова мазнина. В България има над 260 млекопреработвателни предприятия, като от тях 30-40 фирми използват растителна мазнина, съобщил пред БТА Иван Грънчаров от Асоциацията на млекопреработвателите. Той припомни, че от миналия месец е в сила наредба, която забранява производството на имитиращи продукти и влагането на палмово масло в млечните продукти в мандрите. \nНадявам се това да промени баланса при продажбата на имитиращи и истински продукти. В много страни са забранили използването на растителни мазнини, добави той. По думите му проблемът с растителните мазнини е, че се влагат в сиренето и кашкавала в големи количества. \nСпоред него българите трябва да осъзнаят вредата от тези мазнини, които се наслагват в човешкото тяло и трудно се преработват от организма. В България имаме възможност да ядем качествени продукти, но болшинството от хората не го правят. Оправданието е липсата на финансови средства. Аз съм сметнал, че средногодишно разликата е 50 стотинки на ден, заяви Грънчаров. \nЕдин от определящите фактори за качеството на сиренето е цената, тъй като обикновеният потребител трудно може да направи разлика по визия дали един продукт е истински или имитиращ, каза Грънчаров. Сиренето, което е истинско, дори във вода няма да се размие, а ще си остане пак здрав продукт, обяснява експертът.  \nСпоред него реалната му цена трябва да започва минимум от 5,50 лева, а ако искаме да ядем истински качествено сирене, то трябва да е поне 9 лева. \"В България има качествени продукти от качествено мляко. Млякото през последните 5-6 години се различава от това преди десетилетия. Фермите са на ниво. Ако има желание, българинът яде качествени продукти\", заяви Грънчаров. По думите му цените на млечните продукти зависят от млякото, а то зависи от цената на млякото в Европа. Основният проблем в бранша са имитиращите продукти или палмовата мазнина. Има недостиг на българска суровина. Цените на българските фермери се вдигат благодарение на фермерите от Европа. Цената, която влиза като внос, е малко по-висока от цената на българското мляко. Внасяме не повече от 20 процента от млякото, посочи Грънчаров.  \n    \n \t\n", "date": "2018.08.14", "title": "Изяли сме 12 хил. тона палмово масло през 2017 г.  "}
{"url": "http://www.duma.bg/node/173031", "text": "Със специален спектакъл-юбилей великата и неповторима Стоянка Мутафова ще отбележи 70 години на сцена на 2 февруари 2019 г. в зала 1 на НДК. \"Г-жа Стихийно бедствие\" ще бъде в светлините на прожекторите на рождения си ден точно в 19.30 ч. На сцената ще бъдат и куп приятели и колеги на актрисата, за да я уважат и поздравят. Очаква се празника да споделят едни от най-големите звезди на родния театър, чиито имена ще станат известни съвсем скоро. \nСъбитието се организира от продуцентска къща \"Ажур Пико\" и \"Артишок\", а билетите се продават в мрежата на Тикетпортал.бг, на касите на НДК, \"Арена Армеец\", книжарници Booktrading и бензиностанции ОМВ. Цената е от 20 до 70 лв. според мястото в залата, информира Радост Пенева, експерт ВО. \nС изключителна енергия, винаги с усмивка на лице и страхотно чувство за хумор Стоянка Мутафова продължава да е на сцена и до днес. \"Кралицата на българската комедия\", както я описва Ройтерс, има в актива си изключително богата палитра от роли, започнали още от 1945 г., когато играе прислужница в пиеса на Молиер. Завършва класическа филология в Софийския университет \"Св. Климент Охридски\" и Държавната театрална школа в София. От 1946 до 1949 г. работи в театър в Прага, а от 1949 до 1956 г. - в Народния театър. Стоянка Мутафова е сред основателите на Държавния сатиричен театър \"Алеко Константинов\", където работи от 1956 г. \nЩом стъпи на сцената, магнетичната актриса приковава вниманието на публиката и заслужено печели любовта й - и в театъра, и на екрана. Участва в много емблематични български филми - \"Специалист по всичко\", \"Любимец 13\", \"Топло\", \"Бялата стая\", \"Кит\", \"Езоп\" и др. Уважавана и обичана, Стоянка Мутафова успява да вдъхнови поколения български артисти да тръгнат по пътя на театъра и киното. Днес, на 96 години, актрисата продължава да играе активно, да изнася представления из страната и в Сатиричния театър. През 2012 г., когато празнува 90-годишния си юбилей, тя сподели: \"За мен този театър (Сатиричният) е кажи-речи всичко. \nЕдинствената й дъщеря Мария Грубешлиева-Муки издаде в края на 2017 г. своята втора книга за Стоянка Мутафова - \"Добър вечер, Столетие мое\". В нея почитателите й имат възможност да разберат много тайни и любопитни истории от живота на актрисата. Едно от посланията в книгата е \"Никога да не се предаваш, да бъдеш себе си, да се бориш и да достигнеш своето столетие. И когато това стане, да можеш с усмивка да му кажеш \"Добър вечер\" и да си щастлив от дългия път, който си извървял.\"     \n \t\n", "date": "2018.08.14", "title": "Стоянка Мутафова с юбилеен спектакъл  "}
{"url": "http://www.duma.bg/node/173047", "text": "Лидерите на петте страни, разположени около Каспийско море, подписаха в неделя в казахстанския град Актау конвенция, дефинираща правния статут на това стратегическо море, в което има значителни залежи на петрол и газ. Документът беше парафиран от президентите на Русия, Казахстан, Иран, Азербайджан и Туркменистан. Така Каспийско море получава ясен статут, какъвто нямаше от разпадането на Съветския съюз. \nПреди церемонията по подписването домакинът, казахстанският президент Нурсултан Назарбаев, определи събитието като историческо. Руският държавен глава Владимир Путин каза, че и той, и колегите му смятат, че каспийската среща на върха е имала \"епохално значение\", и призова за по-голямо военно сътрудничество между каспийските страни. \nПутин подчерта, че Конвенцията за правния статут на Каспийско море утвърждава изключителното право и отговорност на държавите за съдбата на Каспийско море, като установява ясни правила за колективното му използване. \n\"Въз основа на консенсус и взаимно зачитане на интересите бе изработен съвременен и балансиран международен договор, който заменя съветско-иранските споразумения от 1921 и 1940 година\", заяви руският президент, цитиран от ТАСС. \nИранският му колега Хасан Рохани посочи, че конвенцията не установява окончателните разделителни линии в морето и че преговорите по този въпрос трябва да продължат. \nКазахстанският лидер заяви, че в дейността си страните ще се придържат към основни принципи - превръщането на Каспийско море в зона на мир и добросъседство, използването му за мирни цели, зачитане на суверенитета и териториалната цялост, неприсъствие в морето на въоръжени сили, които не са на петте страни. \nНазарбаев отбеляза, че на срещата е постигнато съгласие по разделянето на акваторията на Каспийско море на зони с различен режим. Определихме териториални води от 15 морски мили, като външните им граници придобиват статут на държавни. \nКъм териториалните води се добавя риболовна зона от 10 мили, където всяка страна има изключителни търговски права. За да се запазят уникалните биологични ресурси, риболовът в цялата акватория ще се осъществява на принципа на съгласувани национални квоти, подчерта той. \nОсновната територия на водната повърхност на акваторията на морето ще остане за общо ползване на страните, уточни детайлите Лента.ру. В частност, държавите ще могат да изграждат изкуствени острови с 500-метрови зони за безопасност. При това страните се задължават да отчитат екологичния фактор при реализирането на големи проекти и да носят отговорност за евентуални екологични щети. \nЕдна от основните точки в документа е забраната за разполагане на своя територия на военни обекти на страни, невлизащи в \"каспийската петорка\". \nДъното и недрата на акваторията на Каспийско море страните ще поделят помежду си чрез подписването на двустранни споразумения. \nПодписването на конвенцията ще съдейства за успокояване на продължило с десетилетия напрежение в този богат на изкопаеми горива район - залежите от петрол в него се изчисляват на близо 50 милиарда барела, а от природен газ - на около 7,3 трлн. куб. м газ.   \n \t\n", "date": "2018.08.14", "title": " Пет страни си поделиха Каспийско море "}
{"url": "http://www.duma.bg/node/173046", "text": "Повече от 6 хиляди протестиращи се събраха на централния площад „Виктория“ в Букурещ за трета поредна вечер, предават местните медии. \nУчастниците в демонстрацията настояват за оставката на левоцентристкото правителство, оглавявано от Виорика Дънчила, както и за провеждането на предсрочни избори. \nПротестиращите развяват не само румънски знамена, но и националните флагове на САЩ и редица европейски държави. \nЕврокомисарят по правосъдието Вера Йоурова призова румънското правителство да преосмисли новите съдебни реформи, които доведоха до мащабните протести, информира ДПА. \nОрганизаторите на протеста алармират, че спорните реформи имат за цел да защитят интересите на корумпираните политици. Например един от наскоро приетите закони декриминализира някои корупционни практики на политици. \nЙоурова обяви пред германския вестник \"Велт\", че законодателството заплашва независимостта на съдиите, ограничава пълномощията на прокурорите и подкопава общественото доверие в правосъдната система. \nБи било от \"полза\" за правителството в Букурещ да преразгледа плановете си, добави тя. \nМеждувременно румънската военна прокуратура призова всички граждани да помогнат за изясняване на безредиците на Площада на победата в Букурещ от петък вечер, когато се стигна до сблъсъци между правоприлагащите органи и протестиращите срещу политиката на правителството на премиера Виорика Дънчила, като увери, че всички показания ще бъдат взети на сериозно, а на свидетелите ще бъде гарантирана защита.   \n \t\n", "date": "2018.08.14", "title": " ЕС подкрепи протестите в Румъния"}
{"url": "http://www.duma.bg/node/173048", "text": "Мигранти се оплакват, че корабите ги подминават \nМигранти съобщиха пред спасителите, че няколко кораба са ги подминали в Средиземно море, без да им окажат помощ, съобщи хуманитарната организация \"СОС Средиземно море\". След като неотдавна Италия и Малта не позволиха на кораби с мигранти да влязат в техни пристанища, някои кораби може да не са готови да помагат на мигрантите, защото има опасност да се окажат блокирани в морето и да не им се позволи да достигнат до безопасно място. Все повече британци против \"Брекзит\" \nВсе повече и повече британските гласоподаватели отхвърлят \"Брекзит\" и клонят в полза на запазването на единството с Европейския съюз на фона на възможните проблеми, преди всичко икономически. Това съобщи британският телевизионен канал \"Скай Нюз\" според проучване на общественото мнение. Срещу разделянето с ЕС вече са 53%, а за излизането - 47%.  Вучич с дипломатическа офанзива за Косово \nПрезидентът на Сърбия Александър Вучич предприема офанзива в опит да се намери решение на проблема с Косово. Вучич ще проведе разговори с Владимир Путин, администрацията на Доналд Тръмп и Еманюел Макрон през следващите няколко месеца, пише сръбският \"Блиц\". Изданието отбелязва, че диалогът между Белград и Прищина ще започне в Брюксел след по-малко от месец. Турски рибари стреляха по гръцки колеги в Бяло море \nТурски рибари са стреляли по свои гръцки колеги в близост до остров Лерос в Егейско море. Инцидентът се е случил на едва 300 метра от бреговете на гръцкия остров Лерос, част от групата на Додеканезите. По думите на гръцките моряци турците са открили огън по две гръцки лодки. Гърците е трябвало да се спасяват с бягство и да предупредят бреговата охрана. При пристигането на катер на бреговата охрана на мястото на инцидента обаче турските рибари вече са се били върнали в международни води. \n \n    \n \t\n", "date": "2018.08.14", "title": "Кратки новини"}
{"url": "http://www.duma.bg/node/173049", "text": "Руският президент Владимир Путин ще посети в събота Германия. В разговорите с германския канцлер Ангела Меркел ще бъдат обсъдени конфликтите в Сирия и Украйна, както и енергийни въпроси - най-вероятно \"Северен поток-2\". \nМеркел ще приеме руския президент в резиденцията в замъка Месеберг северно от Берлин, където те ще направят само изявления за пресата, но няма да дават пресконференция, каза Щефен Зайберг, говорителят на Меркел. \nОтношенията между Русия и Запада, включително и Германия, са напрегнати по редица въпроси - от анексирането на Крим и кризата в Източна Украйна, до обвиненията срещу Москва за кибератаки и намеса в изборите. \nПоследната среща на Меркел и Путин беше през май в Сочи. \nМеркел и нейният външен министър Хайко Маас на 24 юли проведоха необичайна среща с началника на руския генерален щаб Валерий Герасимов и външния министър Сергей Лавров, за да обсъдят Сирия и Украйна. \nВ същото време лидерът на партията \"Ди Линке\" Сара Вагенкнехт заяви в интервю за \"Франкфуртер алгемайне цайтунг\", че \"САЩ винаги са се страхували от обединението на германските технологии и руските ресурси\", че лошите отношения с Русия вредят на ЕС и че Европа не трябва да се подчинява на политика, която противоречи на нейните интереси.   \n \t\n", "date": "2018.08.14", "title": "Меркел очаква Путин в събота"}
{"url": "http://www.duma.bg/node/173051", "text": "Tурският президент Реджеп Ердоган окачестви действията на САЩ по обезценяването на турската лира като \"заговор\" срещу Турция. \n\"Заявявам от Трабзон, че видяхме вашата игра. Онова, което не успяха да направят с провокации и преврат, се опитват сега да осъществят чрез пари. Това се нарича икономическа война\" - изтъкна Ердоган на митинг пред свои привърженици в град Трабзон. \nТой отново обвини САЩ, че жертват Турция заради американския пастор Андрю Брансън, съден в Турция по обвинения в тероризъм. \"На онези, които жертват стратегическото партньорство, съюзничеството на 81-милионна държава в името на връзки с терористични организации, казваме \"довиждане\", заяви Ердоган в речта си. \n\"Ние разбрахме вашата игра и ще предприемем мерки. Няма да се предадем. Вие настъпвате срещу нас с долари, тогава ще намерим други начини за осъществяване на нашите задачи\", подчерта Ердоган. \nРечта му съвпадна с поредното обезценяване на националната валута. Малко преди полунощ в неделя доларът скочи с 5,60%, разменяйки се за 6.7788 лири. Еврото пък се увеличи с 5,58% - едно евро за 7.7282 лири. Турската лира се обезцени с над 30% за три дни, а от началото на годината с 40 на сто. \nОтношенията между натовските съюзници САЩ и Турция рязко се влошиха последите седмици заради задържането на американски пастор в Турция, решението на Анкара да закупи противовъздушна система от Русия и наложени от САЩ мита върху вноса на алуминий и стомана от Турция в размер на 20% и 50% съответно. \nЗа трети пореден Ердоган отправи призив към своите сънародници да обменят доларите и еврото, за да подкрепят турската валута. Ердоган заяви още, че лихвените проценти са средство за експлоатация, което прави богатите още по-богати, а бедните още по-бедни. \"Няма да паднем в този капан\", подчерта турският президент, който е известен с враждебното си отношение към повишаването на лихвите. \n\"Опитват се да поставят страната ни на колене. Смятат, че могат да разклатят икономиката ни, като използват (валутния) курс като оръжие. Вярват си, че могат да ни заплашват със санкции... Изобщо не зачитат националната ни чест, нито междудържавните споразумения, правилата на Световната търговска организация, международното право или дипломатическите норми и от 10 000 километра се опитват да ни дават нареждания. Използват като оръжие срещу нас кредитните агенции, на които дърпат конците. Е, удариха ни и какво от това? Нищо\", изтъкна държавният глава. \nТой предупреди бизнеса: \"Не тичайте към банките, за да купувате (чужда) валута. Искам да знаете, че в противен случай ще се наложи да приложим план Б, план В.\" \nМедиите вече съобщиха, че правителството планира да изземе депозитите в чужда валута или да ги обърне в турски лири. Отделно Централната банка ще осигури на банките в страната цялата необходима ликвидност за нощните и дневните курсове. Предвижда се още частните банки да получават валутни кредити за срок от един месец, а на финансовите структури в страната да бъдат предоставени 10 млрд. турски лири, $6 млрд. и злато за $3 млрд. Предвиждат се и други мерки.  \n  \n    \n \t\n", "date": "2018.08.14", "title": "Ердоган: САЩ ни обявиха икономическа война  "}
{"url": "http://www.duma.bg/node/173050", "text": "Лидерите на КНДР и Република Корея ще проведат трета среща на върха в Пхенян през септември, съобщава южнокорейската медия \"Йонхап\". \nДоговореностите са постигнати по време на разговори между високопоставени представители на правителствата на двете държави на северната страна в селцето Панмунждом в демилитаризираната зона. Южнокорейската делегация беше водена от министъра по въпросите на обединението, а делегацията на КНДР се ръководеше от председателя на Комитета за мирно обединение на страната. \nТе обаче не успяха да определят конкретна дата на срещата през следващия месец. \nВ съвместно съобщение се казва, че са постигнали споразумение да се проведе среща на върха между двете държави в Пхенян през септември. Допълва се, че са провели \"искрени\" консултации за изпълнение на Декларацията от Панминчжон. Първата среща на лидерите на двете страни за повече от 10 години се проведе на 27 април в граничната точка на Панминчжон.   \n \t\n", "date": "2018.08.14", "title": "Лидерите на двете Кореи с нова среща през септември"}
{"url": "http://www.duma.bg/node/173044", "text": "Администрацията на американския президент Доналд Тръмп се забърка в нов скандал, след като бивш сътрудник, която издаде сензационни мемоари, публикува и аудиозапис от уволнението си. \nОмароса Маниголт, бивш директор по връзките с обществеността на Белия дом с населението и гражданските организации, твърди, че е взела решение да направи аудиозаписа обществено достояние, защото \"това е един Бял дом, в който всички лъжат\". Тя предаде на телевизия ЕйБиСи и запис от разговор с Тръмп. \nНа записа се чува гласът на началника на кабинета на Тръмп Джон Кели, с който се обсъждат условията по уволнението на Омароса. По нейните думи, след напускането на Белия дом, й е било предложено месечно възнаграждение в размер на 15 хиляди долара в замяна на нейното мълчание. Тя обаче не е приела офертата. Записът е направен в залата за извънредни ситуации, която е защитена от подслушвания и в която се провеждат класифицирани разузнавателни брифинги и внасянето на всякаква записваща техника е строго забранено. \n\"Самата идея, че сътрудник е внесъл тайно записващо устройство в тази зала на Белия дом демонстрира явно пренебрежение към националната сигурност на страната\", коментира сензационните разкрития прессекретарят на президента Тръмп Сара Сандърс. \nСпоред телевизия ЕйБиСи от Белия дом обмислят възможните юридически действия спрямо Омароса, както и начините да й бъде забранено да публикува и други записи, които тя твърди, че притежава. \nОмароса беше уволнена със скандал от Белия дом преди няколко месеца. През тази седмица трябва официално да излезе от печат книгата й, в която, според коментари в медиите, Тръмп е представен в доста негативна светлина.   \n \t\n", "date": "2018.08.14", "title": " Сътрудничка на Тръмп го записвала"}
{"url": "http://www.duma.bg/node/173068", "text": "Пациентите, преминали през стационара на българските лечебни заведения през първото полугодие, са 1 174 367. Това сочат данните на Националния център за обществено здраве и анализи. За същия период на 2016 г. бройката е 846 846 души. \nСамо през болниците за първите 6 месеца са преминали 1 133 874 души, като най-голям е броят им в многопрофилните болници за активно лечение - 627 572. Пациентите на частните лечебни заведения са били 364 818. Въпреки че клиничните пътеки важат еднакво за всички лечебни заведения независимо от собствеността, средният престой на пациент в МБАЛ е 4,9 дни, а в частно заведение - с ден по-малко, което е най-краткият болничен престой. Най-продължителен е престоят в държавните психиатрични болници - 51,6 дни, следват центровете за психично здраве с 19,7 дни средно на пациент. През комплексните онкологични центрове са преминали 31 073 души само за половин година. \nБългария има най-големия брой хоспитализации на 1000 души население в ЕС, а високите равнища на ненужни хоспитализации говорят за слабо развита първична помощ и липса на координация, става ясно от публикацията на Европейския наблюдател на здравните системи и политики \"България: Здравен профил за страната 2017\".   \n \t\n", "date": "2018.08.14", "title": "Над 1,1 млн. болни са преминали през болниците"}
{"url": "http://www.duma.bg/node/173070", "text": "Гражданите на Карлово излязоха на протест вчера в защита на местната болница, която обслужва населението на 7 общини. Проблемът е с близо двумесечна давност, след като на 19 юни директорът на РЗОК в Пловдив издава заповед, според която касата няма да сключи договор по 12 клинични пътеки, по които е работило АГ отделението на МБАЛ \"Д-р Киро Попов\". Само през 2017 г. там са родени 370 деца. В болницата обаче заповедта е получена на 5 юли, когато било късно да бъде обжалвана. На казуса тогава даде гласност председателят на БСП в Карлово Манол Манолов.  \nМотивът на РЗОК за спиране на разплащанията бе, че болницата няма достатъчно анестезиолози, за да осъществява тази дейност, стана ясно от отговор на здравния министър Кирил Ананиев на въпрос на народни представители от БСП.  \nМестните припомнят, че м.г. по подобен начин престанало да работи хирургичното отделение. Сред протестиращите вчера бяха кметовете на с. Розино, гр. Клисура и други населени места, обслужвани от болницата. Ако бъде затворено АГ отделението, най-близкото място за раждане и за помощ при застрашаващи бременността състояния е Пловдив, който е на около 100 км от Клисура, недоволстват хората и прогнозират най-лошото - децата ще се раждат в линейките, в къщите, а дори може и да не се раждат живи.  \nКарловският кмет д-р Емил Кабаиванов вчера също най-сетне реши да недоволства от държавната политика спрямо общинското здравеопазване. Според него 6 млн. лв. за 70 общински болници е крайно недостатъчно. Въпреки внезапно демонстрираната загриженост от групата на общинските съветници от БСП в града са категорични, че един от отговорните за състоянието на болницата е именно д-р Кабаиванов заради бездействието му при решаване на проблемите на болницата. В специално изявление преди вчерашния протест социалистите отново обвиниха него и управляващото общината мнозинство от ГЕРБ, че още през 2016 г. са бойкотирали предложената от левицата извънредна сесия по проблемите на болницата. За тежкото състояние на лечебното заведение вина носи и управителят му д-р Христо Пелев заради недоброто управление и отлива на медицински персонал, категорични са общинските съветници от БСП. \nПрез юни Общинският съвет утвърди д-р Пелев за управител на болницата. Гласуването бе поименно, а избора подкрепиха 17 от 29 присъстващи общински съветници, останалите 12 се въздържаха. Управителят на болницата ще получава 400% от средната брутна заплата за болницата. Възнаграждението на управителя на лечебно заведение се определя в договора за възлагане на управлението и е от 280 до 400% от отчетната средна месечна брутна заплата в заведението, според Наредбата за конкурсите в лечебните заведения.  \n\"За съжаление отговорните за решаването на проблемите на болницата и в частност АГ отделението предпочетоха да излязат в отпуск. Категорични сме, че е неморално хората, които са отговорни за настоящото състояние на нашата болница, да организират протести и да прехвърлят собствената си вина върху други\", заявяват карловските социалисти. Те припомнят, че многократно са давали идеи за решение на проблемите на лечебното заведение. \nДУМА припомня, че в края на март д-р Пелев бе хванат да шофира пил и предизвика лека катастрофа в центъра на Карлово. През август 2017 г. председателят на ОбС Теодор Шойлеков внесе докладна за освобождаването му от длъжност. Мотивите бяха неефективно управление, влошено финансово и кадрово състояние на болницата. За 2016 г. болницата има загуби 1 074 000 лв., за последната година са напуснали 15 лекари и 15 медицински сестри, като само 7 от тях били в пенсионна възраст, хирургичното отделение не функционира. \n    \n \t\n", "date": "2018.08.14", "title": "Карловци протестират за запазване на болницата си  "}
{"url": "http://www.duma.bg/node/173069", "text": "От 2529 на 2683 се увеличават случаите на интоксикирани с психоактивни вещества само за 3 месеца. Това сочат данни на Националния център за обществено здраве и анализи от двете тримесечия на т.г. За този период обаче са намалели регистрираните случаи на отравяне с алкохол на деца до 15 г. - от 119 на 99. Докато регистрираните случаи на момчета намаляват от 86 на 55, при момичетата са регистрирани с 11 случая повече на алкохолни интоксикации. \nАко през първите 3 месеца на т.г. отровилите се от прекомерна употреба на наркотици деца до 15 г. са 25, то за 3 месеца регистрираните стават 39. \nПродължава тенденцията най-голям да е броят на интоксикираните с алкохол мъже над 18 г., за първите 6 месеца на годината са 3099, следвани от жените, които са около 5 пъти по-малко. \nДУМА припомня, че по-рано от НЦОЗА бе съобщено, че у нас коефициентът на регистрираната консумация на алкохол е по-висок от средния за Европейския регион на СЗО и е 12 л чист алкохол годишно на човек.      \n \t\n", "date": "2018.08.14", "title": "Увеличават се отровените с алкохол и наркотици"}
{"url": "http://www.duma.bg/node/173071", "text": "Младежкото обединение на БСП в Перник организира специална лятна политическа академия. Обучението е предназначено за млади социалисти и симпатизанти на лявата идея. През него ще преминат жители на Перник и съседни общини. Целта на инициативата е младите да придобият повече знания за политиката, партията и вземането на решения, както и да се подготвят за предстоящия догодина местен вот. \nПървият етап от обучение ще започне на 24 август. Предвидено е младежите да се запознаят с историята и структурата на партийната организация, да научат повече за нейното функциониране, цели и влияние. Ще има ролеви игри и работа по групи. Във втория етап от обучението е заложено младежите да научат повече за реалната подготовка за местните избори - как действа предизборният щаб, как се активират партийните структури за вота. Акцент ще има върху Изборния кодекс и самото протичане на изборите. \nМеждувременно Младежкото обединение на БСП в Перник организира и импровизиран велопоход под мотото \"Да подтикнем младите към спортна активност и любов към спорта\".  \n   \n \t\n", "date": "2018.08.14", "title": " Политическа академия за младежи организират в Перник"}
{"url": "http://www.duma.bg/node/173067", "text": "Нито една от седемте фирми, подали оферти за линейки, не предлага високопроходими автомобили. Това стана ясно вчера при отварянето на офертите за доставка на 400 оборудвани линейки по проекта за модернизация на спешната помощ у нас. В здравното министерство са постъпили предложения за стандартни линейки и за интензивни медицински грижи от \"Автомотор Корпорация\", \"Омникар Ауто\", \"Илина Кар Къмпани\", \"София Франс Ауто\", \"Ауто Франс 3000\", \"Ауто Италия\" и \"Мото-Пфое\". От МЗ увериха, че незабавно ще проведат среща с представителите на автомобилния бизнес, за да се разбере какво ги е възпрепятствало да кандидатстват по двете позиции за високопроходими машини. Ведомството ще пристъпи към подготовка на ново техническо задание за доставка на необходимите линейки.    \n \t\n", "date": "2018.08.14", "title": "Никой не предлага на МЗ високопроходими линейки"}
{"url": "http://www.duma.bg/node/173074", "text": "Със съобщение във фейсбук вътрешният министър Валентин Радев реши да търси кандидати за вакантните позиции на 250 пожарникари. \"Заповядайте при нас! Да сте част от семейството на Главната дирекция \"Пожарна безопасност и защита на населението\" е огромна отговорност, но и привилегия. Да си пожарникар е една от най-престижните и благодатни професии по света. Такава е и у нас. Станете част от нас!\", гласи призивът, качен на личния профил на Радев. \nЖелаещите да станат огнеборци и спасители могат да прочетат подробности в страницата на МВР. Вакантните бройки са за всички регионални дирекции на ГД \"Пожарна безопасност и защита на населението\". Обявените конкурси са за пожарникари, водачи на специални автомобили, спасители и водолази. За различните длъжности освен общи има и специфични изисквания.    \n \t\n", "date": "2018.08.14", "title": "Валентин Радев набира пожарникари през фейсбук"}
{"url": "http://www.duma.bg/node/173073", "text": "6298 нарушения на скоростните режими са констатирани през почивните дни, съобщиха от МВР. В рамките на полицейската операция за контрол по пътищата в събота и неделя са проверени 6636 моторни превозни средства и 7535 водачи и пътници. От полицейските служители са издадени 3974 фиша и 1024 акта за установени административни нарушения. В рамките на операцията през двата почивни дни са констатирани 6298 нарушения на скоростта. \nНа 245 водачи са издадени заповеди за принудителни административни мерки, а на 78 са отнети шофьорските книжки заради неплатени глоби. На място полицейските служители са връчили 462 електронни фиша. \nНай-голям брой коли са проверени във Врачанско, Пловдивско, Варненско и във Великотърновско - 1102. Най-много нарушения за скоростта са засечени в област Велико Търново.   \n \t\n", "date": "2018.08.14", "title": "Над 6000 шофьори нарушители само за два дни"}
{"url": "http://www.duma.bg/node/173075", "text": "Издирваният от близо седмица общински съветник Пейко Янков най-сетне е установен от униформените, след като вчера се предаде сам в ГДБОП. Малко по-рано стана ясно, че Спецпрокуратурата му повдига обвинения като участник в организирана престъпна група, ръководена от Димитър Желязков-Очите. Престъпната група е за рекет, телесни повреди, разпространение на наркотици и други престъпления от 2010 г. насам, съобщиха от прокуратурата. Янков е общинският съветник от Несебър, за когото вече беше издадена европейска заповед за арест във връзка с разследването на дейността на Очите. Той е син на убития в Слънчев бряг през 2007 г. хотелиер Димитър Янков. \nВ Специализирания наказателен съд дори е внесено искане за постоянна мярка за неотклонение \"задържане под стража\" на Янков, мярката ще бъде разгледана на 15 август. \nПо-рано вчера зам.-председателят на Общинския съвет в Бургас Бенчо Бенчев, който ще бъде обвинен в подпомагане и укривателство на Митьо Очите в Истанбул, отложи с ден явяването си в Окръжната следствена служба поради служебна ангажираност на адвоката му. Припомняме, че Апелативният спецсъд остави в ареста петимата задържани за участие в бандата на Желязков - Иван Пишиев, Радослав Николов, Иван Найденов, Венцислав Христов и Йордан Въчев. Заедно с Митьо Очите в Истанбул бяха арестувани Бенчо Бенчев и бившият депутат от ДПС Несрин Узун, които бяха предадени на българските власти. Желязков още се намира в турски арест, докато очаква решението за екстрадиране в България.   \n \t\n", "date": "2018.08.14", "title": "Пейко Янков от групата на Очите се предаде"}
{"url": "http://www.duma.bg/node/173077", "text": "От петък Търговският регистър към Агенцията по вписванията не работи. В крайна сметка вчера ведомството обяви, че той ще започне да функционира най-рано чак утре. Причините са изцяло технически и не са резултат от злонамерена външна намеса, признаха от агенцията след многобройни запитвания и коментари. \nПроблемът с регистъра възникна още в четвъртък, а от агенцията твърдяха, че ще го отстранят в петък. В неделя стана ясно, че правосъдният министър Цецка Цачева, под чиято шапка е Агенцията по вписванията, е сезирала прокуратурата, МВР и ДАНС. Веднага обаче се появиха съмнения, че проблемът е от криминален характер и е причинен от зложелатели. Запознати заподозряха, че става въпрос за лоша поддръжка на базата данни. \nРазлични източници коментираха, че масивът с данните за търговските дружества е \"гръмнал\" заради лоша поддръжка на базите и сървърите. Информирани твърдят, че масивът се състои от дискове, които трябва периодично да се подменят. Най-вероятно това не е направено навреме, заради което регистърът се е сринал. \n\"Приложен е авариен план за действие за възстановяване на пълната функционалност на регистъра. За отстраняването на проблема незабавно са ангажирани и работят денонощно екипи на всички поддържащи фирми, IT експерти от Агенцията по вписванията, както и от други държавни ведомства\", гласи изявлението на Агенцията от неделя. \nЕксперти отбелязаха, че повредата е изключително сериозна и има опасност да изчезне цялата информация в регистъра от началото на годината. Освен че може да блокира търговския оборот, липсата на регистър отваря врати и за измами, опасяват се специалисти. Регистърът съдържа цялата информация за собствеността на фирмите, включително всички промени в управлението им. Точно затова загубата на данни създава огромна възможност за измами. \n\"Сривът в Търговския регистър е извънредно събитие, тъй като е елемент от националната сигурност не само заради съхраняващите се чувствителни данни за граждани и фирми, но и заради мястото в стопанския оборот - блокирането на сделки нанася измеримо значителни щети на икономиката и доходите, което е равносилно на нападение срещу страната. Реакцията на правителството е тотално неадекватна - разровиш ли, пак ще се появят скелетите на Пеевски и ДПС. Някой да не му е ясно, че неограниченият достъп до данни от ТР може да бъде неотменим елемент от система за контрол, следене и рекет на населението\", коментира в социалните мрежи бившият посланик в Русия Илиян Василев. \nНевъзможността на държавата да поддържа регистъра е нарушение на европейското право, тъй като е задължена да поддържа електронна база данни за капиталовите търговски дружества и да представя документи и информация по електронен път при поискване, уточняват запознати. \n\"Справки за актуално състояние на фирмите ще могат да бъдат извършвани от 15 август, сряда. Поетапно ще бъде възстановяван достъпът до останалите функционалности на регистъра. Агенцията по вписванията гарантира, че за времето на нарушаване на достъпа до регистрите действия спрямо данните в тях не са извършвани и възможности за злоупотреби не съществуват\", обявиха вчера от агенцията. \n\"Пет дни бяха необходими, за да разберем какво се случва. В това време набираше скорост версията за хакерска атака. Волно или неволно, тя бе подхранена от енигматичното прессъобщение, че министърката на правосъдието е сезирала прокуратурата, МВР и ДАНС. Сезирала ги е, но за какво? Тези служби се информират за извършени престъпления, не за технически грешки. \"Сезиране\"-то най-вероятно е имало за цел министерството да изглежда все едно прави нещо по въпроса, изправил на нокти хората, чиито дейности са пряко свързани с функционирането на повредените регистри. А всички други хора са пряко свързани с функционирането на Министерството на правосъдието. Там също явно има грешка - тя, като че ли не е техническа\", коментира в социалните мрежи депутатът от БСП Крум Зарков. \nПрипомняме, че това е поредният проблем с регистъра от началото на годината. През март заради недомислена законодателна промяна вписването на промени в дружествата започна да се бави с над 30 дни. От юни м.г. директор на Агенцията по вписванията е Зорница Даскалова. Преди това тя беше член на Комисията за защита на конкуренцията.   \n \t\n", "date": "2018.08.14", "title": "Пет дни държавата е без Търговския регистър"}
{"url": "http://www.duma.bg/node/173056", "text": "1777 - РАЖДА СЕ ХАНС КРИСТИЯН ОЕРСТЕД, ДАТСКИ ФИЗИК (УМИРА 1851 Г.). Един от най-изявените учени на ХIХ в., изиграва решаваща роля в разбирането на електромагнетизма. През 1820 г. открива, че стрелката на компаса се отклонява от магнитния север, когато наблизо се включва и изключва електрически ток в проводник. Това показало, че електричеството и магнетизмът са свързани явления - откритие, положило основите на теорията на електромагнетизма и изследванията, които по-късно създали технологии като електромоторите, радиото и телевизията. 1867 - РАЖДА СЕ ДЖОН ГОЛСУЪРТИ, АНГЛИЙСКИ ПИСАТЕЛ И ДРАМАТУРГ (УМИРА 1933 Г.). Автор на трилогиите \"Сага за Форсайтови\", \"Съвременна комедия\" и \"Краят на повестта\", на романите \"Островът на фарисеите\", \"Братство\", \"От всички ветрове\" и др. Носител на Нобелова награда за литература (1932). Литературното му наследство включва 17 романа, 26 пиеси, 12 тома разкази, есета и поеми. 1942 - УМИРА МАРА ТАСЕВА, ПОЛИТИК (Р. 1900 Г.). Първата жена в България, обесена за политическа дейност. От 1928 г. е член на БКП. През 1934 г. е арестувана, а през 1935 г. е осъдена на 5 години затвор. След амнистия е освободена през 1938 г. От 1939 г. е секретар на Околийския комитет на БКП в Попово. На 31 май 1942 г. е арестувана. На 12 август 1942 г. е осъдена на смърт от Военнополевия съд в Шумен. 1958 - УМИРА ФРЕДЕРИК ЖОЛИО-КЮРИ, ФРЕНСКИ ФИЗИК (Р. 1900 Г.). Заедно със съпругата си Ирен Кюри изследват структурата на атома, което е от първостепенно значение за откриването на неутрона. През 1935 г. получава Нобелова награда за химия. Активен участник във Френската съпротива по време на Втората световна война. На 3 януари 1946 г. е назначен за Върховен комисар на Комисариата по атомна енергия. През 1948 г. ръководи изграждането на първия френски атомен реактор. Посвещава последните години от живота си на създаването на център за ядрена физика в Орсе. 2009 - УМИРА ПРОФ. ИЛИЯ КОНЕВ, ЛИТЕРАТУРЕН ИСТОРИК, СЛАВИСТ, БАЛКАНИСТ (Р. 1928 Г.). Автор на 18 монографии и над 600 статии у нас и в чужбина. Чел е лекции в университети в Лайпциг, Гьотинген, Марбург. В капиталното 4-томно издание \"Българското възраждане и просвещението\" за първи път в нашата наука въвежда термина \"българско просвещение\", като го разглежда във взаимоотношенията му с останалите литератури. Народен представител в VII ВНС, министър на науката и висшето образование (1990), член на СБП, член-кореспондент на Немско-българското дружество за поощряване на връзките между Германия и България, ректор и почетен професор на ЮЗУ \"Неофит Рилски\", почетен гражданин на родния си гр. Петрич.   \n \t\n", "date": "2018.08.14", "title": "Датата"}
{"url": "http://www.duma.bg/node/173057", "text": "Просторната и оживена ул. \"Георги Раковски\" в столицата се превръща все повече в свърталище на просяци. Вместо блясък и красота, вместо тълпи от млади и възрастни хора, които в горещите летни дни търсят прохлада в заведенията на открито - просяци, свити по ъглите с пластмасови чашки в ръка. Дядо Борис обикновено стои срещу пл. \"Славейков\", там, където имаше трамвайна линия. Дядо Борис е сляп. Вместо очи - две кървави цепки зловещо се блещят под челото му. Благодари за всяка стотинка. Хората го познават и пълнят десницата му. Отсреща - точно под Агенцията за приватизация - просят традиционно двама-трима несретници. Един пее, друг вие или се прави на рецитатор. Трети нещастник пък седи току под вратите на столичната приватизация и води кученце. От \"Макдоналдс\" и близките бургер заведения му изнасят сандвичи, за него и за кученцето.  \nВ началото на \"Солунска\" е мястото на Иларион. Около 50-годишен мъж с гола глава. Отказва да приеме стотинки, ако много му се примолиш - приема да го почерпиш една кола. Казва, че работил в озеленяването и му харесвало. Ама го уволнили, защото бил различен. Иска му се да работи, та да си позволи поне едно кафе. Живее в апартамент на леля си, не е останал без покрив. Затова е чист и спретнат. Не същото може да се каже на синеокия просяк - възрастен мъж с бяла коса. Личи си, че не е необразован човек. Говори на вие. Спи върху кашони под вратите на банките, които са твърде много по \"Раковски\". Задължително носи шише вода. И гледа в земята. Рядко приема да му оставят нещо. А на въпроса: \"От какво имате нужда?\", той сопнато отговаря: \"От един дървен ковчег! И не ви ща храната!\" \nНапоследък около клошарите се завъртя младичка усмихната дама, която опитва да се обуе в стари торбички от \"Билла\". Не приема милостиня. А стотинките, които младо момиче понечи да и остави, тя ги върна с думите: \"Купете шоколадче на вашето дете, аз нямам нужда от нищо\". По \"Раковски\" снове и Димитър Стоянов - викат му Кученцето. Бил камерен техник в телевизията, но Асен Агов го уволнил по политически причини. Кученцето не приема милостиня, а продава малки плюшени играчки. Защото пенсията му едва е стигнала 240 лева. Казва, че майките вече не купували играчки. Ако някое детенце заплаче - просто му подарява я Мечо, я Заю.  \nТова е Софийският Бродуей. Нещастниците все обикалят и обикалят. В цивилизованите европейски страни в жегите и в студа общината прибира на закрито местните несретници. Осигурява им и баня, и топъл обяд. Дали някога това ще се случи и у нас?   \n \t\n", "date": "2018.08.14", "title": "По софийския Бродуей"}
{"url": "http://www.duma.bg/node/173058", "text": "На фона на жаркото нашенско лято се роди нова причудлива идея - държавата чрез своята Агенция за българите в чужбина ще праща писма на емигрантите ни с покана отново да се завърнат по родните огнища. Може би в същността й е заложено добро намерение: - част от изтеклия зад граница интелектуален капитал отново и пълноценно да се настани у нас. Като с възможностите си в различните сфери на стопанския и духовния живот даде нов тласък за развитието на \"Европейска\" България, която сега, меко казано, е взела-дала в която щеш област. Независимо от храбрите правителствени отчети и парламентарни фойерверки тя продължава да има двойно лице. Едното е реалното, характеризиращо се с нула реформи, слаба икономика, антиздравеопазване и, пази Боже, образование. А в добавка - с безсмъртна корупция, сива икономика, нарастваща сред населението агресия и лавинообразна битова престъпност. Лицето на която са официално упоменаваните няколкостотин криминални групировки, непредставляващи уж никаква заплаха за вътрешния мир на стопилите се под 7 млн. човеци. И с безбройните протести за какво ли не, които протести няма кой от висшестоящите да чуе, камо ли да се заеме с решаването им.  \nУправленската дилетантщина върви в комплект с оптимистичната демагогия. Която обаче глъхне независимо от усилията на купените медии,  \nпод грохота на гладните ни стомаси  \nи матерните мръсноругателства, ако решим да цитираме Александър Теодоров-Балан. Другото лице е виртуалното и там държавата, цялата в розово, неуморно се грижи за своите поданици. А те пък, за да не останат по-назад, репетират ли репетират химни за късмета си да имат такива качествени управленци. Ставащи най-вече за бостански плашила някъде из къра, което вече си е вид признание за кадърност, нравствена чистота и висока професионална подготовка... \nНа границата между тези две държавни лица съществуват българските емигранти. Колко е истинският им брой, със сигурност не може да се каже, а и такава статистика у нас не се води. Но се знае, че годишно ни напускат близо 40 хил. души, предимно в разцвета на силите си. Връщат се уж малко над 20 хил., но дали наистина е така, не се знае. Знае се защо емигрират и какъв е ефектът от този нестихващ процес за оставащите тук, от които 3 млн. живеят в риск от бедност. Затова пък само за първото петмесечие на годината за своите родственици и близки по банков път са преведени близо 510 млн. евро в стойности от 2500 евро и нагоре. Видно е, че без тях огромна част от българското население вече не може да съществува и покупателната му възможност е свързана почти изцяло с преведените суми. А това разкрива старата истина, че заплатите навън са сериозно по-високи и роднините могат да заделят, без самите те да чувстват недоимък или финансови ограничения. Тогава защо да се прибират, впечатлени от някакво мило писъмце, което изглежда повече като  връх на държавната наивност  и незнаене какво да се прави. Защото не е тайна, че и бизнесът, доколкото го има у нас, изпитва сериозен глад за кадри. Млади специалисти - лекари, инженери, IT специалисти и пр., знаят за себе си, че щом получат дипломите, ще заминат зад граница. Търсейки някъде другаде по света професионалното си развитие и лично щастие. Да чакат на празни обещания, че нещо в родната действителност ще се промени, се решават малцина наивници. Докато годинките неусетно изминат и те се видят с по 200 лв. пенсия за 40 г. трудов стаж.  \nДокато у нас високопоставените чиновници само умуват за професионално развитие на младите хора и евентуалните облекчения при устройването им, както и за младите семейства, другаде това е факт, разбиращ се от само себе си. Та кой не би предпочел хубавото и как ще се върнеш, запленен от някакво писъмце? Да, биха се върнали, но не и лавина от люде. Биха дошли от Западните покрайнини, от Молдова, Украйна и Македония, ала колцина - от Западна Европа и Северна Америка? Какво ще заварят, ако послушат евентуално носталгията или се предоверят на управленските ни козни? \nБуквално нищо, но в още по-лош вариант. Демографската катастрофа вече не може да се крие и пренебрегва, обезлюдените райони са грозен факт. Заплатите в никакъв случай не отговарят на потребностите, а семействата няма от какво да икономисват.  \nПробита е вече последната дупка на колана Но от висотата на правителство и Народно събрание черните краски не се виждат, общественото негодувание прилича на временно заяждане, което ще отшуми от само себе си, а мижавите заплати - щедър рог на изобилието. И кога биха се върнали наистина нашите сънародници?  \nКогато действителните проблеми на България се погледнат с трезв поглед от високоотговорни управленци. Сигурен съм, че у нас има такива. Когато обществените язви не се крият, а се лекуват. Когато, макар и с ръждиво скърцане, тръгне напред поне една реформа. Когато държавата се намеси сериозно в неизброимите кривици, допуснати от неизброимата й чиновническа армия и политически влъхви. И когато партийната зверилница получи просветление свише, че са необходими не котерийни борби, а правителство на националното съгласие. На компромиси в името на многострадалния народ. \nИ ще се случи ли някога това жадувано съгласие? Едва ли. Колкото и да умуваме, ние сме известни с удивителната си несговорчивост, себичност и убеденост, че само нашето мнение е вярно. На принципа \"един ум е добре, а два - още по-лошо\" се оказа обаче, че държавата е докарана до кривата круша,  народът ще продължи да я напуска а на емигрантите писъмца за връщане не са им нужни. Когато решат, сами ще се върнат. Щом видят, че нещата у нас отиват на добре. Някога. Сега отникъде взорът надежда не види. Рушителите на съвременна България продължават да надничат от върха на гражданската пирамида, затворническите килии за корумпирани политици зеят празни, етническата черга става все по-парцалива, а народонаселението пред контейнерите за боклук нараства. Пак сме си \"наши\" и \"ваши\" и пак - разделени на орли, раци и щуки. И ние все пак сме дали нещо на света. Нека емигрантите по неволя, които ще примамваме с писъмца, се произнесат. Те има какво да кажат и защо са тръгнали, и кога ще се върнат... \n   \n \t\n", "date": "2018.08.14", "title": "\"Елате ни вижте!..\"   "}
{"url": "http://www.duma.bg/node/173059", "text": "Свидетели сме на бързо променящите се условия за сътворяване на музика днес, на неимоверно широкото пространство, в което се вместват многообразни видове и стилове музика. Съдържанието им е пропито с всички характерни за съвремието ни \"предизвикателни\" елементи. На последно място, за съжаление, се обръща внимание на музикалността. А това е най-важната област, свързана с музикалното възпитание и развитие на нашите деца. Привлечени от новите технологии, от изобилието на съвременни дейности и от стремежа да сме \"в крак с времето\", все по-рядко се замисляме кое е най-добре за тях. \nМузиката, като значим компонент на естетическото възпитание, е много близка до емоционалната природа на децата. Тя стимулира и развива техните психически и физически способности. Когато децата учат и пеят песни, те запомнят много музикално-поетични съдържания, които развиват тяхното мислене. А честите повторения на песента и слушането на музика допринасят за развитието на паметта. \nПеенето в най-общия смисъл е дейност, при която се възпроизвежда определена мелодия с глас. То обаче е израз на осъзнато желание, на разкрепостена воля, на емоционална ангажираност към съдържанието на песента, на самоутвърждаване в качеството на изпълнител и желание за похвала от другите, независимо от елементарната форма на музициране в най-ранна детска възраст. Песента е едно от най-старите и могъщи средства за музикално-естетическо развитие и възпитание. Тя се разглежда като обект за възприемане и усвояване от децата, като знание за музиката и като средство за формиране на навици, умения и способности. С песента, с пеенето се укрепва волята, възпитава се вниманието на децата, което става по-стабилно и по-концентрирано.  \nОснова на пеенето и на говора е гласът, главно гласните звуци. Без тях няма пеене, нито говор. Затова и значението на музикалното възпитание в развитието на говора е особено важно в ранното детство, когато говор и пеене са преплетени. Това е период, когато чрез изразително пеене се получава изразителен говор. Не на последно място пеенето се използва и като средство за поправяне на недостатъците в детския говор. Затова и музикалното възпитание може много да допринесе за социализацията на детето. Когато пее, свири и слуша музика заедно с другите деца, то изявява себе си като част от едно цяло - възпитава се в толерантност и сърдечност към другите, към изискванията на пеенето и свиренето, постепенно придобива умения за социална ангажираност и контакти с околните. Дали се замисляме за тези неща? Дали оценяваме труда на педагозите, които са в състояние да направят чудо с нашите деца? \nВсяко дете, занимаващо се с класическа музика, модулира в себе си душевен човек, възпитава чувство за творческо преоткриване. Музикалното възпитание, повече отколкото други психически процеси, а и различните форми на естетическото възпитание, има голямо значение за развитието на детските емоции. Музиката най-непосредствено внася радост в живота на децата. И в това се крие нейното влияние и сила. \nНе всяко дете, занимаващо се с музика, трябва непременно да стане музикант. Но е важно да осъзнаем и да оценим ползата от цялостното въздействие на музиката върху психологическото и емоционалното развитие на децата. Колко пъти сме чували, а и изпитвали върху себе си урока, че със старание, труд и воля човек може да постигне успех във всяка дейност. Ако оценим ползите от истинската, стойностната музика за нашите деца, ще осъзнаем, че чрез нея те могат да възпитат в себе си морални ценности, да се разграничат от посредствените и да изградят имунитет срещу пошлостта на модерното всекидневие. * Авторката е вокален изпълнител, педагог - магистър по \"Музикално майсторство\" и \"Музикална педагогика\"   \n \t\n", "date": "2018.08.14", "title": " Кое е най-добре за нашите деца? "}
{"url": "http://www.duma.bg/node/173076", "text": "Нито дума не се чу и вчера за трите частни фирми и едно НПО на директора на Националния институт по метеорология и хидрология (НИМХ) при БАН проф. Христомир Брънзов. Както ДУМА писа, те са със сродни на института дейности и търгуват дори с него. Така Брънзов като директор на публичен институт работи с Брънзов като шеф на лични фирми. С това се нарушават два закона и Уставът на БАН, който изрично забранява директорите в БАН да имат частни фирми. Публичната тайна обаче не бе и спомената на срещата в МС вчера между премиера Борисов, министър Красимир Вълчев, председателя на БАН акад. Юлиан Ревалски, председателя на Общото събрание на БАН проф. Евелина Славчева и директора на НИМХ проф. Христомир Брънзов. Повод за срещата бяха острите протести и твърдения на НИМХ, че Общото събрание (ОС) на БАН го ощетява финансово, заради което институтът иска да премине от академията към МОН. \n Борисов нареди БАН и НИМХ да намерят решение за спора помежду си в срок до идната сряда, 22 август, иначе щял да го реши той. Според министър Вълчев двете страни ще търсят варианти за по-голяма самостоятелност на НИМХ. Конфликтът се разду, след като Брънзов обвини ОС на БАН, че ощетило института му при разпределянето на субсидията. От изнесените в ОС данни обаче стана ясно, че още миналата година БАН е дала на НИМХ 800 хил. лв. за покриване на увеличените по закон минимални работни заплати и средните заплати на реалния персонал в НИМХ са по-високи, отколкото в другите институти. Субсидията на НИМХ за тази година е над 8,94 млн. лв. и е увеличена с 1,1 млн. лв. спрямо 2017-а. Конкретно за оперативните дейности на НИМХ разходите за ток, вода, отопление се плащат от БАН на 100%, а за научните институти - на 50%. Самото разпределяне на академичната субсидия между институтите се извършва по правила, включващи норми за научна дейност, оперативна дейност и пр. До момента БАН е платила и над 2,9 млн. лв. членски внос във водещите европейски спътникови и информационни метеорологични организации. Отдавна НИМХ получава и по 2 млн. лв. годишно от МОСВ. От публичните изяви, излезли от името на НИМХ, не става ясно дали работещите там знаят тези факти.  \nСпоред министър Вълчев проблем са създали допълнителните 15 млн. лв., дадени на БАН т.г., НИМХ твърдят, че от тях са им дадени по-малко. Тези пари обаче са разпределяни за постигнати научни резултати, а учените в НИМХ са само 99 от 700 души щат. Одит на института ще бъде направен от одитното звено на МОН, защото Брънзов изгони на два пъти одиторите на БАН, които по решение на ОС и със заповед на председателя Ревалски трябваше да извършат проверка на финансите му. \nСпоред работещи в НИМХ енергийни договори за стотици хиляди, каквито преди е имал институтът, сега са към частните фирми на Брънзов. Председателят Ревалски обаче над три месеца не предприема нищо по въпроса, Вълчев - също. Над закононарушенията на Брънзов е разпрострян чадър, негодуват отдавна потребители в мрежата. Той самият вчера заяви, че е недоволен от срещата при Борисов, очаквал \"по-категорична позиция\" и НИМХ да премине към МОН, \"понеже не сме крепостни селяни\". Според акад. Ревалски от идната година оперативни дейности като тази на НИМХ може да се финансират пряко, без ОС да ги разпределя.  \n    \n \t\n", "date": "2018.08.14", "title": "Частните фирми в НИМХ остават публична тайна  "}
{"url": "http://www.duma.bg/node/173061", "text": "В последната си книга проф. Чавдар Добрев е паднал на колене пред български разпятия - а те са Гео Милев, Никола Вапцаров, Атанас Далчев, Георги Джагаров и Антон Дончев. Дори на колене в почитта си, не е изпаднал в екстаз или патриотично опиянение, аналитичният ум, интелектуалната мощ, богатата ерудираност и свещеното отношение към народа и нацията  позволяват да отведе тия знакови имена от \"литературния салон\" в българската национална орис. Шестте съчинения в книгата \"Български разпятия\" (изд. \"Светулка 44, Атеней\") са колкото литературно-критически, толкова и философски, както и публицистично-полемични, и не по-малко народопсихологически, защото чрез тях се докосваме до народния характер и душевност, до националнокултурната ни идентичност, до българския дух.  \nНе е по моите сили да оценявам такава книга - дълбока, сложна, мащабна, дори могъща - с аналитичността, с откривателствата, с  нестандартността, с полемичността, с изповедността, с актуалността. Но ми се ще да дам едно рамо на проф. Чавдар Добрев, който не само прави най-добрия, най-цялостния, най-умния анализ на великия роман на Антон Дончев, и то в контекста на световния литературен процес. Но го защитава мъдро, аргументирано, красноречиво, остро и безкомпромисно от многобройните нападки и обвинения, до обругавания и подгавряния. Парадокс е, най-четената българска книга е най-руганата. Най-превежданият в чужбина български роман от доста време е разпъван на кръст. Не само такива капацитетки като бившата българска снаха французойката Мари Врина-Николов и присадената на холандската ниска земя Даниела Горчева, българка, мразеща семката си, но и нашенски университетски либерално мислещи кокони като Албена Хранова не спират да тръбят наляво и надясно, че повествованието е романтично-митологична измислица, неотговаряща на историческата истина и е скалъпено по поръка на ДС в подкрепа на \"възродителния процес\". Наложи се да ги усмирява проф. Чавдар Добрев, който написа цяла книга за Българската голгота в романа \"Време разделно\". Сега продължава това и в \"разпятието\".  \nЕто някои от тези изказвания  предавам ги не за да ги популяризирам, а да почувствате мерзостта им. \nМари Врина-Николов: \"Насилственото обръщане в мохамеданската вяра и етническата асимилация са приели в националната митология гигантски размери. Разбирай - българската митология. В историографията е призната относителната религиозна търпимост на Османската империя. Какви еничари, какви ти синджири роби, какви български глави на дръвника...?\" \nДаниела Горчева: \"Време разделно\" е поръчкова книга (не казвам \"творба\"), което само по себе си обяснява всичко освен това, че на автора (не казвам \"писател\") му липсвало елементарно чувство за мяра. Целта е идеологическа, а не литературна, още по-малко естетическа. Трябвало е да се подготвят хората за първите явления на това, което двадесет години по- късно носи името \"възродителен процес\".\" \nАлбена Хранова: \"Време разделно\" е глас на държавната кампания за преименуването на българските мюсюлмани. \"Славата\" на книгата се дължи на лесното маскиране и мимикриране на актуално-политическото в универсално, автентично и изконно (фолклорно, легендарно, митологично, приказно и пр.), както на конюнктурното - в трайно \"българско\".\" \nПроф. Евелина Келбечева: \"Българската публика, подготвена добре \"исторически\" от \"Време разделно\" намразва турците като най-чуждия сред всички други малцинства.\"  \nКогато излиза романът \"Време разделно\", Тончо Жечев пръв посочва една особеност в начина на изображение и изграждане на историческото повествование у Антон Дончев: \"Правеше впечатление преди всичко цялостното построяване на историческия роман за трагичната история с насилственото помохамеданчване на родопските българи върху фолклорна основа, върху основата на летописните свидетелства, песните и преданията. Той \"узаконява\" тезата, че романът е за насилственото помохамеданчване на родопските българи. Има и друга не по-малко значима теза, произтичаща от романа, подчертана от проф. Чавдар Добрев - проблема за средновековното насилие авторът извежда до масово прилаганите форми на насилие през ХХ век, пречупва ги през националната драма на балкански народ като българския. \nВ студията на Цветана Георгиева \"Магическият свят на Антон Дончев\" узаконеното от Тончо Жечев е бламирано: \"Време разделно\" не е исторически роман, тъй като авторът си е поставил задачата да изобрази \"насилственото масово помохамеданчване в Родопите през ХVII век\", а такова масово и насилствено приемане на исляма е мит.\" Чавдар Добрев обръща внимание, че А. Дончев  никъде не се ангажира с термина \"масово\"      никъде не изобразява процес, обхванал всички селища на Родопите. Цветана Георгиева  разглежда ислямизирането като еволюционен,  дълъг процес, в който физическо насилие не се допуска, а се използват само \"мирни\" средства. Наши и чужди учени описват живота в Османската империя едва ли като в страната Аркадия, затуй ни втълпяват да забравим понятие \"робство\", макар че отвлечени българки - моми и невести,  се продавали на пазарите в империята чак до 1913 г. \nГлавното обвинение към Антон Дончев е, че се е доверил на \"изключително съмнителни източници\" - летописа на поп Методи Драгинов и  Исторически бележник. По-добре от нас Антон Дончев знае, че Историческият бележник е писан през Възраждането и носи неговия дух, докато за обвиненията в мистификации и фалшификация към летописа от Корава, имат много здраве. \nТоя поп Методи Драгинов от Корова вади очите на либералстващите историци. Когато излязоха съмненията за автентичността на този писмен паметник, някои отродители поискаха да върнат старото име на селото - Корова, което днес се нарича Драгиново. Проф. Мария Тодорова от  университета Урбана-Шампейн в Щатите ни убеждава, че \"Време разделно\" се самодискредитира като явление на художествената литература, защото използва като извор летописния разказ на поп Методий Драгинов, тъй като това, което Стефан Захариев публикува, е \"фалшификат\".  Все пак дали наистина е фалшификат!?  А холандецът Михаил Кийл, превъзбуден, назова глава в своята студия - \"Краят на поп Методи Драгинов\", в която усърдно се е заел дори да омаскари свещеника.  \nРазказът на Методи Драгинов разглежда събития, които са се разиграли в периода 1666-1669 г., а хрониката е съставена по-късно - през 1670 г. Събитията са свързани със засиления религиозен фанатизъм по време на войната в Крит, свещена за империята, и с преминаването на войски през Родопите. В \"История на Османската империя\", чийто автор е Ахмед Садулов, минаващ за български учен, не се споменава за никакви помохамеданчвания и насилия, а само за \"безкомпромисна политика и действия по стабилизиране\". \nКак си поиграха учените със съдбата на летописа Драгинов. През 1984 г. Илия Тодоров направи няколко езикови бележки на летописа от Корова, така че постави автентичността му под съмнение. Това дойде дюшеш за някои историци, привърженици на неолибералната доктрина, които побързаха да го обявят за фалшификат, а сега това е добре дошло за платените поддръжници на започналия процес на денационализация на българите мохамедани, на мълчаливите съглашатели с разни теории за помашки език и помашка народност. Преждевременната смърт на Илия Тодоров отложи оспорването на мнението му поради деликатност, но мина време и се оказа, че неговите \"обвинения\" са безпочвени. Излезе статия на историците Елена Грозданова и Стефан Андреев в сп. Rhodopica, която отхвърли безапелационно всички несъгласия и съмнения на Илия Тодоров и доказа, че документът е автентичен. Обяснимо е, че последователите на проф. Цветана Георгиева - инициаторката и подбудителката на окопната война срещу \"масовото помохамеданчване\" в българската историография, се направиха, че не съществува публикация, отричаща тезите на Илия Тодоров.  \nСпоред Илия Тодоров не би могъл да се самоназове Методи Драгинов, тъй като по това време обичайната практика изисквала той да се подпише Методи Драган (без -ов). Грозданова и Андреев обаче намират много примери от документи и писания от ХVII век - приписки и евангелия, ръкописи с имена с окончания -ов, -ев и -ски, които опровергават Тодоров. Още тогава стотици известни и безизвестни българи са се назовавали и подписвали точно като поп Методи Драгинов. \nБългарите от Чепинското корито не било възможно да изпълняват войнушка или друга военнопомощна служба, както следва от думите на бан Вельо и протопоп Константин в летописа, тъй като по други сведения тия села са вакъфски, твърди Илия Тодоров. И на това обвинение има отговор: \"Книга на жалбите\" от 1649 г. (публикувана във Виена през 1984 г.) съдържа султанска заповед до кадията на Татар Пазарджик, с която се възлага на войнуците от действаща служба и войнуците в резерва да преследват хайдути. Двамата историци  \nпредставят още ред доказателства  че войнушката институция в Татарпазарджишката каза съществува и през целия ХVII век. \nТретият аргумент, че карабашот във Филибе - проклетият пловдивски митрополит Гавраил, е наковладил пред турските власти българите от Чепино, задето не му плащали църковните си данъци, фактически не отразявало съществуващите през ХVII век взаимоотношения между висшето гръцко духовенство и пасомите му българи. Конфронтацията според Илия Тодоров била от много по-късно време - ХIX век. От \"Книга на жалбите\" става ясно, че християните от Татарпазарджишката и Хасковската кааза са към Пловдивската епархия. И още, че владиците, пък и цариградският патриарх били затънали до гуша от дългове. От един от документите се разбира, че пловдивският митрополит Гавраил е принуден да изплаща дълговете на патриарха и е увеличил църковните налози, събирани от християнското население. За Методи Драгинов владиката е косвен виновник за съдбата на Българите от Чепинското корито. Този владика вземал от всеки християнски дом по 60 акчета, а по-преди се събирали по 12 и изисквал от тях допълнителни налози по 1 киле, около 25 кг жито, или 2 килета, около 50 кг ръж. Ако това не е причина за конфронтация, здраве му кажи. Има и още нещо - в статията си в сп.\"Старобългарска литература\" (кн. 16, 1984)  Илия Тодоров все пак заключва: \"Върху основата на езика на летописния разказ на поп Методи Драгинов едва ли е възможно да се правят категорични заключения за или против автентичността на произведението\".  Акад. Иван Радев ни обръща внимание, че Илия Тодоров не изразява съмнения по въпроса на свидетелската роля на застъпеното в него, както и в Баткунския и Бельовския летопис, сиреч той не зачерква напълно летописния текст.  Но и това е подминато от съдниците на \"Време разделно\". В \"Краят на поп Методи Драгинов\" холандският  учен все пак свършва малко полезна работа, тъй като помества извлечени от цариградските архиви промените в религиозната принадлежност на българите в седемте чепински села от вакъфа на Сюлейман I във времето от 1516 до 1865 г.  Грозданова и Андреев са благодарни на тези извадки. И ние - защото научаваме, че през 1516 г. в тези седем села - Баня, Дорково, Каменица, Костандово, Корова, Лъджене и Ракитово има 603 християнски семейства и 21 мюсюлмански. През 1712 г. са 798 семейства на българи мюсюлмани и само 96 на българи християни. В интервала 1633-1641 от 599 български домакинства стават 479, със 120 по-малко, а през 1641-1696 г. - още 272 български християнски семейства изчезват.  Мехмед IV Ловеца царува от 1648 до 1681 г. Както се разбира от дебелата книга на Ахмед Садулов, това е период на \"безкомпромисна политика и време за стабилизиране\".  Откъде начева \"стабилизирането\" -  от християните в опасната Родопска твърдина. Холандецът се прави на учуден, че до 1570 г. Каменица, Костандово и Корова са изцяло с християнско население, а в другите има къде по-малко, къде повече приели исляма. И тук той показва незнание или си затваря очите. Още през ХVI век има ислямизация и българските историци знаят това от джелепкешанските регистри от 1576 г. Там пише за Хюсеин, син на Стою, Махмуд, син на Стойко, Хасан, син на Рад или пък синове на Абдулах. Д-р Кийл обяви края на поп Методи Драгинов, тъй като не намерил името му в регистъра на Корова през 1641 г. Нямало такъв поп! Абе, аланкоулу, първо направи хесапа! Събитията, които описва поп Драгинов, са някъде около 1666-1669 г. Методи през 1641-а може да не е бил задомен или просто да не е достигнал пълнолетие - 14 години, но във времето 1666-1669-а, вече ще да е на 38-39 години. \nНа горкия поп, когото дори изтурчват, след толкова века се приписват какви ли не грехове. И обвиненията по неговия летопис също отпаднаха. Ясно ни е кога е извършено помохамеданчването в Чепинското корито. В Беловската хроника, на която също напразно се опитваха да намерят кусури, е написано: \"Кога се чепинци изтурчили, тогава по планини, по Гюмурчинско (Гюмюрджинско), по Филибелийско: 74 села се потурчиле...\" Нямало масово помохамеданчване!?     \n \t\n", "date": "2018.08.14", "title": "Лъжите на либерали и безродници за „Време разделно” рухнаха"}
{"url": "http://www.duma.bg/node/173060", "text": "1. \nСофия, бул. \"България\" №39. Ниска жълта сграда. Гарнизонното стрелбище, построено през 1932 г. Тунелът е дълъг 100 метра. В дъното - желязна релса, изядена от куршумите. През 1942-1944 г. тук са разстреляни 55 антифашисти. Според \"Дневник\" \"социалистическата власт\" (колко коварно) използва сградата, \"за да героизира жертвите\". Следователно те не са герои. Те са героизирани. \nЕдин от разстреляните (напълно заслужено) и героизираните (напълно незаслужено) е Никола Вапцаров.  \n2.   \nАко не бяха неколцина настоятелни приятели, нямаше и да погледна поредната смрад, блъвнала срещу Никола Вапцаров.  \nВече 30 години банда хонорувани подлеци, иждивенци и измекяри повтарят припадничаво, в патологичен захлас, до умопомрачение едно и също, едно и също, едно и също:  \nВ България е нямало фашизъм, ерго няма антифашисти, антифашистите са престъпници, терористи, шайка негодници, безродници, изменници, лумпени, простофили, тъпунгери, примати, безграмотни, бездарни, мародери, утайка, сган цървули и каскети, уроди, национални предатели, рушители на демокрацията, смутители на реда и тишината, тръгнали срещу законната власт, които трябва да бъдат изтребени, осъдени, отречени и обречени на забвение. \nВапцаров е специален обект на разтерзание, ненавист и нетърпимост.  \nЗнам дума по дума репертоара на политическите амеби. Знам какво ще кажат, напишат, изсъскат. Тяхното алчно око няма насищане на кръв, смърт и гибел. Кръвта не им стига, гибелта не е достатъчна, разстрелът не ги задоволява. Името на Поета, неговите идеали, мечти и прозрения, неговата саможертва, неговите стихове трябва да бъдат заклеймени, жигосани, осквернени, опозорени, похулени, изчегъртани от Историята, от Времето, от Паметта, от Поезията, от Литературата, от Живота на обществото, народа, нацията и държавата. \nЕто как изглежда репертоарът на политическите амеби:  \n3. \nИз литературната продукция на Даниела Горчева (фейсбук и Фактор): \n\"Който мисли, че Вапцаров не е терорист, е малоумник! Бил поет. И като е поет, защо не си е гледал поезията, а е станал терорист?... Осъден на смърт от легитимен съд за тероризъм в полза на чужда тоталитарна държава по време на световна война... Комунягите направиха икона от един терорист и държавен изменник, служил на Сталин и СССР срещу куфари с пари... Един пияница и национален предател, хукнал да създава македонска нация по нареждане от Москва! Написал две прилични стихотворения освен цялата пропагандна поръчкова продукция за СССР и вече обявен за голям поет!\" \nИ още: \"Пропаганден просъветски поет\"; \"писал лозунги в подкрепа на режима на Сталин\"; \"фанатик, готов да взривява живи хора за хатъра на Сталин\"; \"агитирал за влизането на България в Тристранния пакт\"; \"послушно изпълнява всички заръки на Кремъл\", \"моментално се отказва от българското си самосъзнание, за да работи за създаването на македонска нация\"; \"има две хубави стихотворения, останалите са пропагандна, просташко-плакатно поръчкова поезия, лозунгаджийство\"...  \nИ накрая: \"ако не беше справедливо и напълно законно осъден от легитимен български съд, щеше да е един от най-жестоките палачи на народа си след съветската окупация\", защото \"мнозина от днешните му защитници можеше да не бъдат родени никога, ако родителите им бяха станали жертва на съветския терорист Вапцаров\"...  \nДаниела Горчева живее в Холандия от 1990 г., активна боркиня срещу комунизма. \nИз промишленията на Орлин Станчев (Фактор): \n\"Защо училище за натовски офицери носи името на комунист-терорист?\"; \"в България фашизъм няма\"; \"свободно си издава книжицата\"; \"като безработен помага на терористите хапвайки и пийвайки с техни пари в софийските и варненските ресторанти\"...  \n\"Той не е никакъв моряк... няма и един ден професионален плавателен стаж (на заплата) като моряк... не си е вадил хляба от морячество, а е бил само един обикновен практикант\"; \"спомагал за въоръжената политическа борба за сваляне на съществуващия тогава законно и конституционно установен държавен строй\"; \"по всички критерии е бил терорист\"; \"агент на чужда държава и клетвопрестъпник\" \"заловили са го и са го осъдили\"; \n\"Почти всички негови стихотворения възхваляват Съветския съюз\"...  \nИ още: \"Македонист-терорист\"; \"комунист-терорист, обявил се за македонист\"; \"измислен в годините на комунизма \"Герой\"; \"спорен поет\" \"самоопределял се като македонец и е работил под диктата на Сталин за налагане на македонизма в Пиринско\"; \nИ накрая: \"спорен символ, който тежи върху авторитета на Военноморското училище\"; \"демотивира армията, разколебава обществото\"; \"порочен пример за младите\"; \"военното министерство да постави на обсъждане въпроса, дали Военноморското училище трябва да продължава да носи името на комунистически терорист, работил със съветски пари против Отечеството си\", защото \"По всички критерии - професионален, политически и литературен, днешното Военноморско училище може да си живее напълно спокойно без никакво име и паметникът в цял ръст на терориста и неосъществилият се като професионалист Никола Вапцаров да изчезне от двора на училището\".   \nОрлин Станчев е капитан далечно плаване, бивш морски суперинтендант в морска консултанска фирма по придвижване и позициониране на офшорните сонди за нефт и газ в Абърдийн, Великобритания; възпитаник на и преподавател в същото ВВМУ, което носи презряното име на същия Никола Вапцаров. \n4. \nСпирам с цитатите. Те край нямат. Както нямат край омразата и невежеството.  \nИ така, Никола Вапцаров е терорист, държавен изменник, национален предател, клетвопрестъпник, пияница, македонист, слуга на Сталин и Коминтерна, хладнокръвен палач, фалшив герой, измислен антифашист, мит, автор на просташко-плакатно поръчкова поезия, лозунгаджия, спорен символ, синдром, болест, развратител на младите, разединител на нацията, ретроградно оръжие, острие, срещу което демократичната мисла и високият наратив на политическите амеби, иждивенци, измекяри и прочее хонорувани подлеци нямат отговор.  \nНямат отговор, защото имат проблем. Сериозен проблем. И техният проблем не е тяхната патологична омраза, а техният страх. Страхът от Истината и от Историята. Страхът от безсмъртието на Поета. Тяхната война с безсмъртието е истерична, защото е обречена. Те го знаят и затова пищят периодично. \n5. \nБулевард \"България\" №39. Музей на националното помирение. Така се нарича Гарнизонното стрелбище. Вече. \nСрещу входа - три стъклени пана. На едното са изписани годините: 1881; 1886-1887; 1890; 1900; 1918; 1923; 1925; 1934; 1935-1936; 1941-1944; 1944-1953; 1956-1962; 1964; 1968; 1984-1985; 1988-1989.  \nНа другото пише: \"На знайните и незнайни жертви и мъченици на политическото насилие в България, сред които са 3 регенти, 80 депутати, 6 премиери, 33 министри, 22 партийни лидери, 21 генерали, над 40 писатели и журналисти...\" В средата - снимка на Вапцаров и неговия стих: \"Тежи ми, Родино,/ кошмарно жестоко тежи/ димящата кръв/ и аз ще те питам -/ всичко това/ за теб ли бе нужно,/ кажи?\" \nПреди тунела с желязната релса, направена на дреб от куршумите - камък с думите на Илия Бешков: \"До сърцето се стига единствено чрез собственото сърце\". Над камъка - гълъб в слънчев кръг. Умилително. И фалшиво. \nИмената на разстреляните антифашисти ги няма. Нищо не напомня за тях. Техните убийци, обявени за \"жертви и мъченици\", са спотаени в числата върху стъкленото пано. Инак имената на тези \"невинни жертви на комунизма\" са изписани надлежно срещу НДК, върху черната мраморна стена, гарнирана с каменен кръст, завлечен от чужд гроб. И всяка година ги честват и ги почитат, и ги славословят като \"наши свети застъпници\".  \nА Вапцаров? Вапцаров е само декор. Вапцаров е сложен като алиби на една измама. Вапцаров трябва да украси подмяната на историята и на историческата истина. Да легитимира един фалшификат. Издевателството е откровено, гаврата - непоносима, злоупотребата - отблъскваща до погнуса. Само извратен мозък може да измисли такава нечувана подлост. И да я декорира с Вапцаров. Все едно някой да обяви Освиенцим, Дахау, Майданек и Треблинка за символи на помирението. За да е още по-ясно - все едно над Баташката черва да вдигнат един белокаменен Ахмед ага Барутанлията. В знак на признателност, може би.   \nИ за какво помирение говорим? Прочетете още веднъж разблудните откровения на политическите амеби, цитирани по-горе. Откровения, които със своята разпасаност са недостойни и за най-долнопробната кръчма. Те не искат помирение. Те искат реванш, мъст, отмъщение. Над какво? Над историята. За какво? Те съдят Вапцаров. Играят си на съдии. И в тази зловеща игра са избрали своята роля - ролята на фашисткия съд. Не знам дали разбират.  \nТе воюват с Вапцаров. Защото неговата гибел и гибелта на още хиляди антифашисти е доказателство, че фашизмът в България не е фикция, не е пропаганда, родена в някой възпален мозък. Воюват и с времето след Вапцаров. Когато храбро трепереха под юргана и се мазнеха, и доносничеха, а сега изобразяват активни борци срещу комунизма. И му приписват на него, на Поета, ролята на палач.  \nТе органически не понасят Вапцаров. Не понасят неговия гений, неговия кураж, неговия морал, неговите идеи, неговите идеали (идеал - каква странна дума!), неговата личност, неговата съпротива срещу фашизма, неговия свободен дух, неговия живот и неговата безсмъртност, и най-сетне - неговата Вяра. Затова прекрояват и преправят учебниците, затова пълнят главите на децата с лъжи, по-точно - със собствената си гузна съвест и отмъстителност. И няма да се учудя, ако след 10 години в учебниците ще пише, че тук, на Гарнизонното стрелбище, \"гнусните комуняги са избили цвета на нацията\". Под погледа на Вапцаров. Това е толкова перверзно. И толкова възможно.  \nЗатова напомням имената на разстреляните на Гарнизонното стрелбище:  \nАвгуст Попов, Адалберт Антонов-Малчика, Александър Радоев, Александър Сачков, д-р Александър Пеев, Антон Иванов, Антон Попов, \nАнтон Бекяров, Асен Китанов, Аспарух Дамянов, Атанас Романов, Борис Томчев, Борислав Нанков, Васил Додев, Васил Костов, Васил Йотов,  \nВиктор Георгиев, ген. Владимир Заимов, Георги Кънев, Георги Кратунчев, Георги Минчев, Делчо Наплатанов, Делчо Спасов, Димитър Димитров, \nДимчо Астаджов, Емил Попов, Иван Добрев, Иван Владков, Иван Йорданов Иванов, Иван Щерев, Иван Изатовски, Иван Сергиев, Иван Христов Иванов, Крум Стоянов, Лило Младенов, Марко Добрев Марков,  \nМенахем Леон Папо, Мильо Минчев Милев, Мирко Петров, Нестор Антонов, Никола Вапцаров, Николай Усендиев, Петър Ангелов Димитров, \nПетър Атларски, Петър Богданов, Петър Киряков, Симеон Славов, Станко Кузев, Стефан Досев, Стефан Пашев, Стефан Стойков, Светозар Илиев, Тодор Стаменов, Трифон Георгиев, Цвятко Радойнов. \nИ нека тези имена звучат всяка година пред Гарнизонното стрелбище на 23 юли, в деня на разстрела. За да се знае и да се помни. \n \nДаниела Горчева \nОрлин Станчев   \n \t\n", "date": "2018.08.14", "title": "  Поетът и политическите амеби "}
{"url": "http://www.duma.bg/node/173072", "text": "Заявката на евродепутата от ВМРО Ангел Джамбазки, че заради отговорността си за македонската нация, всички от БСП са за разстрел, предизвика остро възмущение у Корнелия Нинова. Лидерът на социалистическата партия изпрати писмо до председателя на Европейския парламент Антонио Таяни, в което алармира за поведението на Джамбазки. \"Обръщам се към Вас във връзка с недопустими изявления на член на ЕП в българските медии. Ангел Джамбазки, в интервю за електронно издание отрича правото на най-голямата опозиционна партия в България да коментира важни национални въпроси и заявява: \"Всички от Българската социалистическа партия са за разстрел\", пише Нинова до Таяни. Лидерът на БСП отбелязва, че това не е изолиран случай. \n\"За съжаление е налице явна тенденция на засилване на езика на омразата, провокирана от националисти и крайнодесни политически лидери. Трябва да отбележа, че в годините на прехода след 1989 г., в условия на най-тежка политическа конфронтация, никога народни представители и политически фигури не са си позволявали подобни крайности, призовавайки към физическо унищожение на политически опоненти. Още по-недопустимо в случая е, че се вменява колективна вина и посоченият за унищожение враг са всички български социалисти - това не просто напомня, а трасира пътя към връщането на най-мрачните времена на доминираната от нацистите на Хитлер Европа\", обобщава Нинова. Тя подчертава, че председателят на ЕС е длъжен да се разграничи от подобни закани, когато те излизат от устата на член на ЕП. Според нея Таяни трябва да предприеме \"възможните мерки в институцията, която е символ на обединена, мирна и демократична Европа и върху която с поведението си един неин член поставя кафяво петно\". \nНинова припомня, че Джамбазки е зам.-председател на една от съуправляващите партии в България - ВМРО, чийто председател Красимир Каракачанов е вицепремиер и министър на отбраната. \"В този контекст заплахите трябва да бъдат разглеждани с още по-голяма загриженост. Особено тревожно е, че от думите на Ангел Джамбазки не се разграничи публично нито ръководството на неговата партия, нито премиерът и председател на водещата в управлението партия ГЕРБ Бойко Борисов\", отбелязва тя. \nЛидерът на БСП смята, че е обща отговорност пресичането на езика на омразата, особено когато създава предпоставки от говорене към действие. Трябва да показваме ясно, че спазването на човешките права и толерантността са ценности, които ЕС и неговите институции ще отстояват без колебание, допълва Нинова в писмото си. \nЗаради въпросната изява на Джамбазки бившият депутат Велизар Енчев призова главният прокурор Сотир Цацаров да се самосезира. Според Енчев интервюто внушава, че заплахата се отнася за всички критици на сегашната балканска политика на правителството. Ако наистина сме правова държава, всеки, който публично призовава да се използва огнестрелно оръжие срещу критиците на управляващите, трябва да бъде санкциониран с цялата строгост на закона, обръща се той към Цацаров.   \n \t\n", "date": "2018.08.14", "title": "Нинова предупреди Таяни за заканите на Ангел Джамбазки "}
{"url": "http://www.duma.bg/node/173045", "text": "Военният министър на Иран разкри следващото поколение балистична ракета с малък обсег на действие Fateh Mobin, информира АФП, позовавайки се на местната агенция \"Тасним\". \n\"Както обещахме на нашия скъп народ, ние няма да пощадим усилия за увеличаване на ракетните възможности на страната и ние със сигурност ще увеличаваме нашата ракетна мощ ежедневно\", обяви бригаден генерал Амир Хатами. \nТой описа новата версия на Fateh Mobin като \"100% местно производство... бърза, стелт, тактическа и прецизна\". \n\"Бъдете сигурни, че по-големият натиск и психологическата война срещу нашата велика страна Иран, нашата воля за разширяване на нашата отбранителна мощ във всички сфери ще се увеличи\", добави той. \nПроблемите на Иран са \"вътрешни, не са само от санкциите\", заяви междувременно върховният лидер на Ислямската република аятолах Али Хаменей, цитиран от АФП и Ройтерс. \n\"Лошото управление на икономиката оказва натиск върху обикновените иранци повече от санкциите на САЩ... Не го наричам предателство, а голяма грешка в управлението\", каза той. \nВ същото време той заяви, че е забранил на Иран да провежда директни преговори със САЩ. \n\"В последно време представители на САЩ нахално говорят за нас. Като сложим настрана санкциите, те говорят за война и преговори. По отношение на това позволете ми да се обърна към народа с няколко думи: Няма да има война, няма да има и преговори със САЩ\", обяви той, цитиран от АФП.   \n \t\n", "date": "2018.08.14", "title": "Техеран представи ново поколение ракета"}
