{"url": "https://duma.bg/boyko-borisov-sazrya-sabotazhi-navsyakade-n199774", "text": "Саботажи срещу Агенцията за приходите, Агенцията по вписванията, правителството и свободата на медиите видя Бойко Борисов покрай спирането на програма \"Хоризонт\" и свалянето на Силвия Великова от ефир. \"Ние нямаме участие. Чист саботаж\", оправда се той, докато режеше лентички с Кирил Домусчиев в Пещера. По-рано президентът Румен Радев заяви, че казусът с \"Хоризонт\" потвърждава значението на въпроса кой и как управлява обществените медии. \"Държавата се управлява чрез нечий телефон, а не през институциите, каквато е нормалната европейска практика. На това нещо е време да се сложи край\", заяви той в коментар по признанието на Борисов, че е върнал Великова с телефонни обаждания. Според президента медийната свобода в България е в криза. Президентът допълни, че когато започне да се работи по този начин - \"през глава\", се обезсмислят и изпразват от съдържание институциите и отговорните органи, които са компетентни за назначения и уволнения при определени изисквания на закона. \"Свободата на словото е в основата на демокрацията. Това е фундаментална ценност. Очевидно в България е в криза\", коментира Радев. Според него има лъч надежда и той е в поведението и реакцията на журналистите в БНР, които дадоха пример как се отстояват достойнство, свобода на словото и професионални стандарти. Малко по-късно, докато откриваше завод на Кирил Домусчиев в Пещера, Борисов се оплака от ударите срещу кабинета, част от които било и спирането на \"Хоризонт\". \"Това беше саботаж срещу правителството, срещу свободата на медиите в лицето на Силвия Великова, която лично защитих. Сигурен съм, че тя знае, че ние нямаме участие. Чист саботаж\", заяви премиерът. Той настоя, че не се бъркал на медиите. \"Аз излъчвам по фейсбук. Който иска, да ме гледа. Давам пълна свобода\", заяви той. Борисов се оплака, че от всяка телевизия и радио се сипели \"даже и обиди към правителството\". \"В същото време всеки казва - няма свобода на словото. Как говориш, и то през ден? Аз не съм стъпвал в БНР, може би като главен секретар да съм бил. Каквото искат, това да правят. Но да се злоупотребява... Те правят саботажи срещу Агенцията за приходите, срещу Агенцията за вписванията. Планирани, целенасочени, да строшат системата. Изведнъж правителството им виновно. За кое? Как една партия с една група журналисти протестират заедно\", разгневи се Борисов и отрече да управлява през телефона. Правата на журналистите в правовата държава трябва да са гарантирани законодателно, а не с премиерски обаждания, заяви председателят на СБЖ Снежана Тодорова. Случаите с журналисти, обект на натиск, посегателства, лишаване от работа, преки и непреки заплахи, се множат и нагнетяват отровна среда за журналистическата професия, а и за демокрацията в обществото като цяло, констатира тя. Тодорова напомни, че вече 2 г. медийната комисия в НС не се произнася по законодателните предложения на съюза, които целят да осигурят гаранции за журналистическия труд и свободата на словото.", "date": "2019.09.17", "title": "Бойко Борисов съзря саботажи навсякъде"}
{"url": "https://duma.bg/veche-mozhe-da-proverim-nomera-i-adresa-na-sektsiyata-si-n199769", "text": "Избирателите вече могат да проверят номера на избирателната секция и мястото на гласуване за предстоящите избори за общински съветници и кметове на 27 октомври 2019 г. Проверка през интернет може да се направи на адрес http://www.grao.bg/elections/. Сайтът предоставя и възможността да се подава искане за гласуване по настоящ адрес по електронен път от общинските администрации след идентификация с електронен подпис. Гражданите могат да се информират за мястото на гласуване, като изпратят есемес на номер 18429, който е единен и за трите мобилни оператора. Цената на есемес e 25 стотинки без ДДС. В текста се изписва единствено ЕГН. Системата връща съобщение с номера и адреса на избирателната секция. Друг вариант за получаване на информация е с обаждане чрез стационарен или мобилен телефон, като се избере номер 0800 1 4726, който е безплатен за цялата страна. Днес ще бъде подписано споразумение между ЦИК и СЕМ. С него се определят принципите и параметрите на специализирания мониторинг, който регулаторният орган ще осъществи върху дейността на доставчиците на медийни услуги по време на предизборната кампания.", "date": "2019.09.17", "title": "Вече може да проверим номера и адреса на секцията си"}
{"url": "https://duma.bg/tagata-v-kraya-na-denya-n199775", "text": "Все по-често и все по-дълбоко усещаме тъгата в душата си. Дълбока и трайна. Непреодолима. Ще рече някой - банално и тъпо - от годините е. Остаряваш, брат. Да, така е. Но нима и в тези години няма пролет, няма веселие, няма усмивки? Защо все по-рядко обаче, дори никога, не запяваме песен? Защо усмивките избягаха от лицата ни? Вървиш по забързаните улици и не виждаш нищо. Хората, които срещаш, също са безразлични и еднакви. Всеки е затворен в своите си мисли, в своя мир. Е, не спираш, защото спреш ли - значи обричаш себе си на застой. Въпреки че той, застоят, е неизбежен. Дори с всички сили да се помъчиш да го отхвърлиш от себе си. Затова искаме да продължаваме. Събираме изморените си сили и правим нови крачки. Дано те да са по-твърди. Много ми се иска да е така. Само че някъде зад нас са си отишли мощните и наперени стъпки. Със стремежа да се докажеш. Че не си се предал. Че още можеш. Не е ли все пак възможно да загърбим лошите мисли? Тъжните. Да си представим, че утрешният ден ще е по-слънчев. Че ще е по-усмихнат. Нали не искаш да се предадеш? Да спреш? Но къде е вододелът между желанието да вървиш, макар и по-бавно, и невъзможността да стъпваш бодро? А нали често сам твърдиш пред себе си, че няма така лесно да се откажеш да вървиш напред? Не търси оправдание в другите. Но и не позволявай другите да те водят където си искат. Какво ти остава? Да чакаш утрешния ден, който така ти се иска да е по-слънчев. С повече топлина. Да го прегърнеш и да вървиш в дните, в месеците, в годините. Без отчаяние. Без свити колене. Без отпуснато тяло. Без тъга в очите. И в сърцето. Главата ти е подута от безразличието на света. Не, не точно само към теб. А към онзи стремеж да се докоснеш до бъдното. Не си ли свикнал вече колко много и колко силно искат да те спрат? Оглеждаш се в настъпващия мрак и търсиш повече светлина. Но тя ще дойде чак на следващото утро. С един красив изгрев. Тогава сигурно ще се усмихнеш. Ако не си позволил лошото да надделее и да те победи. Не си такъв човек. Дръж се!", "date": "2019.09.17", "title": "Тъгата в края на деня"}
{"url": "https://duma.bg/150-dushi-shte-sadyat-nap-za-techa-na-lichni-danni-n199765", "text": "Заради хакерската атака срещу НАП  данните на близо пет милиона граждани станаха публично достояние. Това провокира 150 от тях да заведат иск срещу приходната агенция, информира Bulgaria ON AIR. \"Те предявяват претенция за парично обезщетение за хиляда лева на човек, която ще  депозираме в съда\", заяви адвокатът Ивайло Юруков, който представлява част от потърпевшите. Той обясни, че се надява съдът да бъде обективен и да присъди обезщетение на гражданите. \"Личните данни са една специална тема за българските граждани. И най-вече за хората с професии в областта на правото, медицината и други регулирани от държавата такива, коментира адвокат Георги Гочев. \" Затова изтичането на данни може да доведе до проблеми за тези хора и по този начин да се засегнат неблагоприятно техните права\", допълни той. Според адвокат Ивайло Юруков стана ясно още, че с изтеклите данни могат да бъдат направени опити за изтегляне на кредити.", "date": "2019.09.17", "title": " 150 души ще съдят НАП за теча на лични данни "}
{"url": "https://duma.bg/ochakva-se-poskapvane-na-gorivata-n199767", "text": "Бензиностанциите ще се възползват от случващото се и ще вдигнат цената на горивата следващата седмица. Това прогнозира пред БНР Мартин Владимиров от Центъра за изследване на демокрацията. За тази седмица той не очаква поскъпване в българските бензиностанции. В краткосрочен план очаквам стабилизиране на пазарите. Саудитска Арабия вече загатна, че до няколко дни може да възстанови една голяма част от добива на петрол. Има няколко големи рискови фактора. Единият е, че вероятно тази геополитическа криза няма да се свърши само с тези удари. Един потенциален удар срещу Иран означава най-малкото временен регионален конфликт. Това ще доведе до чувствително повишение на цените на петрола в много по-дългосрочен план, коментира Владимиров.  Цената на петрола сорт брент от Северно море се покачи с около 20%, от 60 до почти 72 долара за барел, само за секунди след отварянето на пазара в Лондон в понеделник. Подобен скок в цената на фючърсите на този пазар е без прецедент за времето, откакто те се използват. По-късно цената леко спадна до 68 долара за барел. Причината за поскъпването са извършените в събота нападения срещу петролна инфраструктура, намалила наполовина производството на Саудитска Арабия, съобщи агенция Блумбърг. Тези нападения доведоха до свиване на световното производство с 5,7 милиона барела на ден (почти половината от саудитския добив), което е около 6 процента от световния добив. Агенция Блумбърг твърди, че това е най-значителното в историята смущение в петролните доставки - по-голямо дори от времето на Иранската революция през 1979 г. и на иракското нахлуване в Кувейт през 1990 г. Йеменските бунтовници хуси, подкрепяни от Иран, поеха отговорност за атаките срещу инсталации на саудитския петролен гигант \"Арамко\". Износът на петрол от Саудитска Арабия през тази седмица ще продължи нормално, тъй като кралството ще използва запасите си. Това съобщи източник, цитиран от Ройтерс. Според него все още не ясно колко дълго ще продължи спирането на производството, тъй като щетите от атаките върху инфраструктурата са големи и не могат да бъдат възстановени веднага. Властите в Саудитска Арабия разчитат, че националната петролна компания \"Сауди Арамко\" ще успее да възстанови обема на добива с една трета, твърди в. \"Уолстрийт джърнъл\". Междувременно Доналд Тръмп съобщи, че е разрешил отпускането на петрол от стратегическия петролен резерв на САЩ, ако се наложи стабилизиране на пазарите.", "date": "2019.09.17", "title": "Очаква се поскъпване на горивата"}
{"url": "https://duma.bg/blizo-3-godishna-inflatsiya-n199766", "text": "Годишната инфлация за август 2019 г. спрямо същия период на 2018 г. е 2,9%, показват данни на НСИ, публикувани вчера. Поскъпването на  стоките и услугите от началото на годината до края на август пък е 2,1%, а месечната инфлация, спрямо юли 0,1%. Средногодишната инфлация за периода септември 2018 - август 2019 г. спрямо периода септември 2017 - август 2018 г. е 3,2%, отчитат още от НСИ. Август е вторият пореден месец, в който инфлацията се ускорява. Ръстът на цените на някои храни, на хотелите и ресторантите в разгара на летния туристически сезон, както и на транспорта в активния сезон на пътуванията дадоха тласък на поскъпването на живота през юли. През юни пък НСИ отчете дефлация. През август цените се забавиха при жилищата и комуналните услуги (3,8% срещу 4% през юли), отдих и култура (4% срещу 4,3%) и продължиха да падат в секторите транспорт (1,3% спрямо 0,8%) и комуникации (1,6% срещу 1,2%). В същото време цените се повишават при хранителните и безалкохолните напитки (5,2% срещу 4,8%); ресторанти и хотели (6,1% срещу 6%) и мебели и домакинско оборудване (0,7% срещу 0,3%).", "date": "2019.09.17", "title": "Близо 3% годишна инфлация "}
{"url": "https://duma.bg/dzhambazki-kam-ek-ne-dopuskayte-zavod-na-folksvagen-v-turtsiya-n199764", "text": "Това е неморално от страна на ЕК и е поредна проява на двойни стандарти спрямо страни като България. Това се казва в позиция на евродепутата  Ангел Джамбазки по повод колебанията \"Фолксваген\" къде да построи новия си завод  у нас или в Турция. Евродепутатът е категоричен, че не е редно европейско предприятие с публично участие да прави такива големи инвестиции в ислямизираща се държава, в която открито се нарушават човешките права - факт, констатиран и от Резолюция на ЕП за напредъка на Турция. С този документ също така се препоръчва и замразяване на предприсъединителна помощ за Турция. Евентуалното допускане на инвестиции от страна на \"Фолксваген\" в Турция е поредното лицемерие и проява на двойни стандарти от страна на ЕК, твърди Джамбазки.", "date": "2019.09.17", "title": "Джамбазки към ЕК: Не допускайте завод на \"Фолксваген\" в Турция"}
{"url": "https://duma.bg/sbogom-pavka!-n199768", "text": "Журналистът, писателят, приятелят. Дългогодишен редактор във вестник \"Кооперативно село\" и първи заместник главен редактор на вестник \"Земя\". Носител на \"Златното перо\" на СБЖ. Несменяем управител на \"ДУМА прес\" ЕООД от 2008 година до днес. В нас винаги ще останат опитът, който ни завеща, силата на думите, които написа, умението винаги да се погрижиш за колегите, приятелската раздумка. Неизменната усмивка под мустака... Колегите от ДУМА", "date": "2019.09.17", "title": "Сбогом, Павка!"}
{"url": "https://duma.bg/bls-noviyat-zdraven-model-e-vreden-n199770", "text": "Обявената през юли от здравния министър Кирил Ананиев концепция за нов здравен модел е абсолютно неприемлива за съсловието и вредна за обществото. Това пише в позиция на Българския лекарски съюз.  Недопустимо е правото на пациента да избира кой да го лекува да бъде изместено от избора кой да финансира лечението му, категорични са от съсловието. Лекарите се противопоставят на опитите съсловната организация да бъде извадена от процесите на формиране и договаряне на здравни политики у нас и възразяват срещу идеята отделни медици да се договарят самостоятелно с по-мощни от тях структури, каквито са застрахователните дружества. Според БЛС предлаганата концепция няма да реши проблемите с кадровия дефицит и неравномерното разпределение на здравни услуги в страната и не обръща внимание, нито предлага решение на проблема с големия брой неосигурени. БЛС предлага преди всякакви опити за промяна в модела на здравно осигуряване да бъде въведена Национална здравна информационна система и действащо електронно досие на пациента, да бъде направено остойностяване на медицинските дейности, на лекарския и на специалистите по здравни грижи труд. БЛС настоява и за дефиниране на основен пакет от медицински дейности, който може да бъде обезпечен с 8-процентна вноска. БЛС е категоричен, че е недопустимо управляващите да си играят по този начин с нервите на изпълнителите на медицинска помощ, пише в позицията на съюза.", "date": "2019.09.17", "title": "БЛС: Новият здравен модел е вреден"}
{"url": "https://duma.bg/mo-kupuva-uchebni-samoleti-za-25-mln-lv-n199771", "text": "Министерството на отбраната пусна обществена поръчка за до 4 леки витлови учебно-тренировъчни самолета за нуждите на ВВС, които би трябвало да струват 2,5 млн. лева без ДДС. Оферти ще се подават до средата на октомври, а летателните машини и оборудването към тях се очаква да бъдат доставени до две години след подписване на договора. Самолетите трябва да имат възможност за първоначално обучение денем и нощем, изпълнение на основни елементи от сложния пилотаж и други.   Идеята за покупка на леки учебно-тренировъчни самолети за ВВС е от години. Целта е с тях да се поеме началното обучение на пилотите. По разчети на ВВС това ще позволи разходите да се намалят до 10 пъти. МО направи опит да купи леки учебни самолети миналата година, но поръчката бе прекратена заради неточности и слабости в техническите изисквания. БСП предупреди, че тя е подготвена за определен участник. Закупуването на самолетите се обяснява с възстановяването на закритото преди няколко години военновъздушно училище в Долна Митрополия, като ще бъдат обучавани и пилоти за цивилния сектор.", "date": "2019.09.17", "title": " МО купува учебни самолети за 2,5 млн. лв."}
{"url": "https://duma.bg/pusnaha-oshte-bileti-za-kontserta-na-lili-ivanova-v-plovdiv-n199752", "text": "Поради огромния интерес и разпродадените преди месеци билети, в Античния театър бяха изградени допълнителни съоръжения, които да предоставят нови сектори и още места за днешния концерт на Лили Иванова. Това е най-бързо разпродаденият спектакъл от тазгодишното турне на певицата и музикантите й Ангел Дюлгеров, китари и цигулка, Огнян Енев - пиано, тромпет, саксофон, Веселин Веселинов-Еко, бас китара и контрабас, Росен Ватев - ударни, Орлин Цветанов - цигулка, както и вокална група \"ЛаТиДа\". След Пловдив предстоят три концерта на примата на българската естрада в София, в зала 1 на НДК - на 8, 9 и 10 декември. Те ще се осъществят със специалната подкрепа на Столичната община.", "date": "2019.09.17", "title": "Пуснаха още билети за концерта на Лили Иванова в Пловдив"}
{"url": "https://duma.bg/za-ribata-i-tigana-n199761", "text": "\"Печатницата за пари\", разбирай дългоочакваната тол система, още не е заработила, а властта вече разписа празни чекове за близо един милиард лева, които трябва да дойдат от пътни такси. На последното си заседание правителството даде виртуални 420 млн. лв. за строителството на дълго чакания скоростен път Мездра - Ботевград. Седмица по-рано по същата схема отпусна до 447 млн. лв. за републикански пътища, застрашени от свлачища, и още 144 млн. лв. предизборно за околовръстния път на София. За сравнение километър нов път между Мездра и Ботевград ще струва близо 13 млн. лв., при 7 млн. лв. за новостроящата се магистрала \"Хемус\" и 11 млн. лв/км за отсечката Сливница - Калотина. Несериозно звучат обясненията, че оскъпяването идва от новия начин на плащане, при който строителите ще получат пари след въвеждането на пътя в експлоатация и така те поемали по-голям риск.  Проблемът тук е друг - няма никакви гаранции, че тол системата ще може да събере авансово изхарчените милиони. Уж \"печатницата\" трябваше да заработи преди месец, но тя се развали и нейният старт бе отложен, поне засега, за началото на март. Нищо чудно и тогава срокът отново да бъде удължен. През отминалото лято управляващите донесоха от девет кладенеца вода, за да се оправдаят за поредния си провал, който започна още в началото на годината с въвеждането на електронните винетки. Все още не бил постигнат консенсус с превозвачите за тарифите, не бил определен и обхватът на системата. Освен това все още не били сложени всички устройства по платените пътища, които ще засичат камионите, въпреки че монтажът им започна още през пролетта, а зимата наближава. Тези оправдания са опит за прикритие на факта, че въпреки обещанията и наринатите купища пари, с тол системата правителството се провали за пореден път. Иначе управляващите отлично умеят да слагат тигана на огъня, преди още да видят дали в морето изобщо има риба, пък даже авансово й глозгат костите.", "date": "2019.09.17", "title": " За рибата и тигана"}
{"url": "https://duma.bg/shefat-na-bnr-se-oplete-za-spiraneto-na-horizont-n199772", "text": "Генералният директор на БНР Светослав Костов се оплете, докато обясняваше пред СЕМ причините за скандала с журналистката Силвия Великова и замлъкването на \"Хоризонт\". Официално Костов настоява, че спирането на програмата е по технически причини. Неофициално обаче, преди \"Хоризонт\" да замлъкне, колеги разкриха, че журналистите масово отказват да излязат в ефир като протест. Шефът на БНР твърди, че спирането е заради множество проблеми с осигуряване на нормалното приемане не само на \"Хоризонт\", но и на различните програми на БНР. \"Нормално е по технически въпроси директорът на дирекция \"Техника\" да е по-запознат от мен. Когато г-н Пламен Костов е решил да се направи, няма как да не се съглася с него. Не виждам голяма драма\", заяви той. Според Костов спирането на \"Хоризонт\" било планувано 2 дни преди скандала. \"Пропуск е, че не сме уведомили СЕМ и КРС\", каза той. Членове на съвета заявиха, че така и не са разбрали от обясненията на Костов кой е взел решението за спирането на \"Хоризонт\". Присъстващите представители на КРС обаче обявиха, че са спирани не предаватели, както се разбра от обясненията миналата седмица, а сигналът от БНР към предавателите. СЕМ ще излезе със становище тази седмица. Възможно е БНР да бъде санкционирано от 1000 до 7000 лева за нарушение на условията на издадената лицензия. До петък се очакват и резултатите от разпоредената от прокуратурата проверка. Засега програмният директор на БНР Мартин Минков ще наблюдава и \"Хоризонт\". От БНР обявиха, че планират 25% увеличение на възнагражденията от догодина.", "date": "2019.09.17", "title": "Шефът на БНР се оплете за спирането на \"Хоризонт\""}
{"url": "https://duma.bg/akademichniyat-simfonichen-orkestar-na-nma-otkriva-sezona-n199753", "text": "Академичният симфоничен оркестър ще изнесе концерт на 18 септември от 18 ч. в зала НМА на бул. \"Евлоги и Христо Георгиеви\" 94. Диригент ще бъде Борис Тодоров от класа на доц. д-р Георги Патриков, солистка ще бъде Елизара Вълчева - пиано, от класа на проф. д-р Борислава Танева. В програмата: Първи концерт за пиано и оркестър от Бетовен и Симфония 4 \"Италианска\" от Ф. Менделсон Бартолди. С тази проява се открива концертният сезон на АСО 2019-2020 академична учебна година. Входът е свободен.", "date": "2019.09.17", "title": "Академичният симфоничен оркестър на НМА открива сезона"}
{"url": "https://duma.bg/smeshno-e-g-zho-z-n199762", "text": "На външната министърка Екатерина Захариева й станало смешно, след като чула, че има връзка между позицията на външно за руската изложба, в която бе оплюта Червената армия, и шпионския скандал, който бил свързан с някакво разследване отпреди месеци. А за да звучи още по-авторитетно, дамата взе, че изръси пред една телевизия: \"Бих се намесила на всекиго, който се опита да се меси във вътрешната политика. Както реагирах на Русия, така бих реагирала и на САЩ, и на Германия, ако се наложи\". Работата на външно, по думите й, била \"да защитава националните интереси\". Голям смях наистина, г-жо Захариева! Че то и за слепците е видно - САЩ не просто се месят, те направо се разпореждат какво да вършите. Я вижте какво признава без капка срам атлантик №1 Соломон Паси: има и американски шпиони, но разликата им с руските била, че американските са \"акредитирани\" към нашите служби. Един - към Държавната агенция по разузнаване, друг към ДАНС, трети към \"Борба с организираната престъпност\", четвъртият към МВР и т.н. Какво ви говори това, г-жо Захариева? Не е ли достатъчен мотив да им \"скочите\", както се заканвате? Или нищо не ви говори? Да ви кажа ли - че ние не сме нищо повече от една полусуверенна държава от колониален тип с васална администрация. Същите тези наши \"съюзници\" ни принудиха веднъж да се откажем от стратегически печеливши проекти като \"Южен поток\" и АЕЦ \"Белене\". Сега се прави нов опит за същото, след като дори на началника ви Борисов му увря главата какви загуби и пропуснати ползи търпим. А вие сте седнали да плюете по естествения ни геополитически съюзник Русия!  Та чии шпиони вредят на България - тези на \"приятелите\" ни САЩ и ЕС, които ни докараха до демографска катастрофа, или на Русия, която ни предлагаше дългосрочни и икономически печеливши проекти? И не виждате връзката ли? Много смешно, нали? Лошото е, че направихте и България за смях пред целия свят!  ", "date": "2019.09.17", "title": "Смешно е, г-жо З."}
{"url": "https://duma.bg/60-000-parvoklasnitsi-posreshtnaha-novata-uchebna-godina-n199773", "text": "Над 700 000 ученици, от които 60 000 първокласници, откриха новата учебна година в 2400 училища в страната, съобщиха от образователното министерство. В близо 60 училища ремонтите продължават, а децата от осем школа започнаха годината в други сгради.  Старите проблеми на образователната система белязаха първия учебен ден. Голям е недостигът на ресурсни учители, по математика, физика и химия. Не достигат и преподаватели по информационни технологии, английски език и професионална подготовка. Тази година в пенсионна възраст навлизат близо 4500 учители, а постъпилите млади преподаватели са малко, признават от МОН. Голям е и броят на децата, отпаднали от образователната система, въпреки назначаването преди година на медиатори в 200 учебни заведения. От 206 000 избягали от училище деца м.г. се върнаха около 40 000, изчисляват от МОН. Расте броят и на децата от семейства с ниско образование. За 25-30% от новите първолаци българският език не е майчин, призна образователният министър Красимир Вълчев. Яснота за точната бройка обаче нямало. \"Българското училище не е просто храм на знанието, то е онова свято място, където нашите деца се превръщат в осъзнати личности. От училището зависи доколко те ще бъдат заредени с адекватни знания, със стремеж към новото, дали децата ще бъдат достойни граждани на родината, готови да посрещнат новите предизвикателства и да градят бъдещето на обществото. Без мисията на българското образование българската духовност и бъдеще са немислими\", заяви президентът Румен Радев при откриване на учебната година в столичното 18 СУ \"Уилям Гладстон\". \"Неграмотните хора нямат бъдеще. Само образованите и напредничавите хора ще изградят модерна и просперираща България\", заяви вицепрезидентът Илияна Йотова в Първо ОУ \"Васил Левски\" в Костинброд.  \"Образованието и науката движат света напред. Хората, посветени на тази кауза, заслужават най-голямо уважение\", заяви Корнелия Нинова. Председателят на БСП присъства на тържеството пред Националната библиотека на НГДЕК \"Св. Константин Кирил Философ\", която е завършила. Нинова призова учителите да не бъдат оставяни сами в трудната им мисия. \"Ние, родителите, сме техният пръв помощник във възпитанието и образоването на децата ни. Семейството и семейната среда са неразделна част от отглеждането на здраво и умно поколение. Мили първокласници, скъпи ученици, четете и знайте: усилията ви днес ще ви се върнат десетократно в бъдеще. Образовани ученици днес ще бъдете реализирани хора утре. На моите учители от класическата гимназия - признателност и поклон. Сигурно сме ви ядосвали понякога, но не ви посрамихме - в ученето и в резултатите. На учениците пожелавам свободен дух, дръжте високо мотото на училището \"Помогни ми да те возвися\" и дерзaйте \"Per aspera ad astra\", пожела тя.  Учители протестираха вчера пред просветното министерство срещу нови промени, които ги задължават да посещават по домовете отсъстващите ученици. Учителските синдикати се разграничиха от демонстрацията, а от МОН все пак обещаха да ревизират идеята си. Вълчев заподозря, че това е \"политическа акция на опозицията\", зад която стояла същата група, протестираща и срещу Стратегията за детето.", "date": "2019.09.17", "title": "60 000 първокласници посрещнаха новата учебна година"}
{"url": "https://duma.bg/lukoyl-e-nay-golyamata-chastna-kompaniya-v-rusiya-n199763", "text": "Петролната компания \"Лукойл\" отново оглавява рейтинга на най-големите частни фирми в Русия, публикуван вчера от руското издание на сп. \"Форбс\". Печалбата на компанията за 2018 г. възлиза на 8,036 трилиона рубли, а персоналът наброява над 102 000 души, посочва изданието, цитирано от ТАСС. Второ място също заема компания от петролния бранш - \"Сургутнефтегаз\" с печалба 1,867 трилиона рубли. На трето място сред частните фирми е \"Икс Пят Ритейл Груп\", която управлява ред търговски вериги за продажби на дребно. Четвърта е друга компания за продажби на дребно - \"Магнит\", а пето място заема петролната \"Татнефт\". На шеста позиция е газовата \"Новатек\", на седма - металургичната \"Евраз\". В десетката влизат още НЛМК, \"Норилски никел\" и групировката \"Мегаполис\". За разлика от миналогодишния рейтинг на \"Форбс\" в топ-10 на големите руски компании не влиза алуминиевият гигант \"Русал\", слязъл на 11-о място. Най-голям работодател сред частните фирми в Русия според тазгодишния рейтинг е \"Магнит\" с 297,7 хил. служители. На втора позиция е \"Икс Пят Ритейл Груп\", където работят 278 хил. души. Трета е \"Сургутнефтегаз\" с почти 113-хиляден персонал.", "date": "2019.09.17", "title": "\"Лукойл\" е най-голямата частна компания в Русия "}
{"url": "https://duma.bg/kontrast-predstavya-violeta-radkova-n199754", "text": "Софийската галерия \"Контраст\", ул. \"Цар Самуил\" 49, представя изложбата на Виолета Радкова, озаглавена \"През годините\". Откриването е днес, 17 септември, от 19 ч. Творбите ще може да се видят в столичния арт салон до 7 октомври. Куратор е проф. Аксиния Джурова.", "date": "2019.09.17", "title": "\"Контраст\" представя Виолета Радкова"}
{"url": "https://duma.bg/praznichni-sabitiya-za-denya-na-sofiya-n199756", "text": "Регионалният исторически музей на София открива официално постоянната археологическа експозиция \"Антична Сердика\" в Античния културно-комуникационен комплекс \"Сердика\". Събитието е днес, 17 септември, от 13 ч. в закритото археологическо ниво под бул. \"Княгиня Мария Луиза\" 2. \"Дефрагментирана материя\" е насловът на първата самостоятелна авторска изложба скулптура на Румен Панайотов, която се открива днес в 18.30 ч. в зала \"Временни експозиции\" на РИМ София (пл. \"Бански\" 1). Експозицията включва 20 авторски скулптурни творби на художника, специално създадени по повод изложбата. Тя ще може да се разгледа до 2 ноември. Посвещава се на Деня на София и на четири години от откриването на постоянната експозиция на музея в сградата на пл. \"Бански\" 1. Авторът на популярния проект \"Исторически маршрути: София\" Здравко Петров ни повежда на смайваща историческа обиколка из столицата, разкривайки ни (не)познатото лице на града в едноименния пътеводител за София. Луксозното цветно издание \"Исторически маршрути: София\" (ИК \"Сиела\") проследява историята на столицата чрез редица известни или потайни сгради, пазещи паметта за ключови за българската история събития и личности, и показва повече от 200 цветни фотографии и стари пощенски картички. Книгата съдържа и полезни карти, които реконструират отминали периоди и изгубени места на София. Снимката на корицата е на Евгени Димитров. Дизайнът на книгата и на корицата е на Дамян Дамянов. Центърът за градска мобилност и Столичната библиотека започват съвместна инициатива \"Зареди карта - стани читател\". Тя е посветена на началото на новата учебна година и Деня на София. Кампанията е в дните от 16 до 18 септември. Всеки, заредил ученическа или студентска (докторантска) карта през тези дни в бюрата за продажби на ЦГМ на пл. \"Възраждане\", \"Европейски съюз\" или НДК, ще има възможност безплатно да получи едногодишна читателска карта и подарък книга. Такива карти ще може да се получават при зареждане на превозни документи за ученици и студенти и в пунктовете на ЦГМ на СУ и на ТУ. Всички, получили читателски карти, трябва да посетят библиотеката, за да ги активират. Продължава до 18 септември инициативата \"Споделени книги\" - \"Вземи, прочети, върни\". Освен участието си в кампанията \"Зареди карта - стани читател\", СБ ще предложи на всички желаещи софиянци безплатни едногодишни читателски карти.", "date": "2019.09.17", "title": " Празнични събития   за Деня на София"}
{"url": "https://duma.bg/datata-n199757", "text": "ПРАЗНИК НА СОФИЯ. С решение на Столичния общински съвет от 25 март 1992 г. църковният празник на Мчци София, Вяра, Надежда и Любов се определя като празник на града. На този ден празнуват още жителите на Костинброд (от 2007 г.) и на Лом (от 1993 г.) 1826 - РАЖДА СЕ БЕРНХАРД РИМАН, НЕМСКИ МАТЕМАТИК (УМИРА 1866 Г.). Макар да бил добър ученик, не блестял с нищо особено. Показвал обаче интерес към математиката, поради което директорът на гимназията му позволявал да чете математически книги от неговата библиотека. Има голям принос в областта на математическия анализ и диференциалната геометрия, като в известен смисъл полага основите на Общата теория на относителността. Риман също разглежда понятието интеграл и въвежда свое определение - интеграл на Риман. 1877 - УМИРА УИЛЯМ ХЕНРИ ФОКС ТАЛБОТ, АНГЛИЙСКИ ИЗОБРЕТАТЕЛ (Р. 1800 Г.). Един от пионерите на фотографията, със значителен принос в подобряването на фотографския процес. Талбот използвал хартия, покрита с фоточувствителен материал - сребърен хлорид. Той поставял обекти върху фотохартията и я експонирал на слънчева светлина. Образите, получени по този метод, днес се наричат фотограми. По-късно Талбот поставя фотохартията в камера обскура и получения негативен образ фиксира в солена вода. След още няколко подобрения оповестява през 1840 г. изобретяването на калотипията, която по-късно нарича талботипия. 1898 - РАЖДА СЕ ХРИСТО СМИРНЕНСКИ, ПОЕТ И ПРЕВОДАЧ (УМИРА 1923 Г.). Рожденото му име е Христо Димитров Измирлиев. Първите му публикации са във в. \"К'во да е\" (1915). Сътрудничи на списанията \"Българан\", \"Родна лира\", \"Барабан\", \"Художествена седмица\". Организира и редактира седмичното литературно-хумористично сп. \"Смях и сълзи\". Сътрудничи на хумористичните списания \"Сатър\" и \"Червен смях\", на в. \"Народна армия\", сп. \"Младеж\" и на \"Работнически вестник\". Приживе излизат книгите му \"Разнокалибрени въздишки в стихове и проза\" (1918) и \"Да бъде ден!\" (1922). Заболява от туберкулоза и умира. 1931 - РАЖДА СЕ АН БАНКРОФТ, АМЕРИКАНСКА АКТРИСА (УМИРА 2005 Г.). Рожденото й име е Ана Мария Луиза Италиано. Славата я застига през 1962 г., когато печели \"Оскар\" за най-добра женска роля в лентата \"Чудотворецът\". Следват още награди \"Еми\", \"Златен глобус\" и др. Любителите на седмото изкуство ще я запомнят с култовия образ на прелъстителната мисис Робинсън в ироничния филм на Майк Никълс \"Абсолвентът\", където партнира на Дъстин Хофман. Актрисата прави запомнящи се роли като майката на Уинстън Чърчил, израелския лидер Голда Меир, циганка, старица-столетница и др.", "date": "2019.09.17", "title": "Датата"}
{"url": "https://duma.bg/prof-svetlozar-eldarov-istoriyata-ne-e-supermarket-da-si-kupish-stoka-po-izbor-n199759", "text": "  - Може би трябва да изтъкнем все още запазения жив български дух на българина - да търси и да чете книги. Което много ме радва. Второ, авторът е Мерсия Макдермот. Много добре си спомням момента, когато излезе друга книга на Макдермот - за Гоце Делчев. Беше краят на 1979 г. , бях в последния курс в Софийския университет и си спомням как тогава студентите от Историческия факултет посрещахме всяка такава новоизлязла книга с огромен интерес. Горе-долу тогава окончателно беше вдигнато ембаргото по Македонския въпрос. Само година по-рано, през 1978 г., излязоха два много важни документални сборника, които и сега ми стоят на бюрото и постоянно ги ползвам. Единият беше т.нар. зелен сборник \"Македония. Документи и материали\" в издание на БАН, а вторият - червеният сборник, издание на външното министерство, \"Македония и Одринско. 1902-1904 г. Дипломатически документи\". Заедно с книгата на Мерсия Макдермот се появиха и други книги от български автори, като монографията на доц. Коста Пандов за македоно-одринското движение, монографията на проф. Дойно Дойнов за Креснеско-Разложкото въстание. Тогава е било взето и решението на Секретариата на ЦК на БКП, въз основа на което бяха създадени секциите и групите по националния въпрос в институтите на БАН и другаде, благодарение на които историците от моето поколение успяхме да навлезем бурно в темата. На мен се падна честта да бъда избран с конкурс в секцията по националния въпрос в Института за военна история при Генералния щаб на Българската армия. Още преди това си бях купил и книгата \"Апостолът на свободата\" на Макдермот, която всъщност я направи популярна. А когато вече бях защитил кандидатската си дисертация, излезе книгата за Яне. Радвам се, че този интерес от моята студентска и научна младост, който е присъщ за всяка една епоха от Българското възраждане насам, е, слава богу, още жив в това динамично политическо време, което сякаш е в пълен антагонизъм с възрожденския дух. - Малко са чужденците, които така обичат България и дори е трудно да я наречем чужденец, защото е живяла у нас 27 години, до 1979 г., и после се е връщала пак. Бил съм твърде млад тогава, запознахме се едва през 2003 г. на една конференция за 100-годишнината на Илинденско-Преображенското въстание. Тя и сега продължава да се интересува от Македонския въпрос, от националния въпрос и да следи какво става в българската историография. Беше истинско удоволствие за мен да говоря с нея, направи ми впечатление как тя не спря нито за миг да се възхищава, да се радва и да живее повече с българското, отколкото ние сме свикнали. За нас България е всекидневие, а за нея е привилегия да бъде тук. Заключителното честване беше в един ресторант в национален стил и тя буквално не спря да играе български хора и надигра може би всички останали. Така че моето възхищение към нея е като към автор, който съчетава науката с литературата. Вярно, че нейните книги ние ги познаваме в превод на Веселин Измирлиев от английски, но книгите й наистина сякаш са писани от българин за българите. Предполагам, че и на английски книгите й звучат по убедителен и завладяващ начин за английската публика. - Разбира се, че човек може да има пристрастия, когато пише, но професионално историкът трябва да се придържа обективно към научните факти. Тя си има пристрастия, но внимава да не ги проявява в научните си издания. Тя пише не с пристрастие, тя пише със страст в най-добрия смисъл на думата. Така пише за Апостола, така пише за Гоце и за Яне, така пише за Димитър Благоев. Мерсия Макдермот не пише като тясно академичен учен, но книгите й имат научни достойнства. Тя е чуждестранен член на БАН и почетен доктор на Софийския университет. Виждам в книгите умението й на учен, коректността й към изворите, към материалите.         - Аз дълбоко уважавам членовете на тази комисия, познавам ги като колеги. Разбирам ги, защото те са поставени в политически рамки. Самият договор със Северна Македония е една политическа рамка, бих казал много тясна рамка, почти клетка. Те нямат голям избор. Очевидно извън тази рамка са спуснати и други директиви, които са ясни. Целта на цялото това упражнение е Северна Македония да влезе в НАТО. А по-нататък - може би да се открие перспектива и за евроинтеграция, но ние толкова далече в бъдещето не може да гледаме. Основната цел е и тази част от територията на Балканите да бъде интегрирана в НАТО. Тук е трудността за нашите колеги - известни историци, които трябва да станат инструмент на една политика. Без съмнение, ще трябва да направят компромис, както и колегите от другата страна, някои от които също познавам. Преди повече от месец премиерът Борисов даде ясен ултиматум - до октомври да са се споразумели на всяка цена за Гоце Делчев. Не са включени не само Яне Сандански, но и други големи фигури от българската история като Борис Сарафов, например, Димитър Попгеоргиев, водачът на Кресненско-Разложкото въстание преди това от 1878-1879 г. Но ако се върви по този дневен ред, който произтича от научната логика, от процесите, от документите, от фалшификациите по темата за националния ни въпрос, това значи край на идеята за Македония в НАТО. Защото и за 10 години не могат да приключат - трябва да се види кои документи, ползвани в македонската историография, са фалшифицирани, кои са пълна мистификация, кои са леко редактирани. Сега се върви по линията като че сме равноправни в историята, политическите манипулации стоят на една маса с нас. В това е драмата на моите колеги - едва ли някой вярва, че историците са толкова могъщи, че да определят политиката на НАТО и на световните сили. Щом са решили да вкарат Македония в НАТО, сигурно ще го направят. - Често на този въпрос давам един метафоричен отговор - да си представим, че на тази маса стоят не историци с два различни възгледа, а седят да речем астрофизици, от едната страна са тези, според които Земята е кръгла, отсреща - които казват, че е плоска. И как ще се споразумеят? Ще бъде полукръгла, полуплоска? Затова предполагам, че участниците от двете страни ще бъдат принудени да намерят пресечната точка между истината и неистината и тя ще е в политическата коректност. Толкова по-зле за историческата истина.   - Като политически необвързан историк съм длъжен да кажа, че според мен Мерсия не гледа на Яне Сандански като на \"научен социалист\", а по-скоро като на революционен социален реформатор. Не може човек, написал биографията на Благоев, да нареди Сандански до него. Тя се възхищава от Сандански, но подчертава, че в неговото обкръжение има хора с много по-култивирано политическо съзнание, които са много по-навътре в социализма от него. За мен Димо Хаджидимов например е нещо като политическият Вергилий на Яне Сандански, който в един определен период го е наставлявал политически. В онова време, особено на попрището на националноосвободителната борба и македоно-одринското движение, няма такова противоречие. На социалистите не се гледа така, както е на полето на вътрешния политически живот. Именно затова много социалисти участват в македоно-одринското революционно движение в края на XIX и началото на ХХ в. През 1899-1901 г. председател на Върховния комитет на Македоно-Одринската организация в България е поручик Борис Сарафов, който просто отваря вратата за социалистите. Платен секретар на този комитет в един момент е не друг, а Димо Хаджидимов. В онзи момент се гледа на социализма като на идеология на неподчинението, на националната революция. На българо-македонската комисия по-скоро са спуснати \"опорни точки\" всичко да се претупа по-бързо, да се направят едно-две съвместни чествания, за да може великата политическа идея за НАТО да бъде осъществена. - Идеята Мерсия Макдермот да бъде избрана за почетен гражданин на Сандански я дадох аз, на представянето на 30 април т.г. Тя възникна спонтанно, докато представях книгата й за Яне. Забелязах, че Макдермот е почетен гражданин на Карлово и на Благоевград и ми се стори някак си абсурдно да не е удостоена с това звание в гр. Сандански, който не само носи името на титуляра на една от нейните книги, но тя е свързала живота си с града, обичала го е, много хора я познават. Тогава всички радушно приеха тази идея, но след това чух какво е станало. Но има малко предистория. На 21 април, в Мелник пред паметника на Яне Сандански нелегалната по българските закони организация ОМО-Илинден прави честване на 104-та годишнина от смъртта му. В сайтовете видях десетки души с македонски знамена и символи, които вече са забранени по гръцко-македонския договор, на българска територия провеждаха своя провокация и с нея искаха да кажат, че Яне е герой от тяхната македонска история. Интересното е, че на другия ден в \"168 часа\" се появи материал на журналиста Иван Бутовски под заглавие \"Яне Сандански - революционер или чорбаджия и рекетьор\". Журналистът развива своята теза, за него въпросът не е риторичен. Към тази статия е качено мое интервю от 2016 г., в което казвам, че ако обругаваме героите си, други ще ни ги вземат. Един вид - две мнения. Но авторът коя теза обслужва - на ОМО-Илинден? Днес и Яне Сандански, и Борис Сарафов, и много други български герои яздят своите бронзови буцефали на монументални паметници в центъра на Скопие. А ние какво казваме? Историята не е супермаркет, от който можем да си избираме артикули по своя интерес. Дайте да вземем Гоце Делчев и Борис Сарафов, пък Яне Сандански не го щем, той е социалист, него да го дадем на македонците. Това манихейско разделение, което забелязвам и в българската история, и сега, за мене е непоносимо и в науката, и в общественото съзнание.  Ще повторя - скандалът с отхвърлянето на Мерсия Макдермот за почетен гражданин, е извън всякаква логика. Това ме накара да вляза в сайта на общината и да видя кои хора са им почетни граждани там. Те са 11, а сред тях намирам Иван Славков, представен като спортен деятел и директор на първата телевизия у нас. Аз съм съвременник на тази епоха и знам, че Иван Славков не може да бъде представен по никакъв друг начин, освен като съпруг на Людмила Живкова, зет на Тодор Живков и първи плейбой на Народна република България. Единственият чужденец между тези 11 е италианският бизнесмен Луиджи Салватори, който отворил предприятие в Сандански и дава работа на 200 души. Той без съмнение е важен благодетел за града, но ако той дава хляб на 200 души, нима Мерсия Макдермот не даде духовен хляб на България със своите книги за Апостола на свободата, за Гоце и за Яне?  - Вероятно е така. Аз не съм активен на политическото поприще, но това, което става с Яне Сандански и Мерсия Макдермот напоследък, ме възмущава. След три години ще честваме 150-годишнината на Яне и 95 години на Мерсия Макдермот, която е жива и здрава, много енергична жена, с бодър дух, любовта й към България я крепи. Дано да нямаме избори тогава. Очевидно е, че има страх у хората и той ще става по-голям с оглед на случилото се напоследък. Сега ще се уплашат първо симпатизантите на една фондация, после русофилите, след това славянофилите, сетне синеоките и т.н. Като историк познавам и други такива исторически епохи - 1934 и 1952 г. Но както е тръгнало, от свидетел може да станеш подсъдим, а от сеирджия може да станеш свидетел.     - Оценявам го повече от професионална гледна точка. Аз съм историк, но никога не съм се стремял да вляза в колективи, които пишат учебниците по история. Защото така или иначе, във всяка историческа епоха, те имат едно задание, една политическа рамка. Това най-добре го обясни тия дни в телевизионно предаване проф. Евгения Калинова от Софийския университет. Познавам я и като историк, и като човек, с най-голяма симпатия. Много добре обясни, че който влезе в тези екипи, трябва да се съобразява с държавната политика. Моето разбиране за науката е, че аз трябва да се съобразявам само с историческата истина и с фактите. Да, всяка епоха трябва да има своя политика, съобразена с конкретното време. На децата според мен трябва да се дава информация и да бъдат подтиквани да мислят. Но между информация и манипулация очевидно има огромна разлика. И тук вече е моралът на тези, които пишат програмите и учебниците. Мисля, че проф. Калинова много достойно защити своята позиция. Държавата е длъжна да има своя образователна политика, но не бива идеологията да надделява в тази политика. -  Ако искат да имат такава дисциплина, нека това да не бъде историята. Казвах на млади италиански колеги, че преди сме били принудени да учим \"Научен комунизъм\", а те ми отговориха, че по времето на Мусолини децата е трябвало да учат \"Фашистка духовност\". Щом смятат, че трябва да има такава идеологизация, да си напишат помагала по предмет \"Антикомунизъм\", но той да е избираем все пак. Не правя апология на онзи режим, защото няма как да го правя - името на един мой родственик е на стената с убитите при комунизма пред НДК. Но това не ме лишава от моята обективност като историк и от моя граждански дълг да не индоктринираме омраза. Аз не съм ляв, не съм и десен, аз съм историк. Ако продължаваме така, омразата ще се задълбочава.", "date": "2019.09.17", "title": "Проф. Светлозар Елдъров:    Историята не е супермаркет да си купиш стока по избор"}
{"url": "https://duma.bg/leka-nosht-n199760", "text": "Лека нощ, деца. Спете спокойно, възрастни. Новият шеф на БНТ Емил Кошлуков развъртя метлата и реформира обществената телевизия. Вече го няма емблематичния \"Сънчо\", спътник на десетките поколения българи. Традициите не са това, което бяха. Тихомълком ръководството на БНТ прати минутите за деца преди 20 ч. в БНТ 2. Догодина сигурно ще отидат в БНТ 10. Дотам се изчерпва творческото вдъхновение на новото ръководство - да маха и мести от единия джоб в другия. Даже и прессъобщения за това не изпращат, а чакат да видят дали някой ще изпищи.  Стягайте се, като нищо скоро ще курдисат и някое реалити в БНТ. Кошлуков се разграничи от предшественика си, макар и точно Константин Каменаров да му уреди трудовия стаж, като му пусна шефско назначение за програмен директор. Ни лук ял, ни лук мирисал, новият началник вече разчиства, уж затяга колана. Дали покрай рязането на щатове, предавания и \"стари муцуни\" няма да бъде изхвърлено и онова, което отличава БНТ от частните й събратими? Ще се превърне ли обществената телевизия в емпатична медия, търсеща пари и слава на всяка цена?  Няма ли Бойко Борисов да се обади по телефона и да върне Сънчо? Или детските предавания не са му приоритет? Те не му предоставят възможност за изява. Премиерът е по-загрижен за новинарските емисии, как иначе ще разберем колко лентички е срязал? Следи с интерес и сутрешните блокове. Борисов не се месел в телевизиите, предавал си всичко във фейсбук... То там е по-лесно - няма кой да задава неудобни въпроси, а зад камерата винаги стои човек, с блеснал от преклонение поглед. Да не забравяме, че за Борисов всеки, който недоволства срещу управлението му, е враг и \"клати държавата\". Някой ден премиерът ще си признае, че не вижда смисъл нито от радио, нито от телевизия. Те са вредни за розовия свят, който иска да ни нарисува. За вестници и сайтове няма да спомене - заради #Кой. Сънчо с какво се е провинил? И той ли е станал руски шпионин? Тихо, тихо, че ще ми звънне телефонът.", "date": "2019.09.17", "title": " Лека нощ..."}
{"url": "https://duma.bg/ruskiyat-tsentar-pokazva-likovete-na-gogol-n199755", "text": "Изложбата \"Ликовете на Гогол\", посветена на 210-ата годишнина от рождението на великия руски писател Николай Василиевич Гогол, ще бъде открита днес, 17 септември, от 18.30 ч. в Руския културно-информационен център в София, продължава до 30 септември. Експозицията ще представят сътрудници от Държавния историко-художествен и литературен музеен резерват \"Абрамцево\". Великата руска литература. XIX век предложи енигмата на Пушкин. И още - загадката на Толстой, мистерията на Достоевски. Навярно няма по-трудна енигма от загадката на Гогол (1809-1852). Поколения изследователи се опитват да я разгадаят, да я обяснят - в какво се крие тайната власт на гения над душите и въображението на читателите? В какво се крие силата му? Но има и други смелчаци - художниците-илюстратори на произведенията на Гогол. Защото той е едва ли не най-илюстрираният руски писател! Макар че самият той е бил противник на илюстрациите. В тази изложба има интрига: чрез ликовете на Гогол може да се видят произведенията му, защото всяко творчество е автопортретно (портретно в този случай). Портретите на писателя създават своеобразно поле на образа на творчеството му. В изложбата влизат факсимилни копия на произведения на П.М. Боклевски, В.Е. Маковски, В.М. Васнецов, В.А. Серов, А.И. Кравченко, Д.И. Митрохин, К.И. Рудаков, Н.В. Кузмин, В.Н. Горяев, С.А. Алимов от колекцията на Музейния резерват \"Абрамцево\".  По времето на Гогол Абрамцево е било имение, което се е намирало на 50 км от Москва. Той е отивал там през 1848 и 1851 г. при своя приятел, собственик на имението, прекрасния руски писател Сергей Тимофеевич Аксаков. Там Гогол чете първата глава от II том на \"Мъртви души\". По-късно, след внезапната му смърт през 1852 г., Аксаков пише очерка \"Историята на моето познанство с Гогол\", откъдето черпим безценна информация за живото възприятие на писателя от неговия забележителен съвременник. Всъщност именно Аксаков и Горяев  \"подсказаха\" идеята за тази изложба: ликовете на Гогол като камертон на творчеството му, посочват от пресслужбата на представителството на Россътрудничество в България.", "date": "2019.09.17", "title": " Руският център показва ликовете на Гогол"}
{"url": "https://duma.bg/petar-belyashki-gostuva-na-galeriya-evropa-n199751", "text": "Художникът Петър Беляшки представя изложба живопис под наслов \"Следобедно мълчание\", която се открива на 18 септември от 18.30 ч. (до 3 октомври) в столичната галерия \"Европа\", ул. \"Леге\" 3. Авторът има над 50 самостоятелни изложби в страната и чужбина. Негови творби са притежание на галерии и колекционери в Русия, Холандия, Германия, Англия, Унгария, Полша, Франция, САЩ.", "date": "2019.09.17", "title": " Петър Беляшки гостува на галерия \"Европа\""}
{"url": "https://duma.bg/da-ya-ima-balgariya!-n199758", "text": "Велико Търново Група политици, между които небезизвестният Александър Йорданов, сега евродепутат, зададе въпроси на кандидатката за кмет на София Мая Манолова. Не зная дали ще отговори, а и защо ли да го прави, но аз се опитвам да дам един от възможните варианти на отговор на провокативните питания на господата. Да започнем с въпроса за Девети септември 1944 г. Верен и точен отговор е: Ден на освобождението на България от монархо-фашизма. Знаете, че в съответствие с обявената от Съветския съюз война на България Червената армия премина границите на държавата ни. И не е помисляла даже да следва сентенцията \"на война като на война\". Съветските воини не носеха щикове, както твърди госпожа министърката, не ги съпровождаха прославените \"Катюши\", в нашето небе не кръжаха тежки бомбардировачи. Воините на СССР, които вие наричате окупатори, дойдоха уморени от тежките победни битки, но с усмивки на лицата и добролюбие в сърцата. И, о чудо! Стъпили на българска земя, те изведнъж се озоваха в топлите прегръдки на българите. Хляб и сол, цветя, песни, пламенни импровизирани речи на български и руски - всичко се сля в едно неповторимо въодушевление. \"Ето ги братушките!\" - викаха просълзени хората, както през святата 1877 г. Това е истината, господа. Тук искам да цитирам славния маршал Георги Жуков: \"Радостно бе да съзнаваме, че в тази \"война\" нямаше жертви нито от едната, нито от другата страна\". Обърнахте ли внимание, господа, че \"война\" маршал Жуков е сложил в кавички? Но нека продължим, уважаеми господа. Другата истина е, че Девети септември е и Ден първи на градежа на нова България. Нима не знаете за смелите планове и петилетки, за избликналия невиждан никога дотогава ентусиазъм с труд, ум и сърце да достигнем развитите страни? И нашият народ го направи. Младото поколение с радост и готовност откликна на горещия призив \"Елате, хиляди младежи!\". И закипя труд - доброволен, силен, благодатен - из цялата страна. Можете ли да отречете отдавна известния факт, че през омразния за вас социализъм България се нареди на престижното 27-о място сред напредналите държави в света? И още един ваш въпрос - за паметника на Съветската армия. Вече три десетилетия все някой иска да го премахне. Колко цапаници, боядисвания, вандалщини изпита този внушителен монумент. Издигна го признателният български народ. И нека никой да не си прави илюзия, че може някога да го събори. Макар че доста опит ви се насъбра в рушенето. И да се сърдите, и да не го приемете, ще ви го кажем в очите - десети ноември 1989 г. стана и ден първи на разрухата на България. Започна се със селското стопанство. Докторът по философия Желю Желев препоръча да се върне земята в реални граници и селяните ще станат милионери. Е, върнаха им нивичките, къде в реални, къде извън реални граници, но милионите отидоха в други ръце. Няма ги безкрайните плодородни поля, овощните, лозовите и зеленчуковите насаждения. А на трапезата ни дойдоха плодове и зеленчуци от други, по-умни от нас страни. Да не говорим за промишлеността. Къде отидоха машиностроенето, електрониката, стоманодобивът и леярството, радио-телевизионното, мото- и електрокарното произвадство, химическата промишленост, военнопромишленият комплекс? Какво остана от тежката промишленост, която дава облика на една развита държава? Помислете, че ако бяхме запазили всичко построено през омразния ви социалистически период, с огромен актив щяхме да влезем в Европейския съюз! Нямаше в тази модерна общност днес да ни третират като бедни роднини и да сме най-назад по всички важни показатели. Все пак, още е останало много от соц-а. Като взривихте мавзолея и премахнахте звездата на Партийния дом, защо не си направихте труда и него да съборите? А Двореца на културата, всички нови жилищни комплекси, Моста на дружбата. Тъй и тъй сте почнали, довършете АЕЦ \"Козлодуй\" и да остане само гьолът на Белене. Пресушете язовирите, строени през въпросния строй, които оросяваха над десет милиона декара от най-плодородната българска земя. Все пак се надявам, че няма да го сторите, защото ще върнете България век назад. Всички декларираме, че милеем за родината си. Спрете с хулите, нека я изграждаме заедно - всеки според възможностите си, силите си, ума си, с цялата отговорност да я има България.", "date": "2019.09.17", "title": "Да я има България!"}
{"url": "https://duma.bg/plamna-petrolat-na-riyad-n199778", "text": "1. В нощта на 14-и септември небето над Саудитска Арабия пламна в огън и гъст дим: горяха две огромни петролни рафинерии на фирмата \"Арамко\"(ARAMCO) - световна американо-саудитска компания за производство на петрол и петролни продукти. Всъщност, открай време въпросната фирма си е чисто американска, от кумова срама, в ръководството й има някой и друг саудитец, чиято функция е да се подписва под тази част от милиардите, които отиват за Рияд (естествено, по-голямата част е за Големия брат). И така - за една нощ се превърнаха в пепел почти половината от промишлените мощности на \"Арамко\" в Саудитска Арабия. Според някои данни, почти наполовина е спаднало производството на обработен нефт и нефтопродукти. Загубите от това са огромни - и като производствени мощности и като загубени ползи от резкия продуктов спад. Една неголяма опозиционна групировка от  неголямата държава Йемен, така наречените хути (или хутси), които водят гражданска война срещу управляващите, които пък, от своя страна, са подкрепяни от Саудитска Арабия. И в тази връзка на хутите са били необходими 10 дрона (безпилотни самолети, дълги по няколко метра, способни да пренасят няколко десетки килограма товар и снабдени с твърде мощни компютри, способни да отведат хвърчащата машина до набелязаната цел). Именно тези, на пръв поглед невинни самолетчета, са успели да превърнат в пепел крайно огнеопасните рафинерии на \"Арамко\". Незабавно в мрежата се посипаха коментари кой всъщност е снабдил йеменските въстаници с тези скъпо струващи летящи роботи? Част от медийните прожектори незабавно се насочиха към Иран, който пък от своя страна подрепя хутите. Така или иначе, тази връзка ще бъде трудно установима. Остава голият факт - огромен икономически удар срещу американската петроиндустрия и - Забележете! - в дните около годишнината от драматичните събития на 11 септември 2001 г., когато самолети с терористи атакуваха кулите близнаци в Ню Йорк и отнеха живота на над 3000 души. 2. Несъмнено, тази огромна огнена клада привлича на първо място вниманието към Саудитска Арабия, тази държава, под чиято земя, буквално на всяка крачка, извира \"черно злато\", където се карат най-скъпите леки коли и се лети с най-луксозните реактивни джетове, където работят хиляди специалисти от Европа, Америка, Индия (пари за заплати Аллах дал) и кой ли не още, където се строят огромни супермодерни джамии за хиляди вярващи. И, разбира се, това е  от Близкия изток, за който като за покойниците се пише или добро или нищо. Всъщност, не съм достатъчно точен, защото преди месеци, когато саудитски принц изпрати в Истанбул главорези, за да убият и разфасоват на парчета известен арабски писател и журналист - противник на режима на Рияд, избухна голям международен скандал и властите в Турция много бързо разкриха кои са извършителите на отвратителното престъпление. Но, разбира се, до принца поръчител не се стигна... И така, Рияд - столица на Саудитска Арабия: какво, на практика, представлява сърцето на тази неголяма, но изключително богата държава? Преди всичко - място, където най-стриктно се изпълняват предписанията на свещените мюсюлмански книги. Колите са си коли, самолетите - самолети, вездесъщите климатици - климатици, но това не пречи на управляващите да носят приличащите на  бели нощници традиционни носии и да се развяват с тях по света, независимо, че вече сме ХХI век. Традицията, господа, традицията! Пак по същата традиция, до неотдавна (а може би и сега) в пазарни дни се секат ръцете на крадци - преди без, а по сетне по-хуманно, с упойка. Рияд за мен е и една колоритна история от недалечното минало. Накратко: саудитски принц е приятел на семейство британски дипломати в тази арабска столица. Гостува им често, но веднъж под влияние на алкохола или на буйната арабска кръв започва открито да пощипва домакинята и съпругът, с основание, го изритва от дома си. На другата сутрин трезвен, но обиден, принцът се връща отново с автомат в ръка и хладнокръвно застрелва бившия си британски приятел. Съпругата му пада в несвяст. Следва кралско писмо с предложение до безутешната вдовица - огромно парично обезщетение или главата на виновника. Вдовицата отвръща нещо в смисъл: \"Достатъчно кръв!\" и незабавно получава чек за торба пари. Когато излиза на прага на къщата си срещу нея се озъбва и прясно отрязаната глава на принца, забучена на оградата. Кралска щедрост. Вдовицата отново пада в несвяст. Почти като в приказките от \"1001 нощ\"... 3. Дотук със \"забавните\" истории. Въпросът е които се леят като река десетилетия наред към Саудитска Арабия? За лукс, строежи, привилегии? Не. Преди всичко за разпространение, реклама и утвърждаване на уахабизма - най-консервативният, най-краен вариант на т.нар. мюсюлмански фундаментализъм. Та да си спомним основателя на мрачната и кървава \"Ал Кайда\" - саудитецът Осама бен Ладен, който нареди масовото избиване в Ню Йорк. И дори, както се оказва сега, е \"командировал\" свои съотечественици за подготовката и реализацията на терористичния акт. А откъде се взеха толкова надъхани фундаменталисти, оформили редиците на още по-кървавата, вече бивша ислямска държава? Кой ги възпита, кой ги организира? Отговорите тепърва предстоят. Но да си припомним \"дребния\" факт, че дори и нашенски цигани от Пловдив и Пазарджик, срещу прилични месечни заплати в долари, внезапно се превръщаха в свръхверни ислямисти, пускаха гъсти бради, забулваха айшетата си с чадори, тук, у нас, на хиляди километра от Саудитска Арабия... С помощта на чичо Сам, ролята на Саудитска Арабия в разгръщането на крайния, неприемлив фундаментализъм, е минимизирана значително, да не кажа до нула. Сегашният удар срещу петролните рафинерии на \"Арамко\" в Саудитска Арабия показва обаче, че Щатите вече не са в състояние да опазват пръснатото си по цял свят имущество. Нещо повече - осъдени са на една постоянна и растяща несигурност. По-рано, само преди години, възможностите за нанасяне на далечен удар принадлежаха само на шепа държави \"ракетоносители\". Днес това е във възможностите дори на една неголяма въоръжена групировка. А утре?", "date": "2019.09.17", "title": "Пламна петролът на Рияд"}
{"url": "https://duma.bg/evropa-pravi-zavoy-kam-rusiya-n199779", "text": "Отиващото си лято на 2019-а даде началото на затопляне в отношенията Европа-Русия. Цяла поредица от събития даде основания да се предположи, че затоплянето ще продължи през следващите годишни сезони, които иначе са студени и дори мразовити - все пак политическият и климатичният календар невинаги се покриват. Стартът на новия вектор бе даден през юни в Бон по време на 18-то заседание на германско-руския форум \"Петербургски диалог\". И не само защото за пръв път от 5 години в него участваха външните министри Хайко Маас и Сергей Лавров (иначе срещата им в Бон бе четвърта поред за тази година). А най-вече защото домакините на различни нива огласиха желание и воля за обрат в политиката към Русия. Така Хайко Маас заяви, че \"диалогът с Русия е необходим\", въпреки съществуващите разногласия, защото \"без Москва не може да отговорим на нетърпящите отлагане въпроси на световната политика\". Той също подчерта, че без Русия \"не може да бъде постигнат продължителен мир в Европа\". Още по-прям бе премиерът на провинция Саксония Михал Кретшмер. Той призова за премахване на антируските санкции, възстановяването на Русия в Парламентарната асамблея на Съвета на Европа (ПАСЕ) и довършването на газопровода \"Северен поток-2\". Самото възстановяване на руското членство в ПАСЕ стана факт в края на същия месец, макар асамблеята да знаеше, че Украйна ще я напусне в знак на недоволство. Бившият украински президент Петро Порошенко сигурно е обърнал на екс няколко водки, за да не се примири с реалността.  Прескачаме месец юли и стигаме до датата 27 август, когато промяната в отношението към Русия бе провъзгласена от другата първа сила на европейската политика - Франция. На този ден президентът Еманюел Макрон произнесе пред френските посланици реч, която анализатори единодушно окачествиха като програмна.   Признавайки края на западната хегемония, небивалата криза на световния ред и пазарната икономика, а също огромните технологични и екологични сътресения, той призова за \"необходимост от нова, далновидна стратегия на европейската цивилизация\". В този контекст той се спря и на отношенията с Русия. Оценките му звучат като разместване на геополитическата тектоника. Макрон отхвърли като \"огромна стратегическа грешка\" изтласкването на Русия от Европа. Ние сме в Европа, Русия също и \"ако не изградим нови отношения с Русия, ще останем с напреженията, замразен конфликт и последиците от Студената война. Трябва дълбоко да преосмислим нашите отношения и да ги изградим наново. Партньорството с Русия ни е необходимо, за да изградим нова архитектура на доверие и сигурност. Възраждането на европейската цивилизация е невъзможно да се постигне без дълбокото преосмисляне на връзките с Русия\". Макрон не скри, че не желае Европа да продължи съдбата на театър на сблъсъка САЩ-Русия. И в началото на септември изпрати в Москва външния министър Жан Ив льо Дриан и на отбраната г-жа Флоранс Парли да създават архитектурата на доверие. Конгресът на САЩ и изобщо американската \"дълбока държава\" сигурно са позеленели от яд на Макрон и са го сравнили с някогашния му предшественик Шарл де Гол, който през 60-те години загърби Вашингтон и се обърне с лице към Москва. Впоследствие мнозина оцениха това като начало на второто разведряване между Запада и Изтока. Занапред може да очакваме контрадействия на \"дълбоката държава\" срещу Франция, включително клюки, фалшификати и удари под кръста срещу нейния президент, включително и за личния му живот.  В Германия за отмяна на антируските санктции се изказват и десни представители на управляващата класа. \"Санкциите на Москва срещу Германия ни причиняват най-големи щети, а именно в областта на селското стопанство\", призна наскоро в интервю за в. \"Райнише пост\" Майк Моринг, ръководител на управляващия Християндемократическия съюз (ХДС) в провинция Тюрингия. Преди това в същия дух се изказа и шефът на икономическата комисия в Бундестага Клаус Ърнст, според когото санкциите не промениха политиката на Москва, а само вредят на германските компании. И накрая призив за подобряване на отношенията с Русия дойде не откъде да е, а от най-антируската държава в Източна Европа - Полша. В статия във в. \"Жечпосполита\" журналистът Лукаш Гадзала констатира, че Полша губи повече в сравнение с Москва от липсата на контакти между двете страни. \"Ние забравяме, че диалогът и стремежът да се постигне споразумение винаги е от интерес на неголемите държави като Полша, защото конфронтацията с по-силни държави не им носи нищо добро\". Оценявайки високо програмната реч на Макрон, журналистът твърди, че страната му с отказа от диалог с Русия допуска стратегическа грешка, отдалечава се от Запада и неговите \"цивилизационни постижения\". Разбира се, Лукаш Гадзала не е държавник и политик, но мнението му е симптоматично. Той несъмнено изразява отношението на част от поляците и нищо чудно след време да го последват и политици.  Да припомня, че последните пет години срещу антируските санкции, а също за сътрудничество с Москва се обявяваха Италия, Финландия, Кипър, Гърция, Унгария, Словакия, Чехия.  А къде сме ние, копирам известния въпрос от социологическите допитвания в близкото минало. В София се намериха сили, които се противопоставиха на новите тенденции - нахвърлиха се срещу руската изложба за приноса на СССР в разгрома на нацистка Германия, скочиха с арести и обвинения срещу движението \"Русофили\". Те се нахвърлиха и срещу отмяна на антируските санкции.    Заради настъпващите промени атлантиците в Европа вече се делят на две групи - проевропейски, като Макрон, и проамерикански. Нашите остават във втората категория, но те изпадат в положението на кукли, чиито конци са дърпани от \"дълбоката държава\" отвъд и отсам Атлантика. Нищо чудно тяхната реакция да е нейна контраатака срещу речта на Макрон. \"Дълбоката държава\" обаче се напъва да съхрани \"геополитическата Арктика\" пред затопляне с Русия. Така проамериканските ни атлантици изпадат от новите повеи в геополитиката и остават провинция на Студената война. Това щеше да си е само за тяхна сметка, ако обаче така не вредяха на страната ни.  ", "date": "2019.09.17", "title": "Европа прави завой към Русия"}
{"url": "https://duma.bg/artisti-se-obedinyavat-sreshtu-domashnoto-nasilie-n199750", "text": "През последните години проблемите в семейна среда отбелязва ръст и това провокира група артисти, които решават да поставят темата за домашното насилие на театрална сцена, за да предизвикат публиката да говори открито по темата. \"Сподели, за да разкажа\" е документален театър, създаден по историите на три жени, преживели насилие. Те са реални прототипи, осмелили се да разкрият интимни детайли от всекидневието на насилваната. Темите им получават художествени имена - \"Книжни топчета в косата\", \"Кука и ножица\", \"Дървото зад ъгъла\". Да ги разкажат се осмеляват актрисите Добриела Попова, Росица Гевренова, Яна Грозданова и Диана Спасова. Спектакълът ще бъде представен на 18 септември oт 19 ч. в Дома на киното. Представлението е съвместен проект на Университетския театър на Нов български университет и Фондация \"Платформата Не\". Той е симбиоза между театралния продукт \"Премълчаното разказано\" и сесия по Playback theatre. Интердисциплинарният екип на проекта е поканен преди 4 години от доц. Възкресия Вихърова, чиято е идеята за спектакъла. От тогава до днес участниците в проекта събират историите на жени, преживели насилие. Постепенно жертвите решават да говорят по темата, макар и трудно. Три жени, останали анонимни, се съгласяват да подарят разказите си на екипа. Така през януари 2016 г. \"Премълчаното разказано\" е факт. Системната работа на екипа на спектакъла постепенно се превръща в кауза - артистична и чисто човешка. Спектакълът е представен в почти всички областни градове на страната, успоредно с кампанията за ненасилие над жени. Още първите срещи на екипа с публиката довеждат до диалог. Зрителите търсят контакт с артистите и споделят чути, видени и преживени ситуации на насилие. Оказва се, че този социален феномен е с огромни мащаби. А \"Премълчаното разказано\" е разпознато като артистична алтернатива за обговарянето му.", "date": "2019.09.17", "title": " Артисти се обединяват  срещу домашното насилие"}
{"url": "https://duma.bg/kratki-novini-n199780", "text": "Русия и Индия са подписали договор за доставка на ракетни системи С-400 за Ню Делхи на стойност над 5 млрд. долара. Генералният директор на руската държавна корпорация \"Ростех\" Сергей Чемезов заяви, че двете страни в момента водят преговори за откриване на производствена линия за С-400 в Индия. Италианската полиция арестува трима души, обвинени в отвличане, изтезание и трафик на мигранти от Либия към Европа. Очевидци казаха, че мъж от Гвинея и двама египтяни са били начело на затворнически лагер в Завия, Либия, където тези, които са готови за опасното прекосяване на Средиземно море, са били принудително задържани, докато не успеят да платят откуп. Лидерът на Северна Корея Ким Чен-ун се е обърнал към американския президент Доналд Тръмп с предложение за провеждане на среща в Пхенян, предаде РИА \"Новости\". Поканата е отправена в писмо, което Ким Чен-ун е предал на Тръмп в края на лятото. Подробности от поканата не се разкриват. Студентите от протеста \"1 на 5 милиона\", които блокират сградата на ректората на Белградския университет, пак не допуснаха работещите да влязат в сградата. Студентите казали, че няма да проведат \"каквито и да било преговори\", докато ректоратът на БУ не \"осъди нападението срещу ректората от активистите на управляващата СПП\".   Тропическата буря Умберто се превърна в ураган, съобщи Националният център за ураганите в САЩ. По-рано центърът предупреди, че въпреки че е далеч от сушата, Умберто може да предизвика големи вълни през следващите дни. САЩ трябва да се извинят за бомбардировките над Югославия през 1999 г. и да платят обезщетение на близките на загиналите. Това мнение изрази говорителят на руското външно министерство Мария Захарова. Така тя коментира думите на посланика на САЩ в Белград Кайл Скот, който каза, че сърбите трябва да разглеждат събитията през 1999 г. от \"по-широка перспектива\" и ги призова да подобрят отношенията със САЩ.", "date": "2019.09.17", "title": "Кратки новини"}
{"url": "https://duma.bg/v-rusiya-se-gotvyat-za-4-dnevna-rabotna-sedmitsa-n199782", "text": "Руското министерство на труда ще обсъди експеримент за въвеждане на четиридневна работна седмица в предприятия, включени в националния проект за повишаване на производителността, пише в. \"Известия\". Изданието се позовава на Пьотр Заселски, зам.-министър на икономическото развитие. Отбелязва се, че списъкът на компаниите включва предприятия в сферата на преработвателната промишленост, селското стопанство, научните и техническите дейности, както и строителството. Заселски добави, че към момента няма ясни параметри за периода за извършване на прехода към четиридневна работна седмица. Окончателното заключение относно намаляването на работната седмица, според него може да се направи, когато схемата се тества в голям брой компании, тъй като експеримент в рамките на само едно предприятие ще бъде неубедителен. Според проучване обаче повечето работодатели в Русия не подкрепят прехода към четиридневна работна седмица.", "date": "2019.09.17", "title": "В Русия се готвят за  4-дневна работна седмица"}
{"url": "https://duma.bg/opasnost-ot-hakvane-za-edin-miliard-dushi-n199746", "text": "Има опасност около един милиард души, които използват календара на \"Гугъл\", да бъдат хакнати чрез покани за събития, изпратени по имейл адрес. Пробивът в сигурността идва от автоматичното добавяне на събития, когато получим покана за него по електронната поща. Дори и неприети, те излизат като напомняне в приложението на календара ни. Ако потребителят избере да отвори поканата, се препраща към официално изглеждаща страница, която изисква негови лични и финансови данни. \"Наясно сме за спам атаката, която се случва в календара ни, и работим, за да я отстраним\", заявиха от компанията. И съветват, ако получим съмнителна покана за събитие в кутията със съобщения на календара ни, да ги докладваме като спам. Това ще премахне всички събития от този организатор. Около 1,5 млрд. души от 143 държави използват пощата и календара на \"Гугъл\", които са безплатни за всеки, регистрирал профил в услугите на компанията. Атаката е забелязана за първи път през 2017 г., но от гиганта чак сега адресират проблема.", "date": "2019.09.17", "title": "Опасност от хакване за един милиард души"}
{"url": "https://duma.bg/astanskiyat-format-obsazhda-siriya-n199783", "text": "Президентите на Турция, Русия и Иран провеждат в Анкара 5-а тристранна среща на астанския формат, посветена на сирийското регулиране.    Реджеп Ердоган, Владимир Путин и Хасан Роухани обсъждат следващите съвместни усилия за дългосрочното регулиране в Сирия. Те трябва да постигнат компромис по много въпроси, по които позициите им корено се разминават, коментира агенция РИА \"Новости\". Тя се позовава на руския политолог от Центъра за арабски и ислямски изследвания на РАН Борис Долгов, според когото страните трябва да постигнат компромис за спиране на обстрелите в провинция, които продължават въпреки постиганото вече споразумение за прекратяването им. Според Долгов съгласуването на действията в региона е наистина сложно. С него е съгласен и изтоковедът Станислав Тарасов, който припомня съвместното патрулиране в Идлиб. \"Но Анкара така и не успява да отдели радикалните ислямисти от нерадикалните”, поясни той.  Освен това Турция отхвърля онази точка от руския план за регулиране, която включва участието на кюрдските формирования. А те, според Русия, заслужават особен статут заради воюването срещу \"Ислямска държава\". \"Но Анкара е против това. В Ирак вече има кюрдска автономия, в Сирия тя се очертава. Излиза, че в някакъв момент работата ще опре и до Турция, но там кюрдите са смятани за терористи\", поясни Тарасов.  Мнението на руския външен министър Сергей Лавров, че войната в Сирия е приключила, също може да е спорно. \"Русия смята, че войната е приключила, но Иран и Турция могат да кажат: не, това не е така. Трябва да има договореност по този принципен въпрос - какво да се приема за край на войната, какво за победа\", твърди още Тарасов. Страните могат да обсъдят и неделните атаки срещу саудитските рафинерии,заради които добивът на саудитски петрол намалял наполовина.   Междувременно Ердоган проведе отделно двустранни срещи с Путин и Роухани. Срещата Ердоган-Путин започна на \"четири очи\", при необходимост към нея ще се включат делегациите, представяни от министрите на външните, работи, отбраната и енергетиката.  Очаква се пресконференция на тримата президенти след края на Петата им среща, планирана да започне в понеделник следобед.  ", "date": "2019.09.17", "title": " Астанският формат  обсъжда Сирия"}
{"url": "https://duma.bg/dzheki-chan-se-izvini-na-ruski-n199747", "text": "Световноизвестният актьор Джеки Чан се извини на феновете си, че не можа да дойде в Москва за премиерата на руско-китайския филм \"Тайната на печата на дракона\". Звездата записа специално видео съобщение към публиката, излъчено от CGTN. Премиерата на филма се състоя преди дни, но в навечерието на събитието стана известно, че Джеки Чан няма да може да дойде в Москва поради непредвидени промени в графика. \"Искам да поздравя приятели от руско езичните региони и мои фенове. Знам, че наскоро трябваше да замина за Русия и да се срещна с вас, но поради редица причини, за мое голямо съжаление, не можах да отида, извинявай, моля\", заяви Джеки Чан във видеото. След това каза \"извинявам се\" на руски. \"В социалните мрежи, например в Weibo, пишете, че ме обичате, но и аз ви обичам. Благодаря ви много за дългогодишната ви подкрепа\", сподели още актьорът. После с усмивка и отново на руски възкликна: \"Обичам ви!\" Звездата също така отправи поздрав по случай 70-годишнината от установяването на дипломатически отношения между Москва и Пекин и пожела приятелството между Русия и Китай да продължи вечно. \"Тайната на печата на дракона\" е втората част от франчайза, режисиран от Олег Степченко за приключенията на пътешественика и картограф Джонатан Грийн (Джейсън Флеминг).", "date": "2019.09.17", "title": "Джеки Чан се извини на руски"}
{"url": "https://duma.bg/sasht-sa-gotovi-s-otveten-udar-n199781", "text": "САЩ са готови да отговорят на нападенията срещу саудитски петролни инфраструктури, заяви американският президент Доналд Тръмп, цитиран от АФП. Има причини да вярваме, че знаем кой е виновникът, готови сме да отговорим, но ще изчакаме саудитското кралство да ни каже кого смята за отговорен за тази атака и под каква форма да реагираме, написа Тръмп в туитър. Йеменските бунтовници хуси поеха отговорност за атаките срещу петролни инсталации на саудитския гигант \"Арамко\" (повече подробности на стр. 9). В събота американският държавен секретар Майк Помпео обвини Иран, че стои зад атаките. Говорителят на иранското външно министерство Абас Мусави нарече тези обвинения \"абсурдни\". Междувременно контролиращите Северен Йемен бунтовници хуси заявиха, че във всеки един момент отново могат да атакуват обекти в Саудитска Арабия.", "date": "2019.09.17", "title": " САЩ са готови  с ответен удар"}
{"url": "https://duma.bg/raztarsvashto-trio-pusna-vtoro-parche-n199748", "text": "Година след първата колаборация на Дара, Павел и Венци Венц, наречена \"Срещу мен\", разтърсващото трио вади втори съвместен проект със заглавие \"Хотел 5 звезди\". Освен че са най-добри приятели, когато влязат в студио, изпълнителите се превръщат в един от най-интересните авторски екипи. В новата песен си поделят авторския кредит за музиката и текста, а звученето е резултат от продуцентския талант на Павел. Сингълът е създаден по време на сесия за писане на песни, която \"Вирджиния рекърдс\" им организира във Велинград, където за няколко дни превръщат в студио най-луксозния апартамент на нашумял хотел. Писането на песни там прераства в щур купон и люпилня на няколко яки парчета, едно от които е посветено на самото място. Видеото на \"Хотел 5 звезди\" е възложено на  Павлин Иванов-Bashmotion, а зад камерата е един от най-добрите оператори у нас - Андрей Андреев. Екипът създава стилен, минималистичен свят, разграфен внимателно за трима от най-колоритните артисти в родния музикален бизнес и за техните видения. На снимачната площадка Павел докарва една от сбъднатите си мечти - мотор, който всъщност е поръчкова машина с елементи от високоскоростните играчки на Черния рицар. Венци пък затваря егото си зад стъклена витрина и го превръща в музеен експонат, а Дара е опасна и цветна енергия. @ Facebook https://bit.ly/2Hkf0p8 @ Instagram  https://bit.ly/2KLXjAO https://bit.ly/33T3eM3 @Facebook: https://bit.ly/2VRGbNy @Instagram: https://bit.ly/2PROsNd @ YouTube http://goo.gl/Vdxk0N  @ Website http://virginiarecords.com/ http://www.facebook.com/virginiarecordsbulgaria/ http://www.instagram.com/virginiarecords/", "date": "2019.09.17", "title": "Разтърсващо трио пусна второ парче"}
{"url": "https://duma.bg/efbet-liga-ih-krag-vtora-liga-viii-krag-n199727", "text": " 1:0 Ст. Иванов (21) 2:1 Паулиньо (31) 3:0 Робърта (35);  ; днес, 20.00:   1:0 С. Петров (7) 1:1 Т. Димитров (25) 3:1 Б. Николов (58 и 65) 3:2 Д. Митков (88) 4:2 Б. Николов     4. Монтана 7 4 2 1 12:5 14   5. Пирин 7 3 2 2 10:8 11   6. Кариана 7 3 2 2 8:6 11   7. Литекс 7 3 2 2 16:8 11   8. Нефтохимик 7 3 1 3 13:9 10   9. Хебър 6 3 1 2 8:5 10 10. Лудогорец-2 8 2 4 2 10:10 10  11. Локо ГО 8 2 3 3 9:14 9  12. Ботев Гъл 8 2 3 3 8:13 9   13. Черноморец Бч 7 2 1 4 4:10 7  14. Струмска слава 8 2 0 6 7:15 6  15. Спартак Вн 8 1 2 5 3:14 5  16. Поморие 8 1 1 6 4:13 4  17. Спартак Пл 7 0 2 5 1:12 2", "date": "2019.09.17", "title": "efbet Лига, IХ кръг; Втора лига, VIII кръг"}
{"url": "https://duma.bg/bosat-na-dunav-se-otteglya-trenorat-kirov-ne-e-pritesnen-n199741", "text": "Собственикът на Дунав д-р Симеон Симеонов потвърди, че се оттегля от футбола. Шефът на \"драконите\" сподели, че е предупредил треньора  Людмил Киров и играчите, че до края на седмицата ще им даде последни заплати и ще се посвети изцяло на лекарската професия. Симеонов управлява Дунав от 2010 г. и под негово ръководство те се завърнаха преди година в елита.  \"Когато не намирам повече идеи и сили да променя нещата, е логично да се оттегля. Не успях да направя нещата, които исках. Няма хора на стадиона, но това не е само в Русе. Българският фен е такъв - предпочита да седи вкъщи и да гледа мачовете по телевизията. Не го разбирам това. За мен нормалното е, когато обичаш един отбор, да го подкрепяш във всеки удобен момент. Демотивиран съм\", заяви д-р Симеонов. \"Точна дата на своето оттегляне не мога да определя. Мога да изчакам малко, но това не може да продължи вечно. Чисто финансово нашият клуб е окей - даже имаме и емблема! Мога да кажа, че нямаме задължения, не дължим и една стотинка. Истина е, че сме подписали предварителен договор с ирански бизнесмени, но те де факто не са собственици на Дунав все още. Има техни обещания, които трябва да бъдат изпълнени, за да станат собственици. Съмнявам се, че това нещо ще се случи, но, разбира се, храним надежда\", добави босът на Дунав. Въпреки нерадостната вест отбора удържа 0:0 със Славия  и отмъкна точки от втори столичен гранд, след като завърши 1:1 с ЦСКА-Сф в VII кръг, а преди това победи Царско село и Витоша Бистрица. Наставникът на Дунав Людмил Киров обаче е оптимист за ситуацията в клуба. \"Доволен съм, защото както можеше да вземем нещо, можеше да не вземем и нищо. Имахме по-чисти положения, но това е футболът. Справедливо равенство. Всеки си има мнение, но не мисля, че при всяко съприкосновение в наказателното поле се свири дузпа. Реагирах, нормално, но човекът, който решава, имаше друго мнение. Пропиляхме повече положения от Славия, но така е било писано. Да се надяваме, че в другите мачове ще реализираме и ще вземем нещо повече. Сътресения в нашия отбор няма. Президентът каза, че дори да напусне отбора, Дунав ще бъде финансиран. Нямал притеснения. Аз съм спокоен, може да се каже същото и за футболистите\", заяви Киров.", "date": "2019.09.17", "title": "Босът на Дунав се оттегля, треньорът Киров не е притеснен"}
{"url": "https://duma.bg/parvi-medal-za-bortsite-na-svetovnoto-n199734", "text": "  Световният и европейски шампион и Спортист на България за 2013 г. Иво Ангелов постигна 3 победи - над азера Талех Мамадов с 4:0, над Се Унг Ри (КНДР) с 2:1 и над Сеймика Валихан (Кит) с 4:0 при най-леките борци (до 60 кг), но на 1/4-финал отстъпи на младия иранец Али Реза Нейджади с 1:3 т., който обаче на полуфинал бе победен с 1:10 от японеца Кеничиро Фумита. Така Ангелов напусна шампионата без олимпийска виза за Токио 2020. От надпреварата днес отпадна Даниел Александров (77), който стартира с успех над Хаир Муньос (Кол) с 6:3, но на 1/16-финалите отстъпи с технически туш на двукратния олимпийски шампион Роман Власов (Рус) за 1,57 мин. Руснакът обаче загуби в следващия кръг и не можа да изтегли Даниел в репешажите. При тежките Милослав Методиев (130 кг) претърпя поражение още на старта - 1:3 от Мумуншок Абдулаев (Узб), а съперникът му загуби в следващия кръг.  Утре започват схватките при жените. Първи от нашите ще излязат Миглена Селишка (50) и Евелина Николова (53), като категориите им са олимпийски.", "date": "2019.09.17", "title": "Първи медал за борците на Световното"}
{"url": "https://duma.bg/viktoriya-tomova-obarna-%E2%84%9659-v-sveta-chaka-ya-naomi-osaka-n199738", "text": " В хода на двубоя французойката поиска и намеса на физиотерапевт. В първия сет тя имаше проблеми с кръвното налягане и в края му се наложи да вземе медицински таймаут. Въпреки неразположението тя продължи участието си и дори успя да спечели първата част с 6:4. След това обаче софиянката намери ритъма си и до края не даде шансове на Корне, достигала до №11 в света. С успеха Вики заслужи 55 т. за ранглистата и ще се изкачи до №151 в света, а във II кръг я очаква №1 в схемата Наоми Осака, която почива на старта. Томова не е играла досега срещу Осака, която през 2016 г. печели наградата за Новоизгряваща звезда на годината от WTA, след като достига до III кръг в Откритото първенство на Австралия, \"Ролан Гарос\" и US Open. През 2018 г. тя триумфира с първата си титла от Големия шлем - на US Open, след победа на финала над идола си в тениса Серина Уилямс (САЩ). Японката продължи настъплението си и тази година стана шампион и на Australian Open. Това няма да е първи звезден сблъсък за Томова, която преди година игра срещу Серина Уилямс във II кръг на \"Уимбълдън\"  при дебюта си в основната схема на турнир от Големия шлем.", "date": "2019.09.17", "title": "Виктория Томова обърна №59 в света, чака я Наоми Осака"}
{"url": "https://duma.bg/apsurt-shte-prevzeme-festivala-na-hranata-n199749", "text": "\"Ъпсурт\" и Rudi, Duli, Muden I Kukusheff разтърсват сцената на фестивала на храната. Мood for food Street Fest ще превземе Малката главна (ул. \"Райко Даскалов\") в Пловдив от 20 до 22 септември. Понеже за вкусната храна, за истинското удоволствие от нея и пълната наслада на сетивата е нужна и много важна вълшебна съставка - хубавата музика. Затова в петък сцената на събитието ще бъде открита от един от най-любимите български квартети - Rudi, Duli, Muden I Kukusheff. А момчетата от \"Ъпсурт\" ще изненадат публиката с любими парчета в събота. Много музика, танци и добро настроение очакват посетителите в двете вечери на фестивала. Програмата също така ще включва редица интересни активности, на които да се насладят посетителите между храненията. Детски кът със забавления, ескейп стая, че даже и mindhub за роботика ще очакват всички малчугани. За големите пък възможностите за развлечение в последните летни дни са безкрайни - рисуване с брашно, изработка на мандали от прежда, както и на красиви лотоси са само част от програмата на тридневната проява.  Любителите на здравословния начин на живот ще могат да се научат как да приготвят невероятно вкусно и засищащо смути, сурови бонбони, както и изкушаващи закуски с гранола.", "date": "2019.09.17", "title": "\"Ъпсурт\" ще превземе фестивала на храната"}
{"url": "https://duma.bg/zagubenata-kupa-dovela-do-poligrafa-v-botev-pd-n199742", "text": "  В студио \"Дерби\" специалистът заяви, че не бил допуснал подобно отношение, докато е бил начело на отбора, а в 3-те години на поста на тима е спирал още доста безумни идеи, идващи \"отгоре\". \"Едни от важните задачи на треньора са както да укорява, така и да защитава своите състезатели. Ситуацията в Ботев Пд сега е доста променена. Това лято напусна само вратарят Даниел Кайзер и отборът запази основата си - нещо, което през последните години за мен бе само мечта. Отделно дойде възможността отборът да награди с 4-ма чужденци, по едно време бяха дори и 5. В предните години основното задължение бе да се вливат свежи финанси с продажбата на даден състезател, а с новите хора се запълваха само \"дупките\" от продадените. Доколкото виждам и чета, сега бюджетът на първия тим е завишен. Изкарах 3 години като вратар и после 8 като ръководител в Ботев. Проблемът е в комуникацията между различните нива. Знам, че на новия треньор Желко Петрович ще му се наложи да се справя с проблеми, за които никога не е чувал. Мога само да му пожелая успех\", заяви Киров и допълни, че не му харесало оправданието за \"двете нулеви години\", с което бе освободен от \"жълто-черния\" клуб, с който вдигна купата и Суперкупата през 2017 г. и игра с отбора в 3-тия предварителен кръг в Лига Европа.", "date": "2019.09.17", "title": "Загубената купа довела до полиграфа в Ботев Пд"}
{"url": "https://duma.bg/levski-pozhali-cherno-more-n199740", "text": "  Гостите имаха претенции и за дузпа за игра с ръка на Мартин Райнов преди почивката. Пълните дебютанти за \"моряците\" вратарят Милодраг Миятович и Фахт Актау не се разбраха и подариха първия гол на Станислав Иванов, с който 20-годишният юноша на Левски записа третото си попадение през сезона. Дебютантите не се представиха добре и при останалите 2 гола на домакините. Резервата Аристот Н`Донгала пропусна в последната минута да вкара почетно попадение. Левски записа 72-и успех срещу Черно море от 120 мача, докато победите за гостите останаха 18, а от тях едва три са в столицата  при 30 равенства. Варненци нямат победа в София над Левски от 1958 г. Успехът доближи 26-кратните шампиони на точка от 8-кратния първенец и лидер Лудогорец.  Треньорът им Петър Хубчев пък записа първа победа срещу бившия си съотборник в Левски Илиан Илиев  в едва шестия сблъсък помежду им на треньорското поприще. Варненци освен че подариха първия гол, допуснаха да бъдат матирани след 2 контраатаки. Те нямат победа в седми пореден мач, след като на 20 юли  надиграха с 3:1 ЦСКА-София на \"Българска армия\" във II кръг. Така варненци останаха 7-и с 11 т. след втората загуба за сезона.  Снимка Спортал", "date": "2019.09.17", "title": "Левски пожали Черно море"}
{"url": "https://duma.bg/kobrata-e-%E2%84%961-v-ibf-n199735", "text": "  Това е нормално с оглед факта, че той е задължителен претендент за световната титла в тази федерация. На практика, в класацията не влиза шампионът Анди Руис, който ще проведе първата си защита на коланите в реванша срещу Антъни Джошуа, от когото ги взе на 1 юни. Боят на двамата титани е на 7 декември в Саудитска Арабия.  Кобрата пък чака реда си и ще излезе срещу победителя от този двубой в мач за световната титла на IBF най късно до края на май 2020 г. Българинът е и в класацията на WBO, но там е на седма позиция и е логично да е далеч от възможността да се бори за титлата в тази версия. Пулев е класиран 9-и в общата ранглиста на авторитетното издание Boxrec с 339,5 т.   пред 2. Деонтей Уайлдър (САЩ) 622,4 3. Антъни Джошуа (Вбр) 603,9 4. Тайсън Фюри (Вбр) 549,5 5. Александър Поветкин (Рус) 483,2 6. Дилиън Уайт (Вбр) 421,6 7. Джеръл Милър (САЩ) 367,2 8. Луис Ортис (Куба) 363,7 10. Адам Ковнацки (Пол) 247,3. Ранглистата на IBF:  1. КУБРАТ ПУЛЕВ 2. Вакантно 3. Адам Ковнацки (Пол) 4. Агит Кабайел (Гер) 5. Антъни Джошуа (Вбр)  6. Тайсън Фюри  (Вбр) 7. Сергей Кузмин (Рус) 8. Джералд Уошингтън (САЩ) 9. Луис Ортис (Куба) 10. Майкъл Хънтър (САЩ).", "date": "2019.09.17", "title": "Кобрата е №1 в IBF"}
{"url": "https://duma.bg/piu-piu-n199777", "text": "Когато след преместването със семейството ми в България по-малкият ми син тръгна на училище, съучениците му постоянно го питаха: \"А при вас в Украйна още ли се чува пиу-пиу?\". Сред руските или украинските ученици това би звучало като \"паф-паф\". Така казват децата, когато си играят на война. Отдавна не ми се е случвало да виждам как украински деца си \"играят на война\". Те живеят в условия на война, така че за какви \"игри\" да говорим. При това не само в Донбас, както си мислят в Европа. Войната, така или иначе, засегна всички региони на страната. За съжаление, именно така - \"пиу-пиу или \"паф-паф\" - възприемат украинските събития и в повечето съседни страни. Това обаче далеч не е единствената заблуда по отношение на \"украинската криза\", продължаваща почти шест години. Руските и украинските медии са пълни с победни заглавия, възпяващи \"историческото събитие\" - размяната на пленници между Русия и Украйна. Екипът на новоизбрания украински президент Зеленски пресмята процентите на ръста на рейтинга на популярността на последния. Един от инициаторите на размяната, кумът на Владимир Путин - Виктор Медвечук, също се радва на увеличението на точките в собствения му политически актив. Целият свят ръкопляска на \"миротворците\". Всички са доволни, всички могат да бъдат свободни... Тук обаче има няколко нюанса. Ще спомена само два от тях. От 35, по-точно - 34, изпратени от Украйна в Русия пленници (един от фигурантите в списъка украинската страна отказа да върне), само 12 са граждани на Руската федерация. Останалите имат украински паспорти и, на практика, се превърнаха в бежанци... Ето какво написа във фейсбук мой стар приятел, харковчанин, прекарал зад решетките срок за \"антиукраинска дейност\", Виктор Старчиков: \"Когато се прави размяна, се появява усещане за радост, която веднага се сменя с лека тъга. Защото едни се връщат вкъщи, където ги очаква семейството им, приятелите им, помощта на държавата и всичко останало. Други отиват на заточение, лишавайки се от възможността да живеят заедно със семейството си на родна земя\". И проблемът тук не е само в това, че освободените от украинските затвори хора няма скоро да се срещнат със семействата си. Статутът на пребиваването им на територията на Русия е ограничен, в съответствие със закона, на три месеца, не повече. Нереално е да се оформят за това време документите без \"висока\" помощ или големи финансови средства. Ясно е, че бившите затворници едва ли имат много пари. Открит е въпросът дали властите ще им окажат помощ. Списъкът на хората, избягали в Русия, а след това изгонени обратно в Украйна, съвсем не е малък. Попадайки там, в \"топлите прегръдки\" на местните специални служби, те имат само два пътя. Или да се върнат зад решетките, или да изберат съдбата на безплатни информатори на СБУ (украинската служба за сигурност), отработвайки свободата си. През последните години наистина огромен брой украинци бяха принудени да напуснат родината си, в това число и по политически причини. Повечето \"политически\" бежанци хукнаха именно към съседната Руска федерация. Но пък \"най-хлебните места\" в приютилата ги Русия бързо бяха превзети от политиканстващите бегълци, които до неотдавна публично призоваваха да се откажем от сътрудничество със северния съсед, от пребоядисали се ултрадесни украински националисти и от откровени авантюристи. Разбира се, на първо време освободените от затворите ще бъдат желани гости във федералните телевизии, на тях ще им съчувстват ще искат интервюта. Информационният повод обаче ще се изчерпи за някоя и друга седмица, а после... Много такива \"спасени души\" се скитат по руските простори без средства за съществуване. А колко бяха депортирани обратно в Украйна, където ги очакваха затворническите килии, дълги затворнически срокове, или незавидната участ на извънщатни сътрудници на украинските специални служби... Другият \"нюанс\" е в това, че играта на \"размяна\" няма да спре с това. Съвсем до неотдавна в Украйна бе популярна схемата, за която на мен, откровеничейки, ми разказа един високопоставен деец на украинската власт: \"...на нас ни е много изгодно да изпращаме в затвора хора, дори и без очевидни за това основания. Ако човекът е сериозен, за него внасят съдебен паричен депозит. Разбира се, човекът не чака съда, а бяга от страната. Парите отиват в бюджета. А и ни едно, т. нар. съгласуване, не е безплатно. Така че все нещичко влиза и в джоба на \"скромните труженици\" на изправителните учреждения, СБУ и други структури...\". Разбира се, при подобни гръмки размени на пленници не можеш да припечелиш пари. Но пък можеш да получиш нещо много по-голямо - пиар, реклама, статут на миротворец и спасител! Всичко това струва много скъпо! А, войната? Войната продължава. Мирните райони на Донбас са подложени на още по-мощна стрелба. Отново загиват хора. По улиците на украински градове се разхождат беснеещи тълпи от \"ветерани на АТО\", които ги убедиха, че те са най-най-истинските патриоти, и сега всичко им е позволено. Да убиват, да грабят, да насилват... Млади момчета, усетили вкуса на кръвта, след като повоюваха в Донбас, изкарват агресията си върху своите близки, случайни минувачи, посягат и на себе си. В същото време страната е препълнена с оръжие и боеприпаси. От време на време горят оръжейни складове и само тези, които са ги подпалили, знаят колко пушки и гранати са се взривили и са били унищожени, а колко - банално разграбени... Често чувам - в Украйна има нов президент и нова власт, сега всичко ще бъде друго. Да, големите транснационални компании - истинските управители на света - решиха да поставят начело на Украйна нови хора. Петро Порошенко и подгласниците му така се увлякоха да грабят собствената си страна, че започнаха да игнорират директивите на началниците си. Новите марионетки са по-управляеми и нямат такъв колосален антирейтинг и вот на недоверие от страна на народа, като предшествениците им. Владимир Зеленски и екипът му разгърнаха активна дейност за провеждането на реформи, чиято единствена цел е приемането на закони, позволяващи да се разпродава земята на Украйна. Всичко е просто, като училищна задача. Всъщност в страната вече и няма какво друго да се продава, освен собствената земя. Има обаче и втора стратегическа задача - да се запази постоянното огнище на напрежение по границата с Руската федерация. Така че никакви шумно рекламирани \"размени на пленници\", никакво смекчаване на реториката на украинската власт няма да сменят генералната линия - продължаване на военния конфликт на всяка цена. Нито появяването на нови имена - Зеленски, Разумков и компания, нито връщането в страната на олигарха беглец Коломойски, нито запазването на поста министър на вътрешните работи на Арсен Аваков, когото хора, наясно с този въпрос, наричат \"гледача\" на международната мафия, нищо няма да промени общата концепция, натрапена на Украйна. Остана да се направи последното - да се разпродаде самата земя, да се лишат украинците от последното - от земята под краката им, а значи - от надеждата за по-добри времена. Когато този процес бъде завършен, ще може уверено да се каже: Украйна повече я няма. Забравете. А засега \"пиу-пиу\". Оръжия, бомби и идиоти, готови да стрелят, има предостатъчно. Войната продължава под съпровода на рекламния атракцион \"размяна на пленници\". Ще разменят едни украинци срещу други. Едни украинци ще стрелят срещу други. И така, докато новите собственици на тези територии не застроят цялото пространство с ядрени гробници (първата вече се изгражда в зоната на Чернобилската катастрофа), с циментови заводи и други вредни производства. Една истинска \"зона на отчуждаване\"... И война - до победен край. Край на собствения народ.", "date": "2019.09.17", "title": "Пиу-пиу..."}
{"url": "https://duma.bg/zakarpiha-taysan-fyuri-s-47-sheva-n199739", "text": "\"Това е най-лошото, което съм виждал от Тайсън. Гордея се с това как той преодоля проблемите, но трябва да бъдем честни и да си кажем, че двубоят не вървеше както трябва. Той прекара 8 седмици в подготовка, но след втория рунд, изглежда нямаше сили. Беше слаб като котенце. Нямаше удар, нямаше издръжливост. Казах му, че това тегло (114 кг) не е неговото. Той трябва да е поне 120 кг. Идваше ми да разкарам всички от ъгъла му. С този екип кариерата на Тайсън е приключила. Нямаше удари, не беше във формата, нямаше сила, краката му се слепваха, не се държеше добре. Волята му за победа е ненадмината, но в мача той вложи много усилия в нея. И то срещу ограничен боксьор като Валин. Тази аркада може да сложи край на кариерата му, може да се наложи даже операция\", заяви Джон Фюри.", "date": "2019.09.17", "title": "Закърпиха Тайсън Фюри с 47 шева"}
