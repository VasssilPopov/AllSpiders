{"url": "https://duma.bg/natsisti-si-pravyat-sborishte-v-sofiya-n189990", "text": "Крайнодесни екстремисти от Европа се събират в София на 20 и 21 април, предупреди българската организация \"Антифашистко действие\". Домакин на фашисткото сборище е Българският национален съюз (БНС), организатор на Луков марш. Макар на сайта си БНС да обявява, че събитие ще има само в неделя, участниците от чужбина са обявили, че срещите започват още предния ден, когато е рожденият ден на Хитлер. За дискусията \"Заедно за Европа на отечествата\" у нас ще дойдат представители на националистки формации от Германия, Полша, Чехия, Франция и Унгария. От \"Антифашистко действие\" предупреждават, че макар сборището да се представя като патриотично, сред поканените има екстремисти и откровени нацисти.  \"На срещата всяка от организациите ще направи презентация на своите идеи, както и на дейността, която развива. Ще говорим за общи инициативи, които сме провеждали, и ще разкрием интересни подробности за бъдещите планове, които имаме. Всяка от организациите ще има и информационен щанд, на който ще бъдат представени различни материали. Който желае да се запознае с нашата обща борба, е добре дошъл!\", пишат организаторите. Сред официално обявените участници са германската неонацистка групировка Die Rechte, френската Les Nationalistes, унгарската Legio Hungaria, полската Szturmowcy и чешката Narodni a socialni fronta. Германците дори са изтъкнати с участието си в Луков марш. За френското обединение се отбелязва, че е водено от Френската националистическа партия, която \"води произхода си от следвоенните националистически организации във Франция и има сериозни традиции в борбата срещу антинационалните сили\". \"Въпреки че тактиката на подобни групи е да се замаскират като невинни патриоти и националисти, които уж нямат нищо общо с фашизма или екстремизма, кратка справка за дейността на групите е достатъчна, за да имаме сериозни съмнения, че някой от участниците в публичната конференция потенциално може да бъде следващият крайнодесен атентатор с връзки и посещения в България, подобно на Брентън Тарант, който извърши покушението в Крайстчърч, Нова Зеландия, през изминалия месец. В същото време за участие в по-малко мащабни, но също толкова антидемократични престъпления, като нападения над членове на малцинствени групи или политически опоненти, много от участващите организации свидетелстват собственоръчно и с неприкрита гордост\", предупреждават от \"Антифашистко действие\". БНС е обявил на сайта си, че срещата е с адрес на столичния бул. \"Мария Луиза\" 58, където се помещава Project Lab. След като антифашистите предупредиха за сбирката, оттам отрекоха да има подобно събитие в календара им. От центъра за събития обясниха, че са отказали да работят с фирмата, през която БНС са искали да запазят зала - \"Екстендид\" ООД, собственост на Звездомир Андронов, съпредседател на БНС. \"БНС се представя като фирма \"Екстендид\" ЕООД за търговия с аудио и видео продукти и Интернет. Бъдете внимателни! При нас в Project lab такова събитие няма да се проведе, но все някъде ще го направят! Подали сме сигнали до Столична община и СДВР!\", написа представител на центъра под публикациите на \"Антифашистко действие\".", "date": "2019.04.17", "title": " Нацисти си правят сборище в София"}
{"url": "https://duma.bg/snezhina-petrova-e-medeya-a-vlado-penev-vladetelyat-kreont-v-mashtaben-proekt-na-sghg-n189948", "text": "Любими български актьори са богове и герои в уникална изложба с фотографии, видеа, рисунки и макети. Снежина Петрова позира като чудовищната Медея, а Владо Пенев като владетеля Креонт пред майстора на обектива Павел Червенков. Койна Русева, Станка Калчева, Петър Дочев, Ася Иванова, Ивайло Драгиев и Георги Гоцин също се превръщат в персонажи от древногръцката митология. Въздействащите им портрети, придружени с текстове от Еврипид, са част от проекта \"Терен Медея\", който ще бъде представен днес, 17 април, от 18 ч. в Софийската градска художествена галерия.  Изложбата, която продължава до 22 април, показва всички етапи от реализацията и надграждането на театралния и социален проект \"Медея\", част от артистичната програма на \"Пловдив - Европейска столица на културата 2019\". Основен акцент е едноименното театрално представление на режисьорката Десислава Шпатова, представящо трагичния конфликт между митологичните Майка и Баща - Медея и Язон. Официалната премиера на спектакъла ще бъде в Античния театър в Пловдив на 28 юни. Освен известните актьори, в представлението участват деца от различните етнически общности в града под тепетата и студенти от НБУ. Всички те ще ни пренесат в зрелищната трагедия на Еврипид под музиката на Асен Аврамов, изпълнена на живо.  В рамките на проекта децата създават рисунки, които разказват за основния конфликт между майката и бащата, и изработват макети. Всички техни произведения ще бъдат представени на изложбата в СГХГ, заедно с документални снимки, предмети, видеа и звуци от обученията им в психодраматични работилници и художествени ателиета. Куратори са Снежина Петрова и Весела Ножарова.", "date": "2019.04.17", "title": " Снежина Петрова е Медея, а Владо Пенев - владетелят Креонт, в мащабен проект на СГХГ"}
{"url": "https://duma.bg/mladezhi-ot-kazanlak-izlizat-na-avtoshestvie-za-lagera-v-ravda-n189989", "text": "Протестно автошествие в Казанлък и района организира Младежкото обединение в БСП днес. Акцията на младите социалисти е провокирана от продажбата на бившия детски лагер в Равда. Както ДУМА вече писа, в края на март местните управляващи от ГЕРБ и партньорите им решиха да сложат на тезгяха имота за 88 евро/кв. м. Тази седмица областната администрация е уважила жалбата на БСП срещу решението на общинския съвет за продажбата и го е отменила. Запознати обаче твърдят, че управляващите отново ще пробутат сделката, но на нова пазарна цена. За ДУМА председателят на групата на общинските съветници от БСП Пламен Караджов обясни, че социалистите започват кампания за спасяването на терена. Предстоящото автошествие е част от акциите. Караджов уточни, че съветниците организират и подписка срещу продажбата. Подаден е и сигнал за безстопанственост срещу кмета Галина Стоянова. Социалистът се възмути, че за седемте години, в които ГЕРБ управлява Казанлък, този изключително привлекателен терен, разположен непосредствено до брега със 109 метра лице към Черно море, е ваден девет пъти на търг. Това недвусмислено показва, че Община Казанлък последователно и целенасочено опитва да го продаде, възмути се Караджов. Той подчерта, че БСП ще направи всичко възможно да запази ценния общински актив. Според него масовото разпродаване на общински имоти е нецелесъобразен начин за пълнене на местната хазна. БСП винаги е гласувала против декапитализацията на общината и ще продължи тази своя политика, подчерта председателят на групата социалисти в ОбС. Автошествието на младите социалисти започва днес от 17.30 ч. от паркинга пред бл.30 в казанлъшкия жк \"Изток\". Автоколоната ще дефилира под мотото \"Да си върнем Равда\". Ако лагерът е сантимент за нашите родители, за нас и наследниците ни е възможност и бъдеще, категорични са от МО на БСП в Казанлък и настояват управляващите да спрат търга.  Финалът на автошествието е предвиден пред Община Казанлък около 20.30 ч. Младежите очакват към тях да се присъединят всички казанлъчани, които не подкрепят скандалната сделка. \"Все още можем да си върнем Равда, защото имотът е наш, на казанлъчани. Да го запазим за децата ни\", призовават младите хора.", "date": "2019.04.17", "title": "Младежи от Казанлък излизат на автошествие за лагера в Равда"}
{"url": "https://duma.bg/korneliya-ninova-prizova-za-spazvane-na-konstitutsiyata-n189994", "text": "\"Преди да мислим за нова конституция, можем да направим промяна в живота на нашите сънародници, като започнем да спазваме сегашната. Нека да я прилагаме.\" С тези думи завърши речта си Корнелия Нинова, която заедно с народни представители от \"БСП за България\" и от всички политически сили се включи в тържественото заседание на Народното събрание от Велико Търново по повод 140 г. от приемането на Търновската конституция. Лидерът на социалистите подчерта, че решението на днешните проблеми не е само в променянето на основния ни закон. Да върнем силата на Конституцията чрез нейното изпълнение и да работим така, че законите да бъдат от народа и за народа, призова Нинова. Тържественото заседание се проведе в залата на Учредителното събрание и започна след възстановка на събитията от 1879 г. Парламентът прие и обръщение към българите по повод годишнината. То беше представено от млади депутати и прието единодушно с гласовете на всички присъстващи 211 народни представители. В изказването си Нинова подчерта, че с Търновската конституция в България са установени принципите на разделение на държавната власт, политическия плурализъм, отделянето на вероизповеданията от държавата. \"Доколко днес тези принципи се зачитат в законодателството и в управленската практика нека всеки сам да прецени. В най-голяма степен сме длъжници по отношение на икономическото развитие на страната и гарантирането на основните права на гражданите. Като се започне с избирателните, и се стигне до социалните - на труд, на здравеопазване, на социално осигуряване\", обобщи тя. С призив за спазване на Конституцията излязоха и от \"Обединени патриоти\", а зам.-председателят на парламента от \"Атака\" Явор Нотев заяви, че депутатите сами трябва да бъдат \"съдии и прокурори на себе си и делата си\".  Председателят на ДПС Мустафа Карадайъ отбеляза, че през годините Търновската конституция винаги е била опора на демократичните стремежи в българския обществено-политически живот, независимо че през определени периоди е нарушавана и суспендирана. \"Със сигурност допускаме грешки, трудно постигаме съгласие, но ако си припомняме всекидневно завещаното от строителите на съвременна България, ако всекидневно осъзнаваме величието на тяхното дело, това ще ни направи по-добри и по-достойни служители на българския народ\", каза председателят на парламента Цвета Караянчева. Нинова подчерта, че депутатите от левицата присъстват на тържеството от уважение към родолюбците, които са поставили началото на държавността във Велико Търново. Тя обаче уточни, че БСП няма да се върне в НС до евроизборите. По-рано президентът Румен Радев заяви, че създателите на първата ни конституция са оставили завети за политическата мъдрост и за народния суверенитет, както и най-важното - законите да се правят от народа и за народа. \"Ще пожелая на нашите народни представители да не забравят тези завети, да се водят от тях, за да има по-малко президентски вета върху лобистки закони и по-малко закони, отменяни от Конституционния съд\", заяви държавният глава.", "date": "2019.04.17", "title": "Корнелия Нинова призова за спазване на Конституцията"}
{"url": "https://duma.bg/sofiya-tarsi-upraviteli-na-10-polikliniki-n189985", "text": "Столичната община търси управители на 10 Диагностично-консултативни центъра (ДКЦ). Договорите на настоящите шефове изтичат в края на годината. Нови директори са нужни на поликлиники с номера 3, 7, 14, 15, 16, 20, 23, 28, 29 и 30. Кандидатите трябва да са магистри и да имат най-малко пет години трудов стаж като лекари или икономисти.  Голяма част от ДКЦ-ата в София са в затруднено финансово положение, а някои от години са на ръба на фалита заради недобросъвестни ръководства. Един от най-фрапантните случаи е с управлението на 29 ДКЦ в жк \"Гоце Делчев\", което през 2016 г. се оказва с дълг от 800 000 лева и запорирани сметки. В момента новото ръководство погасява стари задължения към \"Топлофикация\" от 43 000 лева, над 6000 лева към НЗОК след съдебни решения, 5000 лева към \"Софийска вода\" и над 8000 лева към доставчик на консумативи. Въпреки това лечебното заведение все още дължи близо 300 000 лева на столичното парно и 43 000 лева на ЧЕЗ, става ясно от докладна записка на ръководството на медицинския център. Управителката му се оплаква, че стоматологичните и част от специализираните практики отказват да подпишат нови договори с актуализирани цени на наетите кабинети. Затова ръководството иска Столичната община да разсрочи гратисния период по заема, който е взело от общината. ", "date": "2019.04.17", "title": "София търси управители на 10 поликлиники"}
{"url": "https://duma.bg/bivshiyat-gerbadzhiya-dimitar-avramov-e-obvinen-za-targoviya-s-vliyanie-n189987", "text": "Бившият гербаджия Димитър Аврамов, сега депутат от ДПС, е обвинен в търговия с влияние. От Спецпрокуратурата съобщиха вчера, че са внесли в Спецсъда обвинителния акт срещу него. Разследването е установило, че от 6 до 17 юли 2012 г. в Бяла Слатина, Плевен, Монтана и в местността Тировец в землището на Монтана Аврамов в съучастие с двама помагачи е поискал от бизнесмен 220 000 лв. и право на ползване на земеделски земи, собственост и арендувани от фирма на бизнесмена. Аврамов, който по това време е депутат от ГЕРБ, е взел 100 000 лв., за да упражни влияние върху директора на Областната дирекция \"Земеделие\" в Монтана да отмени заповед за служебно разпределение на ползването на земя в землището на село Стубел, да издаде заповед за въвод във владение на фирмата на бизнесмена в масив в селото и да сключи споразумение за ползването на земеделски земи, става ясно от обвинението. Дарът и облагата са били поискани, за да се упражни влияние и върху шефа на РУП на МВР в Монтана във връзка със службата му и при упражняване на правомощията му да осигури полицейска охрана върху масива при прибирането на реколтата от рапица. Предстои Специализираният наказателен съд да насрочи разпоредително заседание по делото. Димитър Аврамов е избран с листата на ДПС в избирателен район Монтана. Той е член на комисиите за борба със сивата икономика и контрабандата и по европейските въпроси и еврофондовете.", "date": "2019.04.17", "title": "Бившият гербаджия Димитър Аврамов   е обвинен за търговия с влияние"}
{"url": "https://duma.bg/obviniha-kmeta-na-septemvri-v-umishlena-bezstopanstvenost-n189993", "text": "Спецпрокуратурата повдигна обвинение срещу кмета на Септември Марин Рачев от ГЕРБ. Той е обвинен в умишлена безстопанственост за 7 деяния, ощетили общината с над 200 хил. лв. Това е станало с обществена поръчка за ремонт на пътна и улична мрежа между общината и \"Консорциум ремонти и възстановяване-Септември\" ДЗЗД. Срещу Рачев има доказателства, че е плащал на строителя, при това на многократно завишени цени, без да са били изпълнени строително-монтажни дейности, съобщиха вчера от Спецпрокуратурата. Материалите по този казус са отделени от наказателното производство срещу Рачев, което бе разделено заради огромния си обем. Обвинен за длъжностно престъпление е и зам.-кметът на община Септември Явор Митев. Докато замествал Рачев, той е сключил с фирмата анекс към договора за 1 млн. лв., без да е възникнала необходимост от това и с цел да набави облага за ДЗЗД \"Консорциум ремонти и възстановяване - Септември\", посочват от Спецпрокуратурата. Митев е обвинен и че през лятото на 2018 г. не съдействал на разследването срещу кмета. Рачев и Митев са на свобода под парична гаранция от 10 000 лв. ДУМА припомня, че кметът на Септември бе арестуван преди 15 месеца. Според прокуратурата Рачев е сключвал договори със себе си, тъй като фирмите, спечелили поръчките, се управляват от негови роднини, бивши съдружници или приятели. При обиска в дома му в нощно шкафче бяха открити и справки на Държавна агенция \"Национална сигурност\", свързани с купуване на гласове на местните избори през 2015 г.  Междувременно Апелативният съд отстрани от длъжност разследвания за злоупотреби в особено големи размери гербаджийски кмет на Созопол Панайот Рейзи и главната счетоводителка на общината Златка Мусева. Според спецмагистратите двамата могат да окажат влияние на свидетели, които предстои да бъдат разпитани. Обвинението срещу тях е, че от 2014 до 2017 г. са присвоили близо 2 млн. лв. общински пари чрез 34 договора. Рейзи плащал суми по фактури за извършени строително-монтажни работи, но вместо по сметката на фирмата ги превеждал на физическо лице, което нямало връзка с фирмата изпълнител. ", "date": "2019.04.17", "title": "Обвиниха кмета на Септември в умишлена безстопанственост "}
{"url": "https://duma.bg/darzhavniyat-rezerv-oprovergava-n189986", "text": "Горивото не е дизелово, а котелно. Платената цена не е 30 милиона лева, а в пъти по-малка и в нея са включени разходите по съхранение и доставка. Това се твърди в официално писмо-опровержение, изпратено от председателя на Държавната агенция \"Държавен резерв и военновременни запаси\" до редакцията на ДУМА и сайта \"Гласове\", чието е разследването за вчерашната публикация в двете медии. \"В резултат на проведената процедура ДА ДРВВЗ като купувач сключва с \"Полисан\" АД, като продавач два борсови договора за закупуване на котелно, а не на дизелово гориво... При подписване на договорите продавачът \"Полисан\" АД декларира, че горивото, което продава, е без тежести... Предприемайки действия за изтегляне на котелното гориво от базата на \"Полисан\" АД, ДА ДРВВЗ бе възпрепятствана поради образувано изпълнително дело от частен съдебен изпълнител срещу дружеството - \"Полисан\" АД и наложените запори и възбрани от него. В този момент узнахме, че \"Полисан\" АД има задължения към \"УниКредит Булбанк\" АД, за които е образувано изпълнително производство пред частен съдебен изпълнител и банката има претенции за учреден особен залог през 2007 г. върху всички налични горива в базата към момента... Във връзка с действията на \"УниКредит Булбанк\" АД и на частния съдебен изпълнител, които възпрепятстват държавата да се разпорежда с посоченото котелно гориво, сме сигнализирали своевременно всички компетентни органи: главен прокурор на Република България; Държавна агенция \"Национална сигурност\", министъра на вътрешните работи; министъра на правосъдието; Камарата на частните съдебни изпълнители\", се казва още в писмото.", "date": "2019.04.17", "title": "Държавният резерв опровергава"}
{"url": "https://duma.bg/gerb-darzhi-na-vlog-23-miliona-leva-n189988", "text": "ГЕРБ продължават да спестяват милиони левове в банки от държавната субсидия. Партията разполага с 23,3 млн. лв. в края на 2018 г., сочи годишният й финансов отчет пред Сметната палата. За сравнение, година по-рано организацията е имала 17,2 млн. лв. Това означава, че само за година тя е спестила допълнителни 5 млн. лв. Приходите на ГЕРБ през 2018 г. възлизат на около 15 млн. лв. - колкото е държавната субсидия. Разходите им са към 9,5 млн. лв. Постъпленията на партията на Бойко Борисов от членски внос са едва 161 000 лв. От лихви по банковите влогове, където партията държи парите си, в касата на ГЕРБ през 2018 г. са влезли към 3000 лв. От разходите на ГЕРБ едва 165 000 лв. са отишли за дарения.  Към 31 декември миналата година БСП е имала в наличност 6,5 млн. лв., което е с близо 2 млн. лв. повече в сравнение с края на 2017 г. Постъпленията на левицата през 2018 г. възлизат на 13,3 млн. лв., от които държавната субсидия е около 12 млн. лв., а членският внос - близо 1 млн. лв. Левицата е получила дарения в размер на 327 000 лв. 20 партии не са подали годишните си финансови отчети в Сметната палата, съобщи институцията. От тях действащи са осем - \"Български земеделски съюз\", \"ВОТ-консерватори\", \"Гражданска сила\", \"Движение експерти за регионите\", \"ДЕОС (Движение за европейско обединение и солидарност)\", \"Другата България\", \"Обединена България\" и \"Федерация активно гражданско общество\". Общо 128 политически партии са подали в Сметната палата годишните си финансови отчети и списъците на дарителите си за 2018 г. и са спазили законовия срок до 1 април.", "date": "2019.04.17", "title": "ГЕРБ държи на влог 23 милиона лева "}
{"url": "https://duma.bg/ivan-krastev-promyana-e-klyuchovata-duma-za-badeshteto-na-es-n189991", "text": "Промяна е ключовата дума за бъдещето на ЕС, необходима е за възстановяване и развитие на Европейския социален модел, отбеляза кандидатът за член на ЕП от \"БСП за България\" Иван Кръстев. Tой коментира бъдещето на Европа на форум на старозагорските социалистки. Кръстев отбеляза, че Европейският съюз е създаден като инструмент за поддържане на мира и сътрудничеството. \"Дълги години ЕС имаше огромен принос за намаляване на социално-икономическите неравенства и за повишаване на жизнения стандарт в държавите членки. Това направи Европа най-привлекателното място за живот и еталон в глобален мащаб. След финансовата и икономическа криза през 2008 г. институциите на ЕС бяха овладени от десницата, която в продължение на десетилетие работи в интерес на капитала и мултинационалните корпорации, а не на хората\", допълни той.  Социалистките обсъдиха основните предизвикателства пред всяка от 11-те общини в областта и начертаха работата си през следващите месеци. Решения ще се търсят в редица сфери - икономика, демографска и социална политика и образование.", "date": "2019.04.17", "title": "Иван Кръстев:  Промяна е ключовата дума за бъдещето на ЕС"}
{"url": "https://duma.bg/borisov-shtyal-da-bori-diktaturata-n189992", "text": "Премиерът Бойко Борисов обяви, че ГЕРБ обединяват всички сили \"срещу пълзящата диктатура, която искат да ни наложат опонентите\". Лидерът на ГЕРБ даде обяви идеята си, след като подписа споразумение за евровота с партия \"Никола Петков\". Това е третата формация, с която ГЕРБ се съюзяват, след като към тях се присламчиха СДС и \"Обединени земеделци\". ГЕРБ ще търси политическо сътрудничество с малки партии и за местните избори заради \"бруталните действия на опонентите\", заяви Борисов. Макар да не каза кого има предвид, стана ясно, че визира БСП. \"Зле прикриват целите си - много са видни. Техните брутални действия станаха публично известни. Така че не само заради самите избори и победата, аз мисля, че и в ГЕРБ сме узрели за следващите местни избори на базата на сътрудничество с по-малки, но на места с влияние партии\", каза премиерът. Партийният му заместник Цветан Цветанов  съобщи, че предстоят и споразумения с \"Гергьовден\", \"Съюза на репресираните\" и наследниците на Луков от \"Български демократичен форум\". ", "date": "2019.04.17", "title": "Борисов щял да бори диктатурата"}
{"url": "https://duma.bg/sadat-zadalzhi-nzok-da-plashta-lechenieto-na-skolioza-n189984", "text": "Върховният административен съд (ВАС) отхвърли жалбата на управителя на НЗОК срещу решение от 2015 г. на Комисията за защита от дискриминация (КЗД), с което e установено, че пациентите със сколиоза са дискриминирани. Решението е окончателно и не подлежи на обжалване. То на практика задължава НЗОК да плаща за лечението и имплантите на пациентите със сколиоза. КЗД постановява, че като не осигурява пълно или частично заплащане на имплантируеми медицински изделия при лечението на пациенти с това заболяване, НЗОК е допуснала нарушение на  Закона за защита от дискриминация. Препоръчано е на министъра на здравеопазването и на управителя на НЗОК да предприемат необходимите мерки за премахването й. Сега ВАС потвърждава решението на Административния съд в София и решението на КЗД.", "date": "2019.04.17", "title": "Съдът задължи НЗОК да плаща   лечението на сколиоза"}
{"url": "https://duma.bg/simvol-na-pochtenost-i-otgovornost-n189983", "text": "И 20 години след кончината му един българин остава символ на почтеност в политиката. На отговорност пред хората и пред себе си. Николай Добрев си отиде безумно рано. Много неща останаха недовършени. Той вярваше на хората и те му вярваха. Искаше да даде път на почтените и честните, да спре мутрите. И много обичаше България. Така и не се намери след него друг, когото всички българи, без разлика в политически пристрастия, толкова да тачат. Днес на \"Позитано\" 20 ще се съберат негови приятели и близки. За да не забравят, че пътят продължава заедно. И че не може да бъде забравен този, който има достойнство, морал, сила и съвест.", "date": "2019.04.17", "title": "Символ на почтеност  и отговорност"}
{"url": "https://duma.bg/i-5-blok-na-kozloduy-minava-na-novo-rusko-gorivo-n189977", "text": "От следващата година и 5 блок на АЕЦ \"Козлодуй\" ще заработи с подобреното руско ядрено гориво, което от ноември 2016 г. започна да се зарежда в 6 блок. Това е съобщил Олег Григориев, старши вицепрезидент на руската горивна компания ТВЕЛ, цитиран от \"Медиапул\", по време на международното изложение \"Атомекспо\" в Сочи. По повод искането на Агенцията по доставките на Евратом към АЕЦ \"Козлодуй\" да проведе търг за следващите доставки с възможност за диверсификация Григориев посочи, че \"ние уважаваме правилата в страните, където работим, и ако ЕК иска да се проведе търг, ние ще участваме в него\". Той каза още, че ръководството на АЕЦ \"Козлодуй\" се интересува от всички модификации на ядреното гориво, разработени от ТВЕЛ. Григориев посочи, че в момента 6 блок на българската ядрена централа работи наполовина зареден с касети ТВС-А12. Първото зареждане на 6 блок на 25 процента с това гориво стана през ноември 2016 г. Според предварително обявения от централата план през 2020 г. този реактор трябва напълно да се зареди с новите касети, които съдържат 50 кг ядрено гориво повече, по-високо обогатени са и позволяват маневреност през деня и през нощта на ядрената централа, която в момента е базова мощност в страната. Вече половината от касетите са подменени, а в момента върви подготовката и на 5 блок, чието първо зареждане с подобреното гориво се очаква да стане през 2020 г., стана ясно от думите на Григориев. Григориев каза, че договорът на ТВЕЛ с АЕЦ \"Козлодуй\" за свежо ядрено гориво е действащ и в него са фиксирани доставките. Относно изтичането на срока му представителят на компанията каза, че това е търговска тайна, но повдигна завесата, като обясни, че в него има различни опции и всичко зависи от решението на оператора АЕЦ \"Козлодуй\". Според Григориев договорът може да бъде продължен, но може да се обяви и търг. \"Готови сме да участваме във всякакви търгове\", каза Григориев и допълни, че не се страхуват от конкуренцията. От американската компания \"Уестингхаус\" са поискали от АЕЦ \"Козлодуй\" и от българската Агенция за ядрено регулиране одобрение за провеждане на експеримент с негово свежо ядрено, за да бъде одобрено то за участие в бъдеща процедура за търсене на доставчик. \"Ако те са готови да се състезават с нас, и ние сме готови\", каза Григориев за бъдещата процедура. България разчита на партньорство с Държавната корпорация \"Росатом\" на всички етапи от реализацията на проекта АЕЦ \"Белене\". Това каза енергийният министър Теменужка Петкова по време на среща в Сочи с генералния директор на руската компания Алексей Лихачов. \"Готови сме да разгледаме нашето участие в рамките на международното сътрудничество, като спазваме определени условия, които изискват този проект да ни е от полза\", каза Лихачов, цитиран от ТАСС.  По-рано министър Петкова разговаря и с представители на американската компания General Electric, като от тяхна страна бе потвърден интересът им за участие в АЕЦ \"Белене\" като доставчик на част от оборудването и инженер по проекта. General Electric би могла да сътрудничи и при осигуряването на част от финансирането за проекта, стана ясно по време на срещата.", "date": "2019.04.17", "title": "И 5 блок на \"Козлодуй\" минава на ново руско гориво"}
{"url": "https://duma.bg/s-41-narasnali-harchovete-za-hrana-za-10-g-n189976", "text": "С 9% са нараснали разходите за храна и безалкохолни през миналата година спрямо предходната. В сравнение с 2009 г. увеличението на разходите е с 41 на сто. Това показват данни на НСИ. Жилищните разходи - за вода, електроенергия, горива, жилищно обзавеждане и поддържане на дома, за миналата година са се повишили с 3% на годишна база и с 67,5% спрямо 2009 г. Разходите за транспорт и съобщения пък са се увеличили през 2018 г. с 15,8% на годишна база и с 90% спрямо 2009 година, докато средните разходи за данъци и социални осигуровки са нараснали с 13,9% спрямо 2017 г. и над три пъти спрямо 2009 г. През последната година разходите за данъци и социални осигуровки средно на човек от домакинство са в размер на 738 лв. и се увеличават с 13,9% в сравнение с 2017 г., а спрямо 2009 г. нарастват над 3 пъти. През м.г. относителният дял на разходите за храна от общия разход е 29,7%, което е с 0,4% по-малко в сравнение с 2017 г. През 2018 г. обаче е намаляла консумацията на хляб и тестени изделия с 1,8 кг и на плодове с 1,2 кг средно на един човек. Увеличила се е консумацията на зеленчуци с 2,7 кг, на кисело мляко с 1,7 кг, на месо с 1,5 кг и на безалкохолни напитки с 1,2 литра. На годишна база се е увеличило потреблението на алкохолни напитки от 28,9 на 31 л на човек. И тази на цигари от 656 на 674 броя. Според НСИ през м.г. се е увеличила покупателната способност на домакинствата за почти всички основни хранителни продукти с изключение на белия хляб, краставиците, пиперките, ябълките, гроздето, маслото. Най-много е нараснала покупателната способност при картофите, ориза, зрелия фасул, прясното мляко, свинското и птичето месо, захарта. Като цяло през 2018 г. домакинствата в България са изразходвали средно 5772 лева, което е повишение с 10,6% на разходите им спрямо предходната година. За последните десет години разходите са се увеличили 1,7 пъти. От данните на НСИ става ясно, че разходите на домакинствата нарастват повече от доходите - и общите, и реалните. През м.г. общият доход средно на човек от домакинство е нараснал със 7,6% спрямо година по-рано. Като сума той е бил 6013 лв. За последните десет години (между 2008 и 2018 година) средните доходи в България са се увеличили 1,6 пъти, показват данните на НСИ. Реалните доходи (отчитайки инфлацията) обаче са се увеличили през 2018 г. със 7,3% спрямо година по-рано. Спрямо в 2011 година те са се повишили с цели 138,1%.", "date": "2019.04.17", "title": "С 41% нараснали харчовете за храна за 10 г."}
{"url": "https://duma.bg/polovinata-danachni-deklaratsii-sa-podadeni-po-internet-n189975", "text": "Всяка втора данъчна декларация за доходите на физическите лица е подадена по интернет с ПИК на НАП или електронен подпис. Две седмици преди края на кампанията в приходната агенция са получени малко над 300 000 формуляра. До момента ПИК имат близо 600 000 лица, като данъчните очакват за пръв път през тази година броят на подалите документите си онлайн да е повече от този на избралите хартията, съобщиха от НАП. Крайният срок за деклариране на доходите от 2018 г. изтича на 30 април, като също дотогава трябва да бъде платен и дължимият данък. Плащането може да стане електронно с банкова карта и без такси чрез сайта на НАП. И през тази година от приходното ведомство дават възможност хората да проверят всички изплатени им суми извън трудов договор през 2018 г. чрез електронна услуга с ПИК или е-подпис. В справката се виждат всички хонорари, възнаграждения по граждански договори и други, които могат просто да бъдат преписани в декларацията. Така според данъчните рискът от пропуски и грешки значително намалява.", "date": "2019.04.17", "title": "Половината данъчни декларации са подадени по интернет"}
{"url": "https://duma.bg/predstoyashto-n189980", "text": "Дискусионен клуб \"Политика 21\" към БСП в София организира среща с проф. Янаки Стоилов на тема \"Държавата и европейското право\". Събитието ще се състои днес от 18 часа в залата на Градския съвет на ул. \"Леге\" №10, етаж 1.", "date": "2019.04.17", "title": "Предстоящо "}
{"url": "https://duma.bg/tarsyat-80-uchiteli-da-spasyavat-zakasali-uchilishta-n189981", "text": "Министерството на образованието търси 80 учители с опит над 8 години, които да преподават в региони с недостиг на педагогически специалисти. Инициативата е в рамките на националната програма на МОН \"Мотивирани учители\", която бе обявена в началото на годината. Заявления за включване в нея се приемат до 8 май. Учителите, които ще отидат в закъсалите училища, ще трябва да преподават математика, физика и астрономия, информатика и информационни технологии. В трудовите им договори се предвижда увеличение на възнаграждението с 300 лева и средства за покриване на наем от 200 лева на месец за една годинa или за възстановяване на транспортни разходи на пътуващи учители за същия период.  Другата възможност за кандидатстване е за специалисти с висше образование, които искат да придобият професионална квалификация \"учител\" по математика, физика и астрономия, информатика, информационни технологии и чужди езици. Те могат да подават документи до 24 април. Обученията ще са в едногодишна задочна форма. За един участник се предоставят 1200 лева за обучението, разходи за нощувки от 40 лева и 80 лв. за транспорт. Програмата предвижда и обучение на 150 педагогически специалисти, които да придобият допълнителна квалификация.  ", "date": "2019.04.17", "title": " Търсят 80 учители да спасяват   закъсали училища"}
{"url": "https://duma.bg/otnovo-remontiraha-trotoari-po-ul-graf-ignatiev-n189978", "text": "Пореден ремонт на ремонта направиха от \"Джи Пи груп\" на ул. \"Граф Игнатиев\" след дъждовете от последната седмица. След първия порой се оказа, че пред църквата \"Свети Седмочисленици\" и по някои тротоари се образуват огромни локви. Проверка показа, че бетонната основа на тротоара в участъка при градинката \"Св. Седмочисленици\" е излята, без да се оставят отвори за водосточните тръби на жилищните кооперации. Така водата при дъжд или топене на снега от покриви, вместо да се отвежда под земята в градската отводнителна канализация, се излива по тротоарите. Затова се наложи работниците да разбиват стегналата вече бетонна основа на тротоара и да положат тръбите, свързващи улуците на сградите с канализацията. Това допълнително забави полагането на най-горната тротоарна настилка в тази част на \"Граф Игнатиев\", тъй като трябва да се изчака бетонът да се втвърди.", "date": "2019.04.17", "title": "Отново ремонтираха тротоари по ул. \"Граф Игнатиев\" "}
{"url": "https://duma.bg/uchilishtni-shkafcheta-za-3-mln-leva-se-izpochupiha-za-mesetsi-n189982", "text": "Училищните шкафчета, за които държавата отдели 3 млн. лева в началото на учебната година, вече са изпочупени. С парите 588 общински школа трябваше да купят 111 000 ученически шкафчета за настоящата учебна година. Някои от тях все още не са успели да ги поставят, а в други металните кутии вече се рушат. Проверка на ДУМА установи, че в голямо столично училище металните шкафове, които стоят в коридорите, са огънати или с изпочупени ключалки. По близо една трета от кутиите вече зеят дупки на липсващите заключващи механизми, които се оказват поставени върху лесно чуплива пластмаса. Затова и след едва няколкомесечно ползване децата вече не могат да заключват учебниците си.  Намерението на МОН бе учениците до 7 клас да не носят тежки раници всеки ден до училище, а част от учебниците да остават там. За да се поставят в коридора, той трябва да е достатъчно широк, а шкафовете да се метални, гласят инструкциите на пожарната. Дървени гардеробчета може да има само в гласните стаи.  Средствата за тях - 2,8 млн. лева, бяха предвидени в Националната програма на МОН \"Осигуряване на съвременна образователна система\". По-късно правителството отпусна допълнително 6,75 млн. лв. за още кутии за съхранение за училищата, в които не бяха осигурени на първия етап.", "date": "2019.04.17", "title": "Училищни шкафчета за 3 млн. лева  се изпочупиха за месеци"}
{"url": "https://duma.bg/balgarski-kamioni-blokirani-v-turtsiya-n189972", "text": "Стотици камиони и леки коли са задържани на границата ни с Турция и не могат да влязат в България заради въведената на 11 април нова система за събиране на граничните пунктове на неплатени от шофьорите пътни такси и глоби. Шофьорите, които нямат пари, оставят камионите на наказателен паркинг и тръгват пеша. От началото на седмицата шофьори чакат на граничния пункт \"Капъкуле\" да им донесат пари, за да могат да си платят санкциите и да напуснат Турция, съобщи БНТ. В момента новата система включва събиране единствено на неплатени пътни такси - за магистрали, мостове, пътни съоръжения. Очаква се тя да заработи в пълен капацитет, включително и за събиране на неплатени глоби за нарушение на правилата за движение на територията на Турция. Във връзка с това е препоръчително българските граждани стриктно да спазват правилата за движение по пътищата и други разпоредби на територията на Турция, съветват от Министерството на външните работи. Има проблем с новата система за събиране на пътни такси и глоби, каза председателят на Съюза на международните превозвачи Йордан Арабаджиев. Налице са много случаи, при които в сайта фигурира сума - да речем, от 50 или 100 лири, а когато шофьорът отиде да плати глобата, му се казват съвсем други цифри - 2000-3000 лири. За да премине един шофьор, той трябва да плати глобата, каза Арабаджиев, цитиран от БНР. Той е разговарял с турската асоциация на превозвачите. Обяснили му, че проблемът е в интегрирането на системата. Досега пътните такси са се събирали от други органи, а от 11 април са прехвърлени към Министерството на търговията и митниците. Турските митнически власти са установили, че са били допуснати технически грешки при около 100 случая с чужди граждани и са били надвзети парични суми. Това сочат данните на генералното ни консулство в Одрин. Към момента не може да се каже при колко от тези случаи става въпрос за български граждани и фирми. Генералният ни консул в Одрин е имал среща с директора на турската митница \"Тракия\". На нея е постигната договореност до края на тази седмица и след изготвянето на пълен анализ на въпросните грешки турската страна да предостави на българския генерален консул в Одрин списък на автомобилите, на които са били наложени и заплатени по-високи такси. Ще бъде предоставен и електронен адрес, на който да се изпращат молби за възстановяване на надвзетите суми, се казва в съобщението на Министерството на външните работи. Във връзка със създалата се ситуация министърът на транспорта Росен Желязков се срещна с турския посланик у нас д-р Хасан Улусой. Турският посланик е обяснил, че размерът на незаплатени тол такси и/или наложени глоби може да се оспорва по съответния ред, но съгласно турското законодателство първо е необходимо да се заплати определеният размер, след което същият подлежи на обжалване. `", "date": "2019.04.17", "title": "Български камиони блокирани в Турция"}
{"url": "https://duma.bg/zapochnaha-proverki-za-iztochvane-na-subsidii-s-virtualni-zhivotni-n189974", "text": "За да бъде прекратено източването на субсидии с виртуални животни, започна инвентаризация на животните в стопанствата в цялата страна. Тя се извършва от Българската агенция по безопасност на храните (БАБХ) и практикуващите ветеринари, съобщи заместник-министърът на земеделието Янко Иванов, цитиран от агроминистреството, на среща с производители в Благоевград. Целта е да стане ясно има ли и колко са виртуалните животни във връзка с приема по директните плащания за Кампания 2019 г. Системата трябва да се изчисти от такива практики, каза Иванов. По думите му проверките и инвентаризацията ще продължат, защото трябва да има яснота и по-добър контрол. Във фермите ще бъдат гледани паспорти, ветеринарномедицински свидетелства  на животни и отразяването им в Интегрираната информационна система на БАБХ - ВетИС. \"Трябва да има справедливо и ефективно разпределение на средствата, които се дават на животновъдите\", каза още той.", "date": "2019.04.17", "title": "Започнаха проверки за източване на субсидии с виртуални животни"}
{"url": "https://duma.bg/nov-intsident-s-dete-nahapano-ot-domashno-kuche-n189979", "text": "Домашно куче нападна 8-годишно момче на детска площадка във Враца в понеделник вечерта. Инцидентът е станал пред очите на стопанката на немската овчарка и на родителите на пострадалото дете. Бащата на момчето разказа, че докато се занимавал с другото си дете, момчето било захапано за лакътя от кучето. Родителят незабавно се притекъл на помощ, а в това време собственичката на кучето успяла да го дръпне от момчето. Бащата посочи, че въпреки че жената е носела намордник, той не е бил поставен на кучето. Това станало едва след инцидента, докато чакали полиция и спешна помощ. Това е поредният инцидент с нападение на кучета над деца за последната седмица. Припомняме, че преди дни ротвайлери нахапаха три деца на 7, 9 и 12 години, както и дядо им в софийското село Железница.", "date": "2019.04.17", "title": "Нов инцидент с дете, нахапано от домашно куче"}
{"url": "https://duma.bg/prevozvachi-plashat-s-poskapvane-i-protesti-zaradi-tol-taksite-n189973", "text": "Превозвачи очакват хаос с въвеждането на тол системата и прогнозират, че стоките ще поскъпнат. \"От 18 филийки в хляба три ще отиват за тол такса, четири за ДДС, останалото за разходи и печалба на производителя\", каза пред Нова телевизия Миролюб Столарски от Българската асоциация на сдруженията в автомобилния транспорт (БАСАТ). От бранша искат държавата да отложи въвеждането на тол системата. Тя трябва да започне да работи от средата на годината за камиони от над 3,5 тона. \"Очакваме хаос, защото системата все още не е изградена. По договор трябва да има 6-месечен тестов период, който да покаже, че системата работи и отчита коректно\", обясни Илиян Филипов, председател на БАСАТ. Според него без тестов период ще има хаос. \"Трябваше да бъдат създадени около 100 чисто нови пунктове. Не е направена връзката между митниците и АПИ, както и между НАП и АПИ. Ще стане така, че транзитният трафик ще минава безплатно. На митницата няма как да ги контролират. Системата изобщо не е изградена. В момента с една винетка минават 3 турски камиона\", заяви Столарски. \"Всички сме \"за\" системата. Но нито една държава не таксува втори, трети клас пътища\", заяви Столарски. Той е категоричен, че няма как един превозвач да избере път, по който да не плати, например по третокласен. В същото време едва 7% от пътищата в Германия били обложени с тол такса, а в България те са 82%, заяви Филипов. \"Всички тези пари ще бъдат платени от българския потребител, а те никак не са малко. Това е разход, който ще вземем от нашия клиент, а той ще я вземе от вас, от стоката, която си купувате\", заяви той и даде пример със собствения си бизнес. \"Имам 50 камиона, с които зареждам две големи фирми. Сега те ми плащат 68 000 лв. за винетки. След като влезе тол системата, тази сума ще нарасне до 4,120 млн. лв.\" Филипов каза, че са разговаряли с АПИ и са предупредили, че с тези такси няма да се съгласят и ако трябва, ще преминат към протестни действия.", "date": "2019.04.17", "title": "Превозвачи плашат с поскъпване и протести заради тол таксите"}
{"url": "https://duma.bg/ruski-ekspert-sarbiya-mozhe-da-provali-turski-potok-n189971", "text": "Сърбия провали газопровода \"Южен поток\". Те подкрепяха само на думи този проект, но не направиха нищо реално за неговото осъществяване. Изглежда, че сега ситуацията може да се повтори и с \"Турски поток\". В момента активно се обсъжда удължаването на договора за транзит на руски природен газ през територията на Украйна. Не е тайна, че обемът на украинския транзит ще зависи от скоростта на строителството през територията на европейските страни на газопроводите, които ще станат продължение на \"Северен поток 2\" и \"Турски поток\". В Южна Европа строителството още не е започнало, тук имаме негативния опит от провала на проекта \"Южен поток\". За неговия провал е прието да се обвинява България, която след визитата на американски сенатори оттегли разрешението за строителството на газопровода през своята територия. \"Зад кадър\" обаче остана фактът, че съседите на българите - сърбите - също провалиха сроковете за началото на строителството.  В резултат на \"Газпром\" му се наложи да преразгледа маршрута на газопровода и на бял свят се появи проектът \"Турски поток\". В края на миналата година завърши строителството на морската част от газопровода \"Турски поток\" (две тръби, всяка с капацитет по 15,75 милиарда куб. м). Първата тръба ще доставя газ на Турция. В резултат на това ще се освободят газотранспортните мощности през територията на Украйна, Румъния и България, по които днес се транзитира руският газ за Турция. Този капацитет може да бъде натоварен в реверсен режим, за да може природният газ да тече от Турция за България. Проблеми могат да възникнат в Унгария и Сърбия, които в момента получават газ през Украйна. За да бъдат присъединени към \"Турски поток\", трябва да се изгради съединителен газопровод между България и Сърбия, а също така да се модернизират българската и сръбската газотранспортна система до границата с Унгария. Лидерите и правителството на Сърбия обичат да говорят колко им е скъпа Русия и колко подкрепят проекта \"Турски поток\". Струва си да припомним, че те на думи подкрепиха и \"Южен поток\", но на практика не направиха необходимите стъпки за реализирането на този проект. В случая с \"Турски поток\" ситуацията, изглежда, се повтаря. През януари миналата година сръбският президент Александър Вучич заяви, че строителството на продължението на \"Турски поток\" на сръбска територия ще започне през лятото на 2018 г. На практика това не се случи. В края на януари 2019 г. той заяви, че строителството ще започне след \"няколко дни или седмици\". Тогава директорът на сръбската държавна компания \"Сърбиягаз\" Душан Баятович уточни, че строителството ще започне през март. През февруари той вече започна да говори \"за края на март-началото на април\". Строителството трябва да приключи, по думите на Душан Баятович, до 15 декември тази година, което напълно устройвало \"Газпром\", чийто транзитен договор с Украйна изтича до края на 2019 г. Въпросът е дали сърбите ще изпълнят своите обещания. Сърбия е много обичана в Русия. Достатъчно е да си припомним големите протести срещу бомбардировките на НАТО срещу Сърбия, които се проведоха пред сградата на американското посолство в Москва. Доброволци от Русия воюваха на страната на Сърбия срещу католиците хървати и босненските мюсюлмани по време на войните в бивша Югославия (1991-1995). Мнозина обаче забравят, че първата цветна революция избухна не в Киев през 2004 г., а в Белград през 2000 г. В резултат на власт в Сърбия дойдоха проамерикански сили. Официално Сърбия не е член на НАТО и ЕС, но лидерите на тази страна постоянно говорят за нейния стремеж да влезе в състава на Евросъюза. Нещо повече,  Важна особеност - военнослужещите на НАТО имат дипломатически статут на територията на Сърбия. Русия вече няколко години моли Сърбия да предостави същия статут на служителите в руския център на министерството на извънредните ситуации в Ниш, но безрезултатно. Руските спасители многократно са се притичали на помощ на сърбите в извънредни ситуации. По-конкретно, по време на силното наводнение през 2014 г. Но дипломатически статут така й не са заслужили. Налагало ми се е често да посещавам Сърбия. На първо време си в еуфория. Сърбите постоянно говорят колко обичат Русия. Наистина много скоро те се опитват да сведат разговора до темата: \"Обичам Русия, дайте ми пари.\" В този момент и на мен ми се иска да кажа: \"Обичам Сърбия, дайте ми пари.\" При разговорите си със сръбски икономисти и политолози успях да науча, че почти цялата  И това не смущава никого. Нещо повече, с колкото по-голям брой служби контактува един или друг човек, толкова той е смятан за по-авторитетен, значи той е търсен. Александър Вучич и неговото обкръжение прекрасно се вписват в шаблона, който постоянно се повтаря в различни страни. Групировката идва на власт с националистически лозунги. Новата власт обещава да се погрижи за националните интереси на своята страна. Но понеже идват на власт с помощта на силна външна подкрепа от други страни, на тях им е много трудно да защитават националните интереси. Новите власти са принудени да взимат решение в полза на своите чуждестранни покровители. Не е тайна, че в Сърбия много медии се намират под чужд контрол. Чужденците активно работят със сръбските обществени организации. Александър Вучич се опитва да повтори стратегията на Тито, който основа движението на необвързаните и играеше на противоречията между САЩ и СССР. Но Сърбия не е Югославия. Тя е далеч по-малка и по-слаба. Днес няма противопоставяне между два блока, изповядващи различна идеология. В САЩ, Русия и Китай има един и същи капитализъм със своите местни особености. В резултат Вучич бързо стигна до закономерния резултат. Населението на страната се разочарова от него. Още повече че проблемите с корупцията в Сърбия са големи. Свидетелство за това са многобройните митинги срещу управлението на Вучич в големите градове. В тези условия на чужденците им е далеч по-лесно да му стоварят всички грехове и да заложат на друг политик, за да повторят същия цикъл. Именно по тази причина Вучич започна да говори много за своите прекрасни отношения с лидерите на Русия и Китай. Той се надява да намери подкрепа от тях. Може ли да излезе победител от тази битка? Най-вероятно - не. Но очевидно не си струва да очакваме бърза реализация на проекта \"Турски поток\" на сръбска територия. Сърбите много обичат да говорят за своето превъзходство над българите. Истината в случая с \"Турски поток\" е, че  А \"Сърбиягаз\" създаде за тази цел съвместна компания с \"Газпром\" - \"Газтранс\". Моят опит от сътрудничеството със сърбите ми позволява да направя следната прогноза. Те постоянно ще разказват за трудностите, които възникват с продължението на \"Турски поток\", и ще се опитват да измъкнат от \"Газпром\" и Русия максимално количество пари за \"ускоряването на този процес\". Едновременно с това те ще се молят за пари от своите благодетели от САЩ, Великобритания и други държави, защото бавят строителството. В тези условия е невъзможно да се каже кога точно природният газ от \"Турски поток\" ще влезе в Унгария. Може да се окаже, че е по-лесно Унгария и Сърбия да бъдат снабдявани с газ от \"Северен поток 2\". ", "date": "2019.04.17", "title": "Руски експерт: Сърбия може   да провали \"Турски поток\""}
{"url": "https://duma.bg/sandars-e-milioner-ot-knigite-si-n189966", "text": "Социалистът и защитник на бедните в САЩ Бърни Сандърс се оказа милионер, пише АФП. Сенаторът e забогатял значително след издаването на последните му книги. Доходите на Сандърс са били 1.06 милиона долара през 2016 г. и 1.13 милиона през 2017 г. По-голямата част от сумата са пари, спечелени от книгите му \"Нашата революция\", \"Къде отиваме оттук нататък\". Критиците на Сандърс го притискаха да публикува данъчните си декларации. Според тях той нямал право да говори от името на бедните заради доброто си материално състояние. То обаче е спечелено от честен труд, а не от финансови операции. ", "date": "2019.04.17", "title": "Сандърс е милионер  от книгите си"}
{"url": "https://duma.bg/ruskite-s-400-shte-pazyat-ankara-i-istanbul-n189967", "text": "Руските ракети С-400 ще охраняват най-големите турски градове Анкара и Истанбул, заяви във Вашингтон турският министър на отбраната Хулуси Акар във Вашингтон. По думите му изтребителите F-35 на САЩ ще бъдат в базата Малатя 600 км от Анкара. ВВС базата край Анкара ще бъде първата турска база с руските ракети С-400, писа неотдавна в. \"Йени Шафак\". Проблемът с ракетите бе обсъден и на срещата на турския финансов министър Берат Албайрак с президента Доналд Тръмп. Той изслуша по много разумен начин и с положително разбиране въпроса за нуждите ни от С-400, заяви Албайрак, който е зет на президента Реджеп Ердоган.", "date": "2019.04.17", "title": "Руските С-400 ще пазят  Анкара и Истанбул "}
{"url": "https://duma.bg/gorya-parizhkata-notr-dam-osnovnata-sgrada-otselya-n189969", "text": "Овладян е пожарът в парижката катедрала \"Нотр Дам\", обявиха френските власти, след като прочутата в цял свят средновековна забележителност пламна в понеделник привечер. Спасени са и едни от най-ценните артефакти на катедралата. На сигурно място са короната от тръни и туниката на канонизирания за светец френски крал Луи IX, управлявал през 13 век, обяви управителят на храма Патрик Шове. Все пак стихията е унищожила част от средновековния шедьовър. Пожарната служба обяви, че огънят е срутил около две трети от сложната дървена конструкция на покрива на \"Нотр Дам\", известна като \"Гората\". Рухна и високата кула, която се издигаше над основната конструкция. \"На мястото на тавана, където беше кулата, зее дупка, а частите й лежат на пода\", заяви столичната кметица Ан Идалго. \"Като по чудо олтарът и неговият кръст са спасени\", допълни Идалго. Спасена е и основната сграда. \"Вече смятаме, че основната сграда на \"Нотр Дам\" е спасена и ще бъде запазена\", каза ръководителят на операцията Жан-Клод Гале, само час след като беше обявил, че не може да даде гаранции за катедралата. Според Гале няма опасност двете кули на \"Нотр Дам\" да рухнат. Спасени са и двете камбанарии, които се издигат над фасадата на \"Нотр Дам\", както и известният, прозорец със стъклопис във формата на роза над централния вход. Часове наред пожарникарите се бориха да овладеят пожара, един пожарникар е пострадал сериозно по време на гасенето. Причините за пожара тепърва ще се изясняват. Полицията обяви, че разглежда избухването на огъня като инцидент. Според пожарникари проблемът може да е бил предизвикан от ремонтни работи, извършвани в \"Нотр Дам\". Ремонтите започнаха наскоро, след като в каменните стени на 850-годишния храм бяха забелязани пукнатини, които предизвикаха опасения, че сградата може да е станала нестабилна. Президентът Еманюел Макрон отиде на местопроизшествието, още преди пожарът да бъде угасен окончателно. По-късно написа в социалните мрежи, че \"част от всеки французин е изгоряла днес\". \"Като всеки мой сънародник, аз съм натъжен да видя как част от нас изгоря тази вечер\", казва още Макрон пред журналисти. \"Избегнахме най-лошото\", каза още Макрон, имайки предвид опасността да се срутят двете основни кули. Заради пожара Макрон отмени планираното обръщение към нацията, на което трябваше да обяви икономически и социални мерки в отговор на протестите на \"жълтите жилетки\". Той обеща \"Нотр Дам\" да бъде реставрирана и обяви началото на дарителска кампания за събиране на средства. 200 млн. и 100 млн. евро дават съответно две от най-богатите фамилии във Франция - Арно Пино.  Според ръководителя на Събранието на епископите на Франция Ерик де Мулен-Бофор, възстановяването на щетите от пожара \"ще отнеме години\". \"Нотр Дам\" е един от символите на Париж. Катедралата се посещава от 13 млн. души годишно, повече отколкото другата известна забележителност в града - Айфеловата кула. \"Нотр Дам\" е дала името си на един от най-известните френски романи \"Парижката Света Богородица\" на Виктор Юго. Построената през 12 и 13 век готическа катедрала е обявена за световно културно наследство от ЮНЕСКО през 1991 г. За последно \"Нотр Дам\" е търпяла сериозни повреди по времето на Великата френска революция в края на 18 век. По време на двете световни войни известната сграда не понася никакви поражения.  ", "date": "2019.04.17", "title": "Горя парижката \"Нотр дам\",  основната сграда оцеля "}
{"url": "https://duma.bg/velikobritaniya-s-rekordno-visoka-zaetost-n189968", "text": "Заетостта във Великобритания достигна рекордно високо ниво въпреки несигурността на Брекзит, показват официални данни. \"Равнището на заетост във Великобритания се е увеличило със 179 000 до рекордно високо ниво от 32,72 милиона души за трите месеца до февруари 2019 г.\", докладва Службата за национална статистика. Това е най-високото ниво от началото на статистическите проучвания през 1971 г. Нивото на безработица остана на 3,9% - най-ниското от 1975 г.  Германският външен министър Хайко Маас заяви в интервю за \"Файненшъл таймс\", че още едно отлагане на Брекзит след договорения вече срок на 31 октомври не трябва да се дава на Лондон. ", "date": "2019.04.17", "title": "Великобритания с рекордно  висока заетост"}
{"url": "https://duma.bg/da-obshtuvame-s-rusiya-zove-general-ot-nato-n189970", "text": "Тревога от отношенията между НАТО и Русия, които сега са по-лоши от времето на Студената война, изрази върховният главнокомандващ на обединените въоръжени сили на НАТО в Европа генерал Къртис Скапароти в интервю пред АП. По неговите думи дори по времето на \"желязната завеса\" между алианса и СССР е имало диалог. \"Ние разбирахме сигналите си. Говорихме си\", твърди той, цитиран от руския официоз \"Российская газета\". Безпокойството на генерала е предизвикано от обстоятелството, че всички контакти между страните са замразени и НАТО не знае какви са плановете на Русия. За трите години, през които той е главнокомандващ на европейските сили на алианса, генералът се е срещал лично само два пъти с началника на руския Генщаб ген. Валери Герасимов и няколко пъти е разговарял с него по телефона. Къртис Скапароти отбеляза, че смята общуването между военните за важна част от политиката на сдържане, защото противниците, които знаят възможностите и намеренията си, е по-малко вероятно да започнат конфликт.  \"Затова си мисля, че трябва да общуваме повече с Русия. Това гарантира, че ние се разбираме едни други и защо правим това, което правим\", заяви Скапароти.  Експерти поясниха пред вестника, че Русия многократно е правила опити за активизиране на отношенията. \"Алиансът бе канен да участва на конференции по международна сигурност, получи предложение да прати делегация на международните армейски игри. В хода на тези мероприятия бе напълно възможно да се започне неформален диалог, но те или въобще не отговаряха, или казваха категорично не\", припомня експерт, близък до руското министерство на отбраната. По думите му за затопляне на отношенията започват да говорят онези високопоставени офицери на НАТО, които или излизат в оставка, или вече са в такава. \"Скоро на мястото на Скапароти ще дойде нов главнокомандващ и ще видим дали той ще говори за необходимостта от затопляне на отношенията\", отбелязва събеседникът на изданието. Според сенатора Владимир Джабаров, ако заявлението на американския генерал бъде последвано от практически действия, натрупалото се през последните десетилетия напрежение ще започне постепенно да отслабва.", "date": "2019.04.17", "title": "Да общуваме с Русия,  зове генерал от НАТО"}
{"url": "https://duma.bg/komentar-na-tramp-podpali-vrazhdebnost-n189965", "text": "Коментари на Доналд Тръмп срещу депутатка мюсюлманка Илхан Омар доведоха до смъртни заплахи срещу нея, пише Би Би Си. В 20-минутна реч Омар разискваше спазването на гражданските права на американците мюсюлмани след 11 септември, но Тръмп реши, че тя омаловажава терористичните атаки. Демократическата партия я защити, Тръмп обаче публикува извадка от речта и написа, че Илхан е \"извън контрол\". Депутатката заяви, че \"откакто президентът написа този туит в петък вечерта, се увеличиха директните заплахи към живота ми. Много от тези заплахи изрично споменават видеото на президента\".", "date": "2019.04.17", "title": "Коментар на Тръмп  подпали враждебност"}
{"url": "https://duma.bg/dopitvane-dava-pobeda-za-zelenski-n189964", "text": "Комедийният актьор Володимир Зеленски ще спечели президентските избори в Украйна, показва ново проучване на социологическата агенция KIIS, цитирано от медиите. Очаква се на втория тур от изборите Зеленски, който е новак на политическата сцена, да събере 72,2% от гласовете. Настоящият президент Петро Порошенко ще събере 25,4 на сто. В проучването, което е проведено в периода между 9 и 14 април, са били анкетирани 2004 избиратели от цяла Украйна, с изключение на Крим, който вече е част от Руската федерация. Миналата седмица в проучване на агенция \"Рейтинг\" Зеленски печелеше 61 от гласовете, а Порошенко - 24 на сто. Балотажът на президентския вот е на 21 април, тази неделя. На първия тур Зеленски спечели малко над 30% от гласовете, а Порошенко малко над 15 процента. ", "date": "2019.04.17", "title": "Допитване дава  победа за Зеленски"}
{"url": "https://duma.bg/diktatura-v-opozitsiya-n189961", "text": "Събужда се човек, пуска телевизора и денят автоматично започва нещастно - попада на Бойко Борисов. Хайде, това как да е, то друго сутрин в телевизора почти няма. Обаче той изрича нещо, от което и малкото ти съпротивителни сили изчезват. \"Трябва да обединим всички сили срещу пълзящата диктатура, която се опитват да наложат нашите опоненти. Те зле прикриват целите си и много са видни техните брутални действия.\" И, оглупял от сутринта, се опитваш да схванеш какво чуваш, кой говори, коя дата е. Дали пък не е имало преврат нощес, а ти да си го проспал? Мобилизираш жалките си интелектуални остатъци, мъчително се добираш до компютъра и четеш: \"Диктатурата е автократична форма на управление, при която властта е концентрирана в една личност или ограничена група от хора (партия, хунта, семейство и др.). За разлика от абсолютната монархия диктатурата не легитимира съществуването си чрез позоваване на историческа традиция или с религиозни аргументи, а най-често с нуждата от преодоляване на някаква извънредна заплаха или от излизане от временна криза. Тъй като диктатурите обикновено не търсят широко обществено съгласие, те често разчитат на насилие и ограничаване на човешките права за запазване на властта си. В повечето случаи това е свързано с премахване на независимостта на съдилищата, въвеждане на цензура върху средствата за масова информация, ограничаване на дейността на независимите от правителството организации.\" Четеш... и те облива спокойствие. Четеш... и плюеш в пазва. И разбираш, искрено разбираш защо министър-председателят, който с личната си партия управлява родината ти има-няма десет години, се тресе от страх, че опозицията ще наложи диктатура и ще свали неговата демократична власт. Защото нито една от характерните черти на диктатурата не присъства в Бойкоборисовата България. Нито една. Няма нарушаване на човешките и гражданските права. Няма зависима съдебна система. (\"Ти си го избра, не ми се подсмихвай, ти си го избра, а след туй...\") Няма цензура. Няма манипулирани избори. Няма тайна полиция. Демокрацията и върховенството на закона властват в Бойкоборисова България. Не, задкулисие няма. Не, зад нито една от трите власти - законодателна, изпълнителна, съдебна, не наднича една и съща корпулентна фигура. Не, за бога, тук всичко е наред. По стандарт. Как беше - \"ние в ГЕРБ налагаме морален стандарт\". Едно-единствено нещо никак не е наред в бляскавата демокрация на Бойкоборисовата България. Едни опоненти пълзят, чумата да ги тръшне, пълзят и налагат диктатура. Без да са на власт, без да имат инструментите, без да имат управленските лостове. Пълзят гнидите и му развалят рахата с брутални действия. И така. След цялата интелектуална главоблъсканица денят ти тръгва с прозрение - управляващият вече десета година дописа \"Уикипедия\". Обяви, че има диктатура в опозиция.  Аве!", "date": "2019.04.17", "title": "Диктатура в опозиция"}
{"url": "https://duma.bg/ruhna-hramat-na-evropa-n189962", "text": "Светът замря пред кадрите на горящата Парижка Света Богородица. В Европа няма други такъв храм, който през вековете така дълбоко да е проникнал в нейния духовен ген, да се е втъкал в културния й код - архитектура, музика, литература. Европа застина пред страховитата картина, защото инстинктивно почувства, че храмът отдавна не е просто изящно каменно творение, а символ на цялата християнска цивилизация. Така, както Партенонът в Атина и Колизеят в Рим са емблеми на нейното елинско и римско наследство. Пожарът в сърцето на Париж не случайно придоби и силата на знамение, защото лумна в началото на страстната за католическа и протестантска Европа седмица. \"Това можеше да се очаква. Време е за погребални венци на гроба на християнска Европа\", шепнеше в нощта на бедствието пред тв микрофоните възрастен парижанин. Той имаше предвид големия символ, погребваше духа на Европа. После взе да припомня масовия отказ на съвременна Европа от християнските нравствени норми и микрофоните тутакси го загърбиха. Думите му не съответстваха на \"новите\" европейски ценности - гей общества, политкоректност, мултикултурализъм. За \"новите кръстоносци\" на съвременната \"светска религия\", за която няма забрани, а следователно няма и морал, размишления на тема християнство звучат като ерес. Самоубийственото сгромолясване на Европа в ямата на \"модерното езичество\" вече дава своите отровни плодове. Модата на този нов морал най-успешно се разпространява тъкмо в Европа. На никой друг континент нейният ход не е така победоносен. Никъде с такава скорост не се затварят и не изчезват църкви и не намаляват вярващите християни, както това става в Европа. Затова пък да не забравяме, че в ислямския свят, а и в Европа, джамиите никнат като гъби, множат се и молитвените сгради на лъжехристиянски секти.  В Лондон от 2001 г. до 2010 г. са били затворени над 500 храма и са превърнати в обществени сгради. А до 2020 г. в страната ще изчезнат още най-малко 4000 храма! Същата е картината и в останалите европейски страни. Свещениците се оплакват, че истински религиозните миряни стават все по-малко. Обнадеждаващо обаче е, че повечето европейци - без значение дали са вярващи, или атеисти, се определят като християни. Защото именно християнството е в основата на европейския културен код и става дума не толкова за религиозна принадлежност, а за духовна същност, определяща за всяка личност. Без този културен код не може да има каквито и да било ценности и цивилизация. И когато ЕС преди години по волята на \"новите кръстоносци\" в лицето на държавните си лидери и брюкселското чиновничество отказа да фиксира този исторически факт в разработваната тогава конституция, заложи основите на модерното езичество. Още тогава европейската цивилизация бе осакатена и т.нар. европейски ценности - лишени от смисъл и превърнати в кухи лозунги. На тяхно място се настаниха лицемерието, алчността, властолюбието. Все качества, порицавани от всички религии. Преди 10-ина години - още преди разцвета на нова езическа Европа, в Швеция бе осъден пасторът Оке Грин, защото нарекъл хомосексуализма \"злокачествен тумор в тялото на обществото\". Неговата участ не е изключение. Това са съвременните европейски ценности - търпимост към всички пороци и наказание за всеки, който ги отхвърля. Докато кладата на Парижката Света Богородица гореше, сигурно никой от европейските лидери не се замисли, че каменните химери по нейната фасада са символ именно на пороците. Те оцеляха в пожара. Знамението не е случайно.", "date": "2019.04.17", "title": " Рухна храмът  на Европа"}
{"url": "https://duma.bg/hayl!-n189960", "text": "След три дни София ще се прослави с поредното българско позорище - на 20 април, в рождения ден на Хитлер, тук се събират неонацистки организации от пет европейски държави. Щели да правят конференция с фашистките си речи и символика. Организира я същият Български национален съюз (БНС), следовник на нациста Христо Луков, който вече 16 години вилнее необезпокоявано из столицата ни с уж забраненото от общината шествие.  Няма я държавата да спре все по-вихрещата се у нас вакханалия на неофашизма и неонацизма. Знае се кой я вихри, знае се къде го прави, но - нищо. Изпънатите ръце на Луковмарш обикалят света по чужди фашистки сайтове, пропагандирайки \"гостоприемството\" на България. Дотолкова, че чак САЩ се възмутиха от българското политическо и морално падение \"в памет на героя Луков\". Да не мислите, че БНС си признава хитлеристкото потекло? Не, те там са патриоти! Този път не се свенят цинично да злоупотребят не само с деня на Априлското въстание, но и с лозунга \"Заедно за Европа на отечествата\". Абе, за пълни идиоти ли смятате българите? Тъкмо хитлеризмът е идеологията на антиотечествата, на расизма, на \"чистата раса\" и останалите, особено евреите и славяните - боклук и измет, подлежащ на изтребление. Обаче. Защо БНС да не превърне България в свърталище на крайнодесни банди на европейския неонацизъм, като тук имат прекрасни условия за това? Ами че именно България оневини изцяло фашизма - не просто, а на държавно ниво, като през 1996 г. отмени присъдите на Народния съд за отявлени главорези и палачи. В тази държава е нормално да няма един хванат да рисува свастики по стените и по паметниците. Нормално е депутати на ГЕРБ да се \"шегувкат\" с \"Хайл!\" в Аусшвиц. Нормално е община да не вижда Луковмарш, а МВР да вика: нямаме данни за неофашистки организации у нас! Хайде, бе! Данните са пред очите на цял народ, но той и да иска, няма как да орешети неонацистите. А властта, която трябва да го пази от възраждащите се изстъпления - ни лук яла, ни мирисала. Хайл!    ", "date": "2019.04.17", "title": "Хайл!"}
{"url": "https://duma.bg/kratki-novini-n189963", "text": "\"Повтарям позицията на ЕС, че митниците в Косово са контрапродуктивни и трябва поне временно да бъдат преустановени. \"Това написа в туитър еврокомисарят Йоханес Хан след срещата му в Прищина с косовския президент Хашим Тачи. Домакинът обаче настоя ЕС да махне визите за косоварите.  Малко вероятно е Полша да изключи цялото оборудване на \"Хуауей\" от изграждането на мобилните мрежи от 5-о поколение, заяви полският зам.-министър Карол Оконски. Варшава се притеснява, че подобен ход ще оскъпи твърде много 5G мрежата. Тя обаче ще наложи определени ограничения на мрежата. Така Полша ще се присъедини към Еврокомисията, която призова за по-строги правила, но и избягване на пълна забрана. За забраната настояват САЩ. Четирима души са загинали, а 12 са ранени след сблъсък между пътнически микробус и влак в източния румънски окръг Бъзъу, съобщи Аджерпрес. Микробусът превозвал завръщащи се от Франция пътници. Той е нарушил правилата за преминаване на прелез въпреки спуснатите бариери и задействаната звукова и светлинна сигнализация. Небостъргач с множество посолства бе евакуиран в Мадрид заради бомбена заплаха. Става дума за четвъртия най-висок небостъргач в Испания - \"Де Торе Еспасио\", съобщи Ей Би Си. 235-метровата сграда има 57 етажа.  ", "date": "2019.04.17", "title": "Кратки новини"}
{"url": "https://duma.bg/na-danoto-n189959", "text": "В контра на всички хвалби на властта, че при управлението Борисово процъфтяваме, НСИ публикува доста смущаващи данни. Най-общо казано, те показват, че разходите ни се повишават повече от доходите. За миналата година реалните доходи са се повишили със 7,3%, разходите обаче - с 10,6%. Сиреч, продължаваме да обедняваме. Какво се е случило с харчовете ни през последните 10 години? За храна и безалкохолни плащаме с 41% повече, за жилищни разходи - с 67% отгоре, за данъци и социални осигуровки - над 3 пъти повече, разходите за транспорт и съобщения - 90% по-големи, и т.н. Като цяло харчовете ни за две петилетки са нараснали 1,7 пъти. Доходите обаче са се увеличили 1,6 пъти. А дали обедняваме бавно и неусетно, както показва статистиката, питайте средностатистическото българско семейство с деца. НСИ обаче ни съобщава, че през миналата година способността ни да купуваме се била увеличила за почти всички основни хранителни групи освен... за хляба, чушките, краставиците, ябълките, маслото. С две думи, за основните ни храни. При по-задълбочен поглед става ясно, че в статистиката липсват едни много важни данни - тези за кредитите на нашенеца. А почти всеки у нас има борч - ипотечен или потребителски. А пък финансово ненадеждните (най-бедните) са принудени да теглят и бързи кредити, за да посрещат належащи нужди.  Само преди ден беше отчетена рекордна инфлация от 3,6%. Но и тук е като при свинското със зеле - едни блажат с мръвки, а повечето рупат зеле. Прогнозите на Горанов са за забавяне на инфлацията. Как ще стане това обаче, като цените на горивата растат с всеки изминал ден, а те удрят по всичко. За капак и превозвачите ни \"зарадваха\", че ще избият от нас скъпите тол такси, които им гласи властта. И понеже бизнесът не се е юрнал да увеличава заплатите, ще продължим да копаем дъното на бедността в ЕС.", "date": "2019.04.17", "title": "На дъното "}
{"url": "https://duma.bg/za-balansa-mezhdu-interesa-na-valka-i-tozi-na-agneto-n189956", "text": "В Министерството на околната среда и водите от началото на 2019 г. се разиграва една комедия, която може да завърши с много неприятни, трагични последици за българската държава и нейните граждани.  Под формата на обществено обсъждане на промени на Закона за биологичното разнообразие, предварително подбрани от министъра, група хора се надпреварват да предлагат и доказват как, защо и колко трябва да се намалят българските обекти, включени в Европейската екологична мрежа \"Натура 2000\". На тези така наречени \"обсъждания\" се изговарят редица простотии и глупости, които излагат държавата ни и нейните граждани пред международната общественост, предизвикват сериозни наказателни санкции от страна на Европейския съюз и водят човечеството към ускорено движение по пътя към НИЩОТО, към световна екологична катастрофа и разрушаване на планетата Земя.  За простотиите, изговорени на тези обществени обсъждания в МОСВ, може да посочим десетки примери, но няма да пропуснем две на министър Нено Димов, който е решил да търси баланса между интереса при защитата на природата и интересите на бизнеса. На този човек ще припомним, че понятието \"Бизнес\" означава работа, поминък, който носи доход, печалби на практикуващите го.  безкраен и няма спиране пред нищо. Хората от векове са научили, че не съществува баланс между интереса на вълка и този на агнето. Вместо да търси нещо, което не съществува, този министър още в първата минута от встъпването си на поста трябваше да намери постановлението на МС, с което точно са определени функциите и задачите на тази институция. В тях никъде не се вменява нему задължението да търси \"баланс\".  По-нататък министър Димов показва екологичната си непросветеност, като заявява: \"Трябва да се грижим за животните и за тревите, но на първо място трябва да е нашата грижа за Човека!\" За този човек грижата за богатото биологично видово разнообразие, което сме наследили на тази територия, са просто \"тревите\". Това негово определение е достатъчно да бъде веднага махнат от този пост, защото той ни излага преди всичко пред външния свят. Твърдението му, че на първо място ще се грижи за Човека, вече ни идва много.  Нали има голям брой министерства и други институции като Министерство на труда и социалната политика, Министерство на здравеопазването, МВР, Министерство на образованието, Министерство на регионалното развитие, нали всички те се грижат за Човека? Нали точно за това българинът има най-малка продължителност на живота, боледува най-много, най-беден и нещастен е в сравнение с живеещите в другите държави от ЕС. София пък е най-мръсната столица в Европа и по данни на ЕК от средата на март 2019 г. е на 116-о място сред големите европейски градове по качество на живота. Българите в сравнение с другите народи най-много умират в резултат на отровните емисии в атмосферния въздух. За всички тези беди, сполетели народа ни през последните 30 години, най-тежка отговорност носят министър-председателят и ресорният министър на околната среда.  Като постоянен стил на управление на премиера Борисов се наложи дейността му най-неприятните проблеми в отделни райони, свързани с качеството на живота на българите, да прехвърля като отговорност върху кметовете на областните градове и по-малки населени места. Те обаче нямат никакви права, никакви механизми да се разправят, да прекратяват дейността на най-големите замърсители на околната среда.   Проблемите и цялата дейност по чистотата на атмосферния въздух, качеството на шума, чистотата на водите и почвата трябва да са във функциите и задачите на Министерството на околната среда и водите, т. е. на Министерския съвет. Този най-висш орган трябва най-стриктно да следи и налага изпълнението на законите, международните конвенции и директиви, отнасящи се до всички въпроси по състоянието на околната среда.        в изпълнението на директивите, с които конкретно се определят условията за определени действия от страна на министъра на околната среда и водите, позволяващи пълното и безкомпромисно приложение на европейското законодателство към българските обекти, включени в \"Натура 2000\", вече представлява реална опасност за България от наказателни санкции, включително и тежки финансови глоби.  В преддоговорния период за членство на страната ни в ЕС като прилежни ученици доказвахме на Европейската комисия, че по отделните преговорни глави сме готови и отговаряме на всички изисквания. В една от тях бе задължението ни да приемем и стриктно да изпълняваме изискванията на Европейската директива за птиците и Европейската директива за местообитанията на животните (хабитатите). Това е законовата основа, на която се изгражда и действа Европейската екологична мрежа \"Натура 2000\". Проучването и включването на българските обекти в нея приключи в края на 2006 г. Сега всички напъни за ревизия в това отношение са напълно безполезни и само може да навредят на авторитета на държавата пред международната общественост и да нанесат тежки санкции върху  българските граждани. Министърът на околната среда и водите е длъжен час по-скоро да издаде заповеди за всеки обект, включен в \"Натура 2000\", с които да определи режимите и условията, при които по-нататък може да се изпълняват определени стопански дейности.  не налага прекратяване на човешките дейности. Със заповедта на министъра и плановете за управление се конкретизират условията, при които продължава стопанската дейност в тези обекти. Идеята е мерките по тази екологична мрежа, включително и финансово подпомагане, да стимулират стопанска дейност, която да щади природата и едновременно с това да допринесе за развитието на по-изостаналите райони и да отвори нови възможности пред тях.   На така наречените обществени обсъждания при министър Н. Димов се изговарят и много неверни данни, които, изричани от представителите на Съвета на учените към този министър, медиите приемат за чисти истини и продължават да ги разнасят из България и по света. Някои представители на определени издания това не го правят от некомпетентност, а с цел да угодничат на бизнесмени от туристическата индустрия. Така например твърдението, че България има най-голям процент от територията си, включен в \"Натура 2000\" - 34,46%, е абсолютно невярно. Словения има 37,86%, Хърватия - 36,58% и т. н. Не е вярно и твърдението, че средният процент за ЕС е някъде около 10%.  на държавите членки в ЕС, включени в Европейската екологична мрежа \"Натура 2000\" в началото на 2019 г., е 18,18%. В Гърция 27,27% от територията на страната попадат в \"Натура 2000\", в Кипър - 28,82%, в Словакия - 29,96%. Колко са процентите от българската територия, включени в тази природозащитна мрежа, не е толкоз важно. Истината е, че както твърди в редица свои публикации изтъкнатият наш природоизследовател проф. Петър Петров, \"България е най-богатата страна на европейския континент с биологично видово разнообразие, надарена с най-разнообразна, уникална природна красота\". Ние сме длъжни да се радваме, че ни се е случило да живеем в това природно богатство, да го съхраняваме и запазим за бъдните поколения.  Европейската екологична мрежа \"Натура 2000\" щади биологичното видово разнообразие в Европа, създава благоприятни условия за редица човешки дейности, прави някои райони по-привлекателни. ЕК следи и налага безкомпромисно приложението на посочените две директиви.            ", "date": "2019.04.17", "title": " За \"баланса\" между интереса   на вълка и този на агнето"}
{"url": "https://duma.bg/za-mezonetite-v-sofiya-i-livadite-v-chuprene-n189957", "text": "Държавата вече месец се тресе от \"Апартаментгейт\". Едни управляващи в България са придобили имоти по цени със стотици хиляди лева под пазарните. Не звучат убедително нито аргументите им за това защо са платили по-малко, нито пък обясненията за произхода на парите, които все пак са дали. Медиите на олигархията услужливо пропускат последния въпрос. Реакцията на премиера Борисов по темата е... искане на оставки. Подаването на оставка се разглежда като някаква върховна жертва. Подаването на оставка дава пълна индулгенция за смърдящите на корупция сделки за стотици хиляди левове. Политици като Цветанов, получили по пет, шест апартамента от приятели, кумци, тъщи, чинки и стринки продължават да ходят свободно по улиците, да се изказват авторитетно по всички медии от високата морална позиция на хора, \"паднали жертва\" със своята оставка. След тия им оставки им остават само... тия имоти. Тук-там се появяват кратки информации за това, че била почнала някаква прокурорска проверка, която ще продължи дълго на хартия и ще завърши без резултат. Всъщност никой нищо няма да проверява. \"Компетентните органи\" ще чакат да отмине бурята на обществените емоции, за да ни съобщят, че няма данни за престъпление. Ние пак ще изпсуваме, че \"компетентните органи\" са некомпетентни и толкоз. Същите тези некомпетентни органи няма да предявят обвинение срещу Цецка и Цецко,  и няма да позволят на медиите да ги снимат с белезници. С хората на ГЕРБ така не се прави. Даже в случая с кмета на Созопол Рейзи, който има обвинение за 2 милиона лева (някъде там е и цената на апартамента на Цветанов), компетентните органи са безкрайно нежни. Още от момента на предявяване на обвинението те дават да се разбере, че сами не вярват в собствените си обвинения. Когато обаче става въпрос за някой извън ГЕРБ, за някой извън олигархичните мрежи и обръчите от фирми, подходът става съвсем различен. Кметицата на \"Младост\" Иванчева, кметът на Червен бряг Вълов и кметът на Чупрене Костин бяха арестувани показно, с излишно струпване на огромен брой служители на МВР. Иванчева дори вече е осъдена на цели 20 години затвор за назидание на всички. Тези \"акции\" са извършени напълно по ПР модела въведен преди години от Цветан Цветанов - огромен медиен шум, тежко въоръжени полицаи с качулки и много показност.  Случаите от миналата година и последните няколко седмици идват да покажат, че Цветанов даже и да си отиде, \"цветановщината\" ще остане основен елемент от правенето на политика и безпардонното газене на политическия опонент, поне докато ГЕРБ е на власт. Иначе резултатите от тези показни акции винаги са едни и същи.  показно арестувани, които да не са осъдили прокуратурата или цялата българска държава в Страсбург. Вероятно това ще направи и Иванчева, след като основният свидетел срещу нея се отказа от показанията си и заяви, че е бил склоняван и изнудван да даде тези показания. На всичкото отгоре се установи, че някой е \"дописвал\" тефтера на Иванчева, за да доскалъпи доказателствата срещу нея. Няма да бъдат по-различни и резултатите от делата срещу Вълов и Костин.  И в трите случая срещу Иванчева, Вълов и Костин \"разследванията\" се правят едновременно от уж Специализираната прокуратура и уж антикорупционния орган, който оглавява печално известният Пламен Георгиев - печално известен не с успехи в борбата с корупцията, а с някаква тераса, на която още не е ясно дали има сауна, барбекю или още нещо, и някакъв огромен апартамент. Той, както и заместник главният прокурор Гешев, уж са натоварени с борбата с корупцията, но по някаква странна причина винаги виждат тази корупция извън редовете на ГЕРБ. Разбира се, в държавата България, която е много зад стотното място по свободата на словото, винаги се намират и едни услужливи \"честни\" журналисти, които подгряват медийно акциите на \"борците с корупцията\". Точно в годината на местните избори тече една хиперактивна медийна и прокурорска борба с корупцията в местната власт. Главната особеност на борбата с корупцията по високите етажи в местната власт е, че тази корупция никога не засяга местната власт в областните центрове, щото там управлява ГЕРБ и всичките кметове в тия градове са особено честни, както например пловдивският градоначалник Иван Тотев, който за Гешев и Георгиев е единица мярка за честност. Не така обаче стоят нещата, когато стане дума за местната власт примерно в Чупрене. Корупцията по високите етажи на властта родните борци с корупцията не търсят във високите етажи, на които живеят Цецка и Цецко или примерно строят кметове като Тотев, а в община Чупрене. Вероятно с целия бюджет на мегаполиса Чупрене с 2 хиляди жители не може да се купи апартаментът на Цветанов даже без частния асансьор. Вероятно обаче великите борци с корупцията по високите етажи на властта Гешев и Георгиев са видели в интернет, че връх Миджур е над 2 хиляди метра висок и са преценили, че няма начин в Чупрене да няма високи етажи на властта и корупцията.  Парадоксалното е, че са видели  не в частен асансьор или сауна на терасата, а в някакви голи Чупренски ливади. Изисква се уникален триумф на прокурорската и антикорупционна мисъл, за да не видиш нищо нередно в мезонет на пъпа на София с частен асансьор, но да намериш гигантска корупционна схема в една ливада в Чупрене, която евентуално след 10 години може да стане ски писта.  Някой непредубеден \"наблюдател\" веднага ще изтъкне аргумента, че управляващите не биха хвърлили този огромен ресурс да свалят кмета на толкова малка община, защото те управляват София, Пловдив и Варна и няма никакво значение кой е кмет на двете хиляди жители на Чупрене. Тук обаче нещата са много по-дебели и не касаят само ГЕРБ. Не са даже и един обикновен опит през Чупрене да се отклони вниманието от скандалите в София и да се демонстрира антикорупционна дейност, за да изглеждат управляващите не така затънали в корупция.  Проектът за ски курорт на територията на Чупрене, макар и още съществуващ само на книга, се разглежда като заплаха от олигархичните групировки, ангажирани в зимния туризъм. Именно те вероятно финансират щедро медийната кампания срещу кмета Костин. Практиката в туристическия бранш е конкуренцията да се мори не с качествено обслужване и качествени туристически услуги, а с \"подливане на вода\", с платени еколози и с ползването на корумпирани представители на държавните институции, които да мачкат конкуренцията. Толкова за пазарната икономика в балкански условия. Никой нямаше да закача кмета на Чупрене, ако той беше ограничил цялата си дейност до традиционните за местната власт грижи за улици, тротоари, канализации и други подобни битовизми. На практика обаче Костин да голяма степен е решил всички тези проблеми в своята община, бидейки един от най-успешните кметове в Северозападна България. Опитът му е показал, че със запълване на дупки и реализиране на стандартни инфраструктурни проекти може да се постигне немалко, но не може да се спре процесът на обезлюдяване на Северозападния регион и в частност на Чупрене. По тази причина кметът се заема с нелеката задача  която да даде възможности не само за заетост, но и за това младите хора на Чупрене да виждат перспектива в родния край и да останат. Още повече, че развитието на зимния туризъм в Чупрене би дало възможност и за постигане на взаимодействие със съседен Белоградчик, който също може да бъде далеч по-сериозен туристически център. Двете общини заедно могат да постигнат много и да покажат друг път на развитие за целия регион. И тук стигаме до същината на проблема с реалната корупция по високите етажи на властта. Едни хора не просто крадат едни пари и рекетират едни бизнеси през държавната власт, която контролират. Техните корупционни схеми са проблем, който спъва развитието на българската икономика, спъва инициативните и предприемчивите, спъва всяка възможност за развитие. Ние трябва да сложим край на този десетилетен застой не само, за да спрем кражбите и репресиите над невинни хора, но и за да дадем някаква перспектива и някаква възможност за по-добро бъдеще на България.", "date": "2019.04.17", "title": "За мезонетите в София   и ливадите в Чупрене"}
{"url": "https://duma.bg/dots-georgi-yordanov-vmesto-radikalna-reforma-v-zdraveopazvaneto-ni-predlagat-troshinki-n189958", "text": "- През Закона за бюджета на НЗОК за 2019 г. бе направена промяната, която предвиждаше обединението на два органа, които нямат нищо общо - споменатите агенции. И сякаш, за да стане хаосът още по-голям, новата структура се оглавява от юрист с твърде оскъден опит в здравеопазването. При отсъствието на каквато и да е визия от страна на държавата за трансплантациите, със създаването на \"Медицински надзор\" не виждам какви надежди за присаждане на бял дроб, на бъбрек, сърце или черен дроб биха имали над 1030 български граждани. Близо 2 години държавата не успя да се справи с белодробните трансплантации на 15-18 души, за които всеки час закъснение може да коства живота им. Трима вече починаха заради нехайството на МЗ. Сега чакаме да изпратим първите български лекари в чужбина, за да се учат на белодробни трансплантации, и след 3-4 години може би, дано да се правят тези операции у нас. А на болните се казва \"Чакайте!\" Болестта чака ли? Не виждам какво ще прави новата агенция, след като управляващите продължават да не осъзнават, че една бъбречна трансплантация струва на бюджета в дългосрочен план 3,5 пъти по-евтино от хемодиализата. Очевидно държавниците преди 50 години, когато е направена първата у нас бъбречна трансплантация, са били по-далновидни. Сега -  поредните обещания за милионни инвестиции в българската трансплантология. Но кой ще даде отговор за пропилените години и възможности, за милионите долари, платени за трансплантации в чужбина. Лично аз не питая особена надежда. За дейност като трансплантологията трябват освен много пари и посветено сърце, което е видяло очите на обречения болен и надеждата в тях. Вместо да се занимава с актуалните проблеми на здравеопазването, МЗ си търси и създава проблеми. Повече от месец сме свидетели на протеста на специалистите по здравни грижи - медицински сестри, фелдшери, рехабилитатори и др. Те не поставят въпроса за условията на труд, за крайно недостатъчния си брой (два пъти по-малко от нормативите) за изнурителните извънредни нощни смени. Една медицинска сестра в детско отделение се грижи за 30 до 50 малки пациенти! Тези професионалисти по здравни грижи искат само що-годе достойно заплащане - две минимални заплати (1120 лв.). Защото не искат да гледат пенсионерите от Западна Европа за 3000-4000 евро на месец. Защото са учили и са се посветили на медицината и искат да осъществят професионалните си мечти в България. И какво прави министерството? Нищо! МЗ не може да осигури приемането на единна методика за заплата в собствените си болници. И се задоволява единствено с опитите да привлече ръководството на съсловната организация на своя страна. И въпросът не е в липсата на пари. Пари има достатъчно, но липсва контрол върху тяхното разходване. Органът, който трябва да прави това - министърът на здравеопазването и неговото министерство, отказва да го направи. - На 1 април станахме свидетели на поредния абсурд в системата на здравеопазването. Родилното отделение в ямболската областна болница затваря за 4 месеца, защото не може да се осигури един неонатолог. Шест месеца болницата търси неонатолог и не може да го намери! Ямболската областна болница е мажоритарна собственост на държавата с принципал - министърът на здравеопазването. Шест месеца държавата не може да намери един, само един неонатолог за собствената си болница! Затова сега 140 бъдещи майки от Ямболска област ще кръстосват страната, за да намерят къде да родят. Миналата година в тази болница са родени 402 деца. Плановите раждания може да се провеждат в Пловдив, Стара Загора, Бургас, но тежките случаи поема тази болница. След като държавата унищожи поминъка в Странджа и Сакар с избиването на животните при епидемията, днес лишава хората от условия за нормално раждане през XXI век. Това е позор за  една европейска държава. Държавата била безкрайно загрижена за демографската криза. Празни думи. Но не е само родилното на ямболската болница. Ние от БСП винаги сме поставяли въпроса за закриването на родилни отделения в страната с особена грижа - Свищов, Тетевен, а сега и Ямбол. Защото за нас здравеопазването не е търговия, не е просто приход и разход и търсене на максималната печалба. Здравеопазването е най-висшата хуманна дейност и всяка държава го дължи на своите граждани. Е, ако има държава. Питате ме за 30-те милиона допълнително за закъсалите общински, областни и психиатрични болници. Не мисля, че нещо се промени в тези лечебни заведения. Освен шумната самореклама на МЗ. Министърът обеща, че хората щели да усетят тези пари през април, но никой не се е похвалил. На здравеопазването му трябва истинска радикална реформа. - Вместо радикална реформа в българското здравеопазване, която всички очакваме, ни се предлагат трошинки, както се казва на родопски диалект. Хората очакват радикална реформа, а не милостиня. При това - от парите, които са внесли в бюджета като осигуровки и данъци. Колкото и пари да наливат с надеждата да приглушат протестите, докато минат тези избори, а след тях следващите и по-следващите, няма да стане. Ножът вече е опрял до кокала и това го казва не опозицията, а вече втори министър от управляващите. Само че управляващите или наистина не знаят как се прави, или нямат куража. Но, ако е така, нека просто да се отместят. - Не, не очаквам подобно нещо. Ще заменим институцията национален консултант с експертни съвети към министъра на здравеопазването, за да бъдат задоволени амбициите на неколцина нереализирали се \"мастити\" медици и те да дават компетентни мнения как да се харчи народната пара и да си докарат по някой лев допълнително. А отговорността за решенията да се размаже в мъглата.  - Клати се основополагащият камък на здравната система - общопрактикуващите лекари. Не виждам обаче МЗ да се е загрижило. Не стига, че са с 1000 по-малко от норматива (по здравна карта), не стига, че младите лекари въобще не искат да чуят за работа като семейни лекари, няма пари за профилактика, пестят се пари от първичната извънболнична помощ, по никакъв начин държавата не стимулира работата на общопрактикуващите лекари, превърнаха ги в писарушки и по всякакъв начин се опитват да обезсмислят работата им. Имат само отговорности и задължения. А сега на немалък брой без специалност по обща медицина ще им се забрани да практикуват. Нямало нищо страшно, техните пациенти просто щели да бъдат поети от останалите джипита. Това може да го каже само човек, който не само никога не се е занимавал със здравеопазване, но и който въобще не познава съвременна България. Бих искал да видя отговора на жителите на малките селца, махали и паланки в Родопите, Странджа, Сакар, Делиормана, Северозападна България. И ще го видя, и не само аз - първо на 26 май, а след това и през есента. И дано го видим и трети път, защото иначе и надеждата си отива.", "date": "2019.04.17", "title": " Доц. Георги Йорданов:  Вместо радикална реформа в здравеопазването ни предлагат трошинки "}
{"url": "https://duma.bg/mezhdunaroden-den-na-hayku-poeziyata-v-stolichnata-biblioteka-n189944", "text": "Българският хайку съюз и Столичната библиотека отбелязват Международния ден на хайку поезията с благотворителна цел за набиране на средства за БХС, които ще подпомогнат заплануваното издаване на българо-английската хайку антология \"Морето\", а също и участията на съюза в различни събития през 2019 г. Музикално-поетичната програма днес, 17 април, от 18 ч. в литературния клуб на Библиотеката на София включва изпълнения на поетесата, музикантка и художничка Александра Ивойлова - член на Българския П.Е.Н. център, изпълнения на Диляна Георгиева - оперна певица и председател на БХС, в акомпанимент на млади музикални дарования, хайку рецитал с наградени творби от IV международен конкурс \"Вишнев цвят\", подготвен от Зорница Харизанова, в изпълнение на членове на съюза. Ще има изложба-базар на хайку книги, тематични списания, сумие, класически и фотохайги, както и ръчно изработени предмети с декоративна цел. ", "date": "2019.04.17", "title": " Международен ден на хайку поезията в Столичната библиотека"}
{"url": "https://duma.bg/velikata-hristina-morfova-balgarskiya-slavey-n189953", "text": "Трудно е да си представи човек миналото, ако няма спомени, архиви, живи свидетели. Струва ми се обаче, че за хората, създатели и изпълнители, МУЗИКАТА по-лесно може да възроди това, което е било. Видяното и чутото от милиони хора преминава в бъдещето уверено, достоверно и остава в световния ефир.  В детството ми моят баща сподели радостта си, че е чул велика певица. Коя е тя, питах аз, а той затваряше очи, за да извика образа й, скрит в паметта му, и запяваше тихо \"Льох, льох ли ли льох\". Сълза се стичаше по лицето му. Тя, Христина, Българския славей, беше оставила диря в паметта му, с която баща ми не искаше да се раздели, но озвучавайки я, той предаваше на мен преживяното събитие.  Бях малка и не разбирах, че той постави мост между него и мен, не можех да си представя, че това, което певицата беше \"написала\" в неговата памет, сега беше и в моята.  И приятелката ми Сета сподели подобни спомени, предадени от нейния свекър. Той също е съхранил цял живот в ума си интересна история. Знае се, че Морфова е била много непосредствена в общуването си с хората. Певицата посещавала Варна често за концерти или на почивка. По време на разходките й в морето с лодка тя обикновено пеела. Гласът й бил толкова чист и силен, че дори когато била доста навътре, песента й се чувала чак на брега за радост на хората.  Аз и сега виждам тази картина - луната, блестяща, отразена във водата, лодката, нейните пътници. И над всичко това силният, необикновено красив, преливащ от радост глас на великата Христина Морфова.  По-късно в стари архиви прочетох, че тя е била чест гост на варненската публика, която я обожавала. Така миналото дойде при мен като озарение. То се превърна в преклонение пред таланта, човечността, величието на една българка, покорила Европа със своето изкуство и човешка чистота в началото на миналия век. Това беше безсмъртната Христина Морфова - Българския славей.  През 1975 г. постъпих в женския хор \"Христина Морфова\", който се бе превърнал в жив паметник на певицата Христина Морфова. До днес името, делото, величието на Христина Морфова са част от моите дни и мисли. Щастлива съм, че имах възможност да вложа частица от себе си в съдбата и мисията на хора. Това беше моето лично уважение и преклонение пред великата певица. Христина Морфова е родена на 24 април 1889 г. в Стара Загора в семейството на Кина и Васил Морфови, които са укривали Левски в дома си. Учи в Прага, Чехия и оттам започва нейният път в музиката. Концертира из цяла Европа, специалисти определят нейното сопрано като безподобно в онова време. Тя става любимка на публиката и композиторите. Винаги сърдечна, усмихната независимо от ситуацията, предана на хилядите свои почитатели и на колегите си. Малко са днес материалните доказателства за нейния глас, изпълнение, сърдечност и уважение към хората и главно за нейната безпримерна отдаденост и безкомпромисност към музиката. Българският славей обаче не среща добър прием в родината. Това я огорчава, но не я отказва от желанието да пее, да твори, да помага на всеки българин, който се обърне към нея с вик за помощ и съвет - Голямата Христина с огромно сърце и великолепен глас.  Тя си отива от този свят с песен - \"Мила Родино, ти си земен рай...\" Изключителна родолюбка, Христина Морфова се покланя доземи пред български народни песни.  Гласът секва, но остава споменът за човека, за прекрасната певица, за вярната приятелка, за делата в името на нейната любима България. В своето надгробно слово  певецът Петър Золотович казва:  \"Нейното появяване на сцената на младата Българска оперна дружба имаше решаващо значение. Всички ние бяхме очаровани и възхитени от нейния талант. Христина Морфова работеше с голям идеализъм. Този идеализъм, който беше възможен само за онова време и за широкото сърце на Христина. Тя търсеше все нови пътища. Великолепната оперна певица откри стойността на камерното пеене. Нейната любов към България я накара да научи безброй народни песни. Морфова стана тяхна робиня и Апостолка. Тя правеше от всяка песен драма. Песента й беше декламация. Речта й - песен. Морфова обиколи света с българските песни. Тя имаше обаяние, имаше чар... Ние, всички, ще можем на старини да кажем: щастливи бяхме, че чухме Христина Морфова и че благодарение на нея, научихме как се пее родна песен!\" Прекланяме се пред човека Христина Морфова, всеотдаен, сърдечен, донесъл на света красотата на народното българското творчество и традиции, с искрена душевност и любов към България и българите - една загадка и едно величие! Искрено желая ние - българите, да носим обичта към великата българка Христина Морфова - Българския славей. Да не угасва в идното време огънят в сърцата, запален от нашите предци и в България вечно да звучи \"Мила Родино, ти си земен рай\"... Хор \"Христина Морфова\" е живия паметник на  Българския славей.  Радостта, че и ний сме дали нещо на света ме прави горда. Изкуството на хора спечели много приятели на песента през годините, Стотици жени преминаха през школата му - Творческа лаборатория за българска музика,  Инициатор на интересни концертни програми, Новатор в художествено-изпълнителското изкуство, Ансамбъл от прекрасни певици и талантливи ръководители. Международните изяви на хора са разнообразни и Отразяващи постиженията на българското хорово изкуство. Редица реномирани конкурси и  Фестивали са записали името на хора като победител. Оставили са силни впечатления в многобройната публика. Вдъхновеното му изпълнение винаги е наградено с   Аплодисменти - бурни, нестихващи, признателни и от сърце!", "date": "2019.04.17", "title": "Великата Христина Морфова - Българския славей"}
{"url": "https://duma.bg/poklon-pred-podviga-na-osvoboditelite-n189954", "text": "През периода 1878-1912 г. от съществуващите у нас 5018 селища (3840 села, 80 града и 1098 махали и колиби) отпадат 65 с турски имена. Преименувани са други 49. Те са назовани предимно на прославени руски военачалници, на Царя Освободител, на знаменити руски пълководци, дипломати, общественици, писатели, художници - на българския народ. С правителствени доклади и заповеди са променени имената на 423 населени места. Преименуванията стават не само до Девети септември, но и през следващите десетилетия. Като разглеждаме картата на България, можем да видим, че в тези имена е събрана непреходната народна признателност, че те разкриват съдбовни периоди от българската история. Руски наименования има по цялата територия на Република България. Традицията е съхранила името Московец - на храбрите московци (Пловдивско), Киевци - селище в Габровска област. На името на легендарните казаци се срещат няколко махали и села в Еленско, Кърджалийско, Варненско, Ловешко (Казаци, Казаците, Казашка река, Казачево, Казашка махала). Името на А. В. Суворов носи село във Варненска област. През 1774 г. великият пълководец нанася в гората под Козлуджа поражение на голям турски отряд. Пак във Варненско е и село Венелин, благодарност към този, който по думите на съвременниците му \"напомни на света за В Ямболска област се намира село Инзово, наречено на името на руския генерал и държавен деец Иван Никитич Инзов - попечителя на бесарабските българи преселници. Когато през май 1845 г. той починал в Одеса, благодарните българи пренасят тленните му останки в Болград и на гроба му поставят надгробна плоча с надпис: \"Той даде на преселниците нов живот и новото им отечество.\" В Шуменско едно от селата носи краткото име Дибич. На този руски пълководец историята е дала нарицателното име Забалкански, защото пръв между другите пълководци преминава Балкана. В Пловдивска област някогашното село Думанлий е преименувано на Церетелево - на името на големия приятел на българите и техен защитник княз Алексей Церетелев. Истинската му фамилия е Церетели. Произхожда от виден грузински род, близък съратник е на граф Игнатиев и участва в Международната анкетна комисия за разследване на турските зверства през Априлското въстание. След войната е първият руски консул в Пловдив (Южна Румелия) преди Съединението през 1885 г.  Няколко селища в България носят имената на проявили се през Освободителната война полкове от руската армия. Например селата Зараево и Люблен (Търговищко) са прекръстени на прославените 140-и пехотен Зарайски и 8-и Любленски хусарски полк. Бойците от тези полкове и са дали много жертви, проявявайки удивителна храброст. И днес в Артилерийския музей в Санкт Петербург стои на видно място картината на художника П. О. Ковалевски, военен кореспондент, озаглавена \"След боя при Карахасанкьой (Зараево)\" - войници и офицери жадно пият вода от голяма чешма. Тази чешма се пази и в днешно време. През 70-те години на миналото столетие в селото са открити парк и музейна сбирка, посветени на героите освободители. Много селища носят имената на прославени руски пълководци от Освободителната руско-турска война. Недалеч от Свищов се намира село Драгомирово. То носи името на генерал Михаил Драгомиров - командира на 14-а пехотна дивизия, преминала първа Дунава през нощта на 27 юни 1877 г. Нему принадлежат забележителните думи: Картата на България чертае също пътищата, свързани с бойните подвизи на генерал Йосиф Гурко (1828-1901). Името Гурково носят селища във Варненско, Видинско, Софийско, Старозагорско, преименувани в следната последователност: 1878, 1883, 1884 и 1906 г. Ползващият се с изключителна популярност по време на войната Михаил Скобелев - \"Белият генерал\", е \"кръстник\" на около десетина селища. Те са в Сливенско, Ловешко, Пловдивско, Старозагорско (две села), а също и гара Скобелево (Пловдивско). В Плевен е ознаменуван и подвигът на изумително храбрия майор Ф. Горталов, проявил удивителна смелост при третия щурм срещу Осман паша. Неговият гроб е в Скобелевия парк, а едно от плевенските села носи името Горталово. На името на генерал Тотлебен, който поставя на колене непобедимия Осман паша и с падането на Плевен на 10.ХII.1877 г. го превръща в руски пленник, е преименувано някогашното село Караагач. Вестта за сключването на Санстефанския мирен договор на 3 март 1878 г. достига бързо и до някогашното турско село Каукуклий и настаненият там отряд на генерал Белокопитов тръгва към Шумен. Още след Освобождението селото е преименувано на Белокопитово. Две села в Пловдивско и Старозагорско носят името на генерал Н. Г. Столетов - началника на българските опълченци. Има и село Подполковник П. П. Калитин. За прослава на генерал Ф. Ф. Радецки името му са получили селища от Габровско, Тутраканско и Старозагорско. През 1910 г. бившето село Азджемлер, Варненско, е преименувано на Аксаково. Неговият патрон Иван Аксаков има изключителни заслуги за Освобождението - и като и като покровител на българите в качеството си на подпредседател на Московското славянско дружество. В забележителна реч, когато цяла Русия е изпаднала в униние след трите неуспешни щурма на Плевен, при които загиват 15 хиляди войници и офицери, той заявява: \"Тази война е историческа необходимост, тя е народна и в никоя друга война народът не е вземал такова съзнателно участие...\" Голяма е почитта, която българският народ оказва и на граф Николай Игнатиев - \"бащата\" на Санстефанския мирен договор и един от най-изявените защитници на българската и славянската кауза. Неговото име носят селищата: Граф Игнатиево (бившето Чолук), Пловдивско, Игнатиево (Руслар), Варненско, Игнатово (Кара баджак), в бившата Фердинандовска околия. Между видните руски дейци, свързани с Освободителната война и изграждането на родната държавност, чиито имена носят селища, са княз В. Черкаски, първият началник на гражданското управление в България (той умира скоропостижно в нощта преди сключването на Санстефанския мирен договор) и княз А. Дондуков-Корсаков, руски комисар в България в периода 1878-1879 г. За финал нека кажем, че повече от десет селища с турски имена след Освобождението са прекръстени на Александрово, на името на Александър II, седем са селищата, които носят името Николаево, а то идва от Николай Николаевич - брат на императора и командващ руската армия.", "date": "2019.04.17", "title": "Поклон пред подвига на освободителите"}
{"url": "https://duma.bg/anti-neoliberalniyat-duh-na-aleksandar-gochev-n189955", "text": "Когато през миналата година българският писател Александър Гочев дойде от САЩ и се представи като драматург със сборника с пиеси \"Далечни светлини\", издаден от изд. \"Захарий Стоянов\", на пресконференцията се чуха няколко гласа, които препоръчаха горещо авторът да събере в книга публицистиката си. Хората бяха чели неговите статии, публикувани във \"Везни\", \"Литературен свят\", \"Словото днес\", \"Нова Зора\" и др., и бяха респектирани от анализите, с които прониква надълбоко и едновременно с това пространно в процесите и явленията на днешния сложен и противоречив свят. И ето, очакваната книга се нарича \"Принудено и непринудено\" и излезе отново в издателство \"Захарий Стоянов\", а авторът е дошъл от САЩ да я представи днес.  Заглавието може да се изтълкува и така: дори, когато е принуден да реагира на едно или друго събитие и на поведението на политическите и културните елити, публицистът изпълнява тази принуда непринудено. В книгата има няколко текста, които не само по обема си, но и по значимостта на изображението могат да се определят като студии. Такива са: \"Pax Americana: капитализъм, либерална глобализация, информационна война, капиталистически и културен елит\", \"Постмодерност, модерност, емперичен и теоретичен екстремизъм и малко реалност\", \"Културна война и културна катастрофа\" и \"За демокрация с човешко лице\". Изследователският опит на учения - експерт по химия и физика в най-голямата агенция за научна информация в света в Охайо, \"влиза в работа\" и у публициста. Александър Гочев препрочита Чомски, който \"с цялата жизненост на мощния си интелект демаскира лицемерието на силата, практикуваща глобално разбойничество в името на Демокрацията\". И прави пълна картина на днешната политика на САЩ, надниква и в Европа и очертава как процесите зад океана и на Стария континент резонират у нас. Нашият политически елит например е зает главно с борбата за власт - позната картинка в почти всички държави. Проникновеният ум на публициста будува и над лъжите и фалшификациите в историята (вкл. \"съжителството\" в Османската империя), над политкоректното пренаписване на митологията, над културната глобализационна вълна, която има предимно чалгаджийски характер, над мантрите, проповядвани от \"Отворено общество\" и разни други НПО-та, над т.нар. хибридна война, в която не може да има победители, но има потърпевши и губещи. Цялата книга е проникната от анти-неолиберален дух. Александър Гочев не е от страхливите, тъй като най-често с лека ръка могат да обявят породеното от този дух за тоталитарно. Александър Гочев се вълнува много и от проблемите на образованието, науката и културата. Една от своите статии на тая тема е нарекъл: \"Образованието: да бъдем или да не бъдем като нация\", в друга афористично заявява: \"Ако искаш своя държава - построй си я! Необходимото условие? Добро образование!\" Занимава го и състоянието на фундаменталната наука, влиза в дискусията за мястото на \"хуманитарните науки\". \"За културата няма граници - без корени няма култура - без култура няма нация\", твърди Гочев и убедително защитава тази своя троична теза. Неговите тези са подплатени дълбоко научно, те са подсигурени и от разностранната информираност и богатата ерудиция на автора. Препратките към миналото, сондажите върху днешния ден и прогнозите и предупрежденията за бъдещето провокират читателя към размисли, но това не потиска емоционалното въздействие на текста, чието достойнство си остава непринудеността. Книгата \"Принудено и непринудено\" от Александър Гочев ще бъде представена днес, 17 април, от 18 ч. в ресторант \"Астор - Магически театър\", бул. \"Черни връх\" 29.", "date": "2019.04.17", "title": "Анти-неолибералният дух на Александър Гочев "}
{"url": "https://duma.bg/nova-valna-predstavya-73-filma-n189949", "text": "Шестото издание на Международния студентски филмов фестивал \"Нова вълна\" - инициатива на департамент \"Кино, реклама и шоубизнес\" на НБУ, се провежда с медийното партньорство на Българската национална телевизия между 17 и 20 април в столичното филмотечно кино \"Одеон\". Тази година измежду 4000 филма бяха избрани 73 ленти от 18 държави от Балканския и Черноморския регион, както и от гостуващи страни от Европейския съюз. В журито на \"Нова вълна\" са режисьорът Станислав Дончев - председател, преподавателката по \"Политически науки\" д-р Ирена Тодорова, актрисата Параскева Джукелова, режисьорът Николай Илиев и операторът Мартин Чичов. Директор на фестивала е проф. Людмил Христов. Основната цел на МСФФ \"Нова вълна\" е да развива и популяризира студентското късометражно кино, както и да подкрепя и насърчава млади творци по време на тяхното образование и след него. Чрез този проект департамент \"Кино, реклама и шоубизнес\" се стреми да създаде трайни партньорства и добри условия за бъдещи професионални контакти между студентите, изучаващи киноспециалности във висши учебни заведения на Балканския полуостров и в региона на Черно море. \"Нова вълна\" продължава традицията на Студентския филмов фестивал на НБУ, но вече като международен. Той дава възможност на студентите да сравнят своето практическо развитие с това на колеги от съседни държави.  В рамките на тазгодишното издание със специален уъркшоп ще гостува и етнографът, документалист и куратор на етнографския музей в Белград Саша Сречкович. Автор на етнографски документални филми, Сречкович публикува серия от трудове на различни теми като приложна антропология, музеен мениджмънт, визуална антропология и етнографско кино, занаяти, нематериално културно наследство. Има награди от Гьоте институт - Германия, фондация \"Artslink\", САЩ. Основател и президент е на Сръбския национален комитет за нематериално културно наследство.", "date": "2019.04.17", "title": "\"Нова вълна\" представя 73 филма  "}
{"url": "https://duma.bg/datata-n189952", "text": "МЕЖДУНАРОДЕН ДЕН НА БОЛНИТЕ ОТ ХЕМОФИЛИЯ. Отбелязва се от 1989 г. по инициатива на Световната федерация по хемофилия и Световната здравна организация. Хемофилията е генетично заболяване, свързано със затруднено кръвосъсирване. 1821 - ЗАГИВА ИНДЖЕ ВОЙВОДА, БЪЛГАРСКИ ХАЙДУТИН (Р. ОК. 1755 Г.). Истинското му име е Стоян. Води дружина из Странджа, Сакар и Бакаджиците. Взема участие във въстанието в Дунавските княжества от 1821 г., когато геройски загива в сражение с турците край гр. Скулени на р. Прут. За Индже войвода има различни предания, за него са създадени много народни песни, представящи го като закрилник на българите. 1879 - АЛЕКСАНДЪР I БАТЕНБЕРГ Е ИЗБРАН ЗА БЪЛГАРСКИ КНЯЗ. Делегатите на I Велико Народно събрание избират родения на 5 април 1857 г. във Верона, Италия, принц Александър Йозеф фон Батенберг измежду трима кандидати. В изборната декларация народните представители изтъкват участието му в Освободителната война. На 26 юни с.г. князът полага клетва в Търново и поема управлението. От 13 юли 1881 до 5 юли 1882 г. България няма министър-председател и княз Александър I управлява при т.нар. режим на пълномощията. По негово време (1885) се прокламира и извоюва Съединението на Източна Румелия с Княжество България. 1898 - УМИРА ИЛЬО ВОЙВОДА, БЪЛГАРСКИ ХАЙДУТИН (Р. 1805 Г.). Илия Марков Попгеоргиев, по-известен като Ильо войвода или Дядо Ильо, често е определян като \"последния хайдутин\". Участник в Първата българска легия и в Сръбско-турската война. Руско-турската война го заварва в болница, но веднага заминава за Свищов и се поставя в услуга на руското командване. Участва в Западния отряд на ген. Гурко. Той е един от българските представители при подписването на Санстефанския мирен договор. След Берлинския договор не спира да работи за свободата на поробена Македония, води чета и участва в Сръбско-българската война (1885). 1937 - РОЖДЕН ДЕН НА ПАТОКА ДАФИ. На тази дата за пръв път на екран се появява анимационният герой от филмчетата \"Шантави рисунки\" и \"Весели мелодии\", продуцирани от \"Уорнър Брос\". Всеки аниматор оставя своя отпечатък върху патока - Дафи може да е откачен закрилник в едно филмче, но в следващото алчно търси слава. 1999 - УМИРА НИКОЛАЙ ДОБРЕВ, ПОЛИТИК (Р. 1947 г.). Министър на вътрешните работи (1996-1997), народен представител, член на ВС и на ИБ на БСП. Играе важна роля по време на политическата криза в началото на 1997 г. Награден посмъртно с медал \"Правосъдие, свобода, сигурност\" от МВР. На негово име е учредена награда за млад политик от БСП, която всяка година се връчва от фондация \"Институт Николай Добрев\".", "date": "2019.04.17", "title": "Датата"}
{"url": "https://duma.bg/daniela-hadzhieva-podredi-zhivopisni-platna-po-vyatara-v-kashtata-na-sofiya-n189950", "text": "В празничната, позитивна, нежна и много въздействаща изложба живопис \"По вятъра\" на Даниела Хаджиева основни акценти са ангелите и вятърът в крилата им, както и плодовете, които символизират изобилие и плодородие, като нара и смокините. Това подчертават от \"Къщата на София\" (ул. \"Миджур\" 12), където до края на май са подредени творбите на художничката. \"Даниела Хаджиева, чиято живопис е в диалог с иконографията и със сецесионния стил едновременно, е споделила своите ангели като мълчащи, със затворени очи, завърнати навътре, с длани като цъфтящи лотоси. Когато имаме контакт с подобна живопис, трябва да държим сметка за особения вид комуникативност, който тя излъчва. Би било заблуда да се плъзнем по взиране в цветовете и тяхната тиха експресия или по други формални знаци. Бих казала, че с платната на Даниела Хаджиева комуникацията е отложена във времето. Те се запечатват някъде дълбоко в емоционалната памет и при повторен контакт с тях се получава ефектът на среща с нещо преживяно. Особено впечатлява умението на авторката да се внуши лекота и динамика в изображението. Ангелските образи на Даниела са съвършени, цялостни и мълчаливи, асиметрични на ущърбеното ни битие, на разривите ни, на географската ни ощетеност, на блокираната хуманност. Би било най-добре да отворят пролуки в съзнанието ни. Да си спомним\", пише Валентина Маринова. Авторката определя стила си като неоромантичен: \"Използвам златни детайли и християнски символи като връзка със старите ортодоксални икони, защото в детайл догадката за присъствието на ангелите хранители край нас е тема, която развивам... Да пресъздам едно невидимо успоредно присъствие на тези светли същества или поне усещането за това присъствие... сред хаоса на града и стържещото ни ежедневие. Харесва ми копнежът за път по непознати земи, който се опитвам да пресъздам дори в натюрмортите...\"", "date": "2019.04.17", "title": "Даниела Хаджиева подреди живописни платна \"По вятъра\" в \"Къщата на София\""}
{"url": "https://duma.bg/neoikonografii-na-nadezhdata-n189951", "text": "През 2018 г. в България пристигна един от известните италиански галеристи Енцо Канавиело. С него обиколихме някои от ателиетата на българските художници с надежда той да открие млад талант (до 30 години), в който да инвестира, така както правеше това за европейските и американските художници. С него посетихме и някои арт пространства и частни колекционери и накрая той възкликна, виждайки поредната помпозна рамка на картина, далеч от нейния стил: - Вие картини за рамки ли правите, или рамки за картини? Почувствах се много неловко, но трябваше да му обясня, че след втората половина на ХХ век беше много трудно да намериш подходяща рамка за картини, като изключим тези, които майстореше бащата на Иван Вукадинов, при когото картина и рамка взаимно се допълваха. Семплото обрамчване тогава на творбите, понякога само с летви, като че ли бе по-подходящо от тази наложила се мода в последното десетилетие на ХХ век и до днес - да се рамкират в излишно декорирани рамки картини на съвременни художници. Изложбата на Веско Велев \"Старата рамка\" в галерия \"Контраст\" като че ли иска да примири двете крайни позиции в обрамчването на картините - от оставени да дишат чрез ограничаването им само със семпли летви до затварянето им прекомерно в старите рамки. Но това е само нейният повърхностен прочит. В тази изложба Веско Велев, верен на своя път да вдъхне нов живот на изхвърления предмет, е полемичен. На някои от рамките дори е оставил названията на картините, които преди това са били в тях, задавайки въпроса защо е трябвало да се изхвърлят като ненужен реквизит тези стилни рамки от първата половина на ХХ век. Тази изложба звучи като зов да преосмислим отношението си към миналото, зов за приемственост и още нещо, по-съществено от казаното дотук. Неговите изчистени до минимализъм портрети и композиции, оставени да въздействат чрез чистотата на тона или трептенето на златото, са своеобразни неоиконографии на надеждата, че това ще остане само неприятен инцидент. Поне може да се надяваме да е така. Част от картините му преминават и в пространството на рамката, с желание да се постигне синхрон между традицията и сътвореното днес. В тях е намерена въздействаща и деликатна цялост между рамка и творба. Дали това е така - ще преценят зрителите, които имат шанс да поговорят със старата рамка и затвореното в нея послание на майстора на живописните съчетания, какъвто безспорно е Веско Велев, вариращи от монохромност до предизвикателна като мозайка игра на цветните петна. Възползвайте се от това предизвикателство, може и да ви хареса, а и да ви плени!", "date": "2019.04.17", "title": "Неоиконографии на надеждата"}
{"url": "https://duma.bg/bratislav-ivanov-predstavya-novata-si-kniga-n189943", "text": "Издателство \"Изток-Запад\" организира представяне на новата книга на Братислав Иванов \"Япония. Векът на Дзен\", за която ДУМА писа. Събитието ще се състои днес, 17 април, от 18 ч. в книжарница \"Хеликон-Витоша\", бул. \"Патриарх Евтимий\" 68.", "date": "2019.04.17", "title": "Братислав Иванов представя новата си книга"}
{"url": "https://duma.bg/pif-pee-za-hora-s-mnozhestvena-skleroza-n189940", "text": "Музикантите от P.I.F. се включиха в кампанията \"Невидимата МС\" на фондация \"Множествена склероза България\" с новата си песен \"Понякога\". Групата приема участието си в инициативата не само като социална отговорност, но и по лични причини. Една от бившите съученички на фронтмена на бандата - Димо Стоянов, е засегната от болестта. \"Тя е диагностицирана с МС от доста време, но е изключителен боец по дух - движи собствен бизнес, ходи на бокс, въобще - живее активно. Здравка (председателят на фондацията) я помолила да препоръча артист, който да запише песен по случай Световния ден на МС 30 май. Имам много познати с тази болест и приех идеята присърце\", разкри вокалистът на групата. Песента е написана преди доста време, близо десетилетие, споделя изпълнителят. \"И все не намираше повод да излезе на бял свят. Пуснах я на Здравка и текстът зазвуча в пълен синхрон с идеята за съпричастност към хората с МС и изпитанията, пред които ги поставя болестта\", допълни Димо Стоянов. Целта на кампанията \"Невидимата МС\" е повишаване информираността на обществото за невидимите МС симптоми и тяхното въздействие върху качеството на живот на диагностицираните. В България по последни неофициални данни има над 10 000 души с МС, като всяка година техният брой се увеличава приблизително с нови 80 пациенти. Съвсем скоро \"Понякога\" ще се сдобие и с клип, в който ще се видят лицата на МС през вдъхновяващите истории на хора с различни професии. \"Извън сюжета на видеото те ще споделят своите невидими за околните симптоми и ще изразят това, което искат масово да се знае за диагнозата, за да бъдат туширани погрешните схващания за болестта. По този начин всеки съпричастен към хората с МС в България ще може да осигури адекватна и правилна подкрепа\", убедена е Здравка Цветарска.", "date": "2019.04.17", "title": "P.I.F. пее за хора с множествена склероза"}
{"url": "https://duma.bg/stogodishna-indiyka-oshte-prepodava-yoga-n189938", "text": "Стогодишната инструкторка по йога Тао Поршон-Линч не възнамерява да се отказва от практиката на асаните и от тяхното преподаване в северно предградие Хартсдейл на Ню Йорк, съобщи Асошиейтед прес. Дамата, която на 13 август ще навърши 101 години, разказа, че започнала да се занимава с йога в родната си Индия, когато била на седем. Видяла група момчета, които правели асани на плажа, и се присъединила към тях, въпреки че леля й казала, че движенията не са подходящи за момиче. На тийнейджърска възраст Поршон-Линч станала инструкторка по йога. Можела да преподава както физически упражнения, така и дихателни. Правилното дишане става нейна мисия. \"Белите ви дробове са притиснати. Те не се намират при пъпа, а над него. Всяка сутрин, когато стана от сън, поглеждам слънцето и си казвам: \"Този ден ще бъде най-хубавият ден в живота ми и наистина става така. Винаги се получава\", споделя Тао. През 2019 г. Поршон-Линч е удостоена с престижната награда \"Падма Шри\" от индийския премиер Нарендра Моди за изключителни постижения. Въпреки че има ендопротези на тазобедрените стави, тя практикува и спортни танци в студио \"Фред Астер\" и е участвала в шоуто \"Америка има талант\". \"Вслушайте се в дишането си. Почувствайте своите бели дробове как се изпълват с въздух, изпънете ръце към тавана и вкарайте енергията. Вдишайте жизнения дъх и издишайте мир\", съветва Поршон-Линч.", "date": "2019.04.17", "title": "Стогодишна индийка още преподава йога"}
{"url": "https://duma.bg/petya-buyuklieva-i-iskren-petsov-zapisaha-vreme-n189939", "text": "Петя Буюклиева и Искрен Пецов провокират публиката с нов дует. Песента \"Време\" е дело на Доно Цветков (музика), Стефан Стефанов (текст) и Петър Песев (аранжимент). След дуетите си с Тони Димитрова, Мариана Попова, Кристина Димитрова, Цветелина, Румяна Коцева, Вили Станева, Джина Иванова, Благовест Зерлиев и др. Искрен Пецов залага и на поредната си колаборация с известна изпълнителка. \"Време\" е радиофонично евроденс парче с летен привкус, в което се съчетават мощният и висок тембър на Петя Буюклиева с нежния баритон на основателя и вокалиста на \"Латинопартизани\".", "date": "2019.04.17", "title": "Петя Буюклиева и Искрен Пецов записаха \"Време\"   "}
{"url": "https://duma.bg/pochina-pisatelyat-nacho-hristoskov-n189941", "text": "Писателят Начо Христосков почина на 66 години след кратко боледуване, съобщи Дарик Пловдив. Завършил българска филология в Пловдивския университет \"Паисий Хилендарски\", Христосков е работил като нощен възпитател, организатор в сферата на културата, редактор и преподавател. От 1992 до 2001 г. е бил директор на издателство \"Христо Г. Данов\". Бил е председател на Дружеството на писателите в Пловдив. Автор е на книгите \"Дъх на ягоди, полъх на любов и телеграма\", \"Подхвърлянето\",  \"Слънчевото куче\", \"От пролуката до гроба\", \"Разкази за Иван\", \"Последното писмо до Бог\" и др. Последният му роман \"Училището\" излиза през 2016 г. Негови творби са превеждани на немски, като е участвал и в международни писателски срещи в Германия.", "date": "2019.04.17", "title": "Почина писателят Начо Христосков"}
{"url": "https://duma.bg/holivudska-aktrisa-prevzema-evroviziya-n189936", "text": "Израелската и холивудска актриса Гал Гадот, която спечели световна известност с ролята си на амазонска принцеса във филма \"Жената чудо\", ще пее на финала на песенния конкурс \"Евровизия 2019\", предаде ДПА. Звездата ще участва в извънконкурсната програма наред с други изпълнители, които са предишни победители и участници в музикалната надпревара от различни страни. По-известните от тях са Кончита Вурст, Елени Фурейра, Верка Сердючка, Манс Зелмерлоу, Дана Интернешънъл и Гали Атари. Победителката в \"Евровизия 2018\" - Нета Барзилай, също ще участва в концерта. Мениджърите на американската поп звезда Мадона заявиха, че тя ще пее на тазгодишния конкурс, но това трябва да се потвърди и от Европейския съвет за радио и телевизия. Продажбата на билетите за музикалното състезание вече започна на израелския сайт Leaan ticket. Цената варира от 200 до 2000 шекела (50-500 евро). При първата вълна пропуските са изкупени за няколко минути. Най-евтините пасове са за репетицията на полуфиналистите, а най-скъпите - за Зелената ВИП зала на финала. Конкурсът ще се излъчва от Израелската корпорация за радио и телевизия - Кан. В \"Евровизия 2019\" участват изпълнители от 41 страни, като полуфиналите са на 14 и 16 май, а финалът е на 18 май в Експо центъра на Тел Авив.", "date": "2019.04.17", "title": "Холивудска актриса превзема \"Евровизия\""}
{"url": "https://duma.bg/madona-puska-album-i-obeshtava-turne-n189937", "text": "Чрез видео в инстаграм Мадона обяви, че ще издава нов албум, който е озаглавен \"Madame X\". Дата за излизането на тавата не е посочена, но това ще е първият диск на певицата от 2015 г., когато издаде \"Rebel Heart\". Мадона описва \"Madame X\" като таен агент. Тя пътува по света и непрекъснато сменя самоличността си - превъплъщава се в танцьорка, професор, икономка, затворничка, майка, учителка, монахиня, светица, развратница, както и \"шпионка в къщата на любовта\". В началото на месеца Мадона показа евентуалната корица на новия албум - червена буква \"X\" на черен фон, съобщи \"Контактмюзик\". През октомври миналата година певицата обяви, че завършва 14-ия си студиен опус. Очаква се да изпълни песен от него на предстоящия конкурс на \"Евровизия\" в Израел. Мадона обеща на феновете си и турне.", "date": "2019.04.17", "title": "Мадона пуска албум и обещава турне"}
{"url": "https://duma.bg/evelina-miteva-napisa-kratki-razkazi-n189942", "text": "Културният център на Софийския университет и издателство \"Скалино\" канят на представянето на книгата \"Кратки разкази за недружелюбни момичета\" от Евелина Митева днес, 17 април, от 18.30 ч. в Театралната зала на СУ с участието на Мария Ванева, Николай Колев, Димитър Радев, Емилия Миразчийска и авторката. Това е дебютната книга с разкази на Евелина Митева (1981) и втора след стихосбирката й \"Двор на спокойствието\" (2018). Нейни разкази са публикувани на английски и италиански в международното онлайн списание за кратка проза Inkroci, както и в българските \"Литературен вестник\" и \"Диаскоп\". ", "date": "2019.04.17", "title": "Евелина Митева написа кратки разкази"}
{"url": "https://duma.bg/sinite-nakazvat-kapitana-si-goranov-n189932", "text": "Капитанът на Левски Иван Горанов ще отнесе наказание от клуба, но не заради червения картон в дербито с Лудогорец. Дни преди \"вечното дерби\" с ЦСКА-Сф в интернет се появи скандално видео с националния защитник. В него Горанов като играч на Локо Пд танцува с двама приятели под звуците на хита на Ед Шийрън - \"Shape of You\". Футболистът се завърна на \"Герена\" през лятото на 2017 г. \"Сините\" уточняват, че клипът е заснет преди 2 години, но това не оправдава Горанов, а поведението му е \"недопустимо\". \"Никакви извинения не са валидни\", написаха от Левски и определят видеото като \"жалък опит за провокация\" преди дербито с ЦСКА-Сф. От клуба уточняват, че Горанов ще получи наказание. На въпросното видео Горанов танцува с двама свои приятели, като има и неприлични сцени. \"Левскари, Днес станахме свидетели на жалък опит за провокация преди съботната среща срещу ЦСКА-София. В много удобен момент „доброжелатели“ разпространиха клип на футболиста на Левски Иван Горанов отпреди повече от 2 години. Ясно е, че поведението на Иван на кадрите е недопустимо. За професионален футболист със сигурност, а за играч на любимия Левски е направо немислимо да се държи по този начин и никакви извинения в стил „грешките на младостта“ не са валидни. Ръководството на „Левски“ осъжда подобно поведение и ще проведе сериозен разговор с Горанов, след който ще прецени какво наказание да му наложи\", обявиха от Левски на официалния си сайт.  „Първо искам да се извиня за това видео, което далеч не подхожда на един футболист на Левски, а още повече и капитан. Няма да се оправдавам с това, че е от повече от две години и че съм бил млад и т.н. Съжалявам искрено за поведението си, но откакто се завърнах в „синия“ клуб смятам, че давам максималното от себе си на терена, винаги играя до последните си сили за синята фланелка и за всички вас по трибуните. Надявам се, че и извън терена съм показал какво означава да си футболист на Левски и какъв пример трябва да се дава на децата и младите футболисти и привърженици. Никога повече няма да допусна подобна грешка, защото вече знам какво е да си професионален футболист и искам вие да се гордеете с мен“, написа и самият Горанов.", "date": "2019.04.17", "title": "\"Сините\" наказват  капитана си Горанов"}
{"url": "https://duma.bg/lyubo-penev-pak-zahapa-sadiite-n189934", "text": "Старши треньорът на ЦСКА-Сф Любослав Пенев е притеснен от назначението на Николай Йорданов за съдия на първия полуфинал за Купата на България срещу Ботев Пд. Според наставника на \"червените\" за двубоите на неговия тим се въртят само едни и същи рефери. Мачът е тази вечер на \"Коматево\" от 19.00 ч. и ще бъде предаван по Диема Спорт.  \"Явно няма други съдии, въртят се едни и същи. Главен, страничен, четвърти - обкръжени сме, но това е. Обкръжени сме от въпросните съдии - не виждате ли, едни и същи са?! Как се осмеляват да ни правят едни и същи назначения. Този човек беше безобразен. Жалко, че не се мисли за футбола. Говорят си на ушенце с четвъртия съдия, лекичко, внимателно, усмивки. Аз искам да мисля за футбол, това правя, футболистите също\", заяви Пенев. Йорданов ръководи и 1/4-финала мач на \"червените\" с Лудогорец, който столичани спечелиха с 1:0 и елиминираха 7-кратния шампион на България.  Гостуването в Пловдив пропуска единствено Тиаго Родригеш, който се контузи при победата над Берое с 2:0 в последния кръг.  \"Полуфиналите са два мача, които ЦСКА трябва да изиграе много разумно. Ботев има добър състав, с лидери. Техничен отбор, очаква ни интересен мач. Ние се съобразяваме с всички отбори. Познаваме силните и слабите им страни, но ние ще се опитаме да наложим нашия стил. В момента ни интересува утрешният мач, после в събота и отново реванш. Нашето внимание сега е насочено само към мача за Купата на България”, коментира Любо Пенев.", "date": "2019.04.17", "title": " Любо Пенев пак захапа съдиите"}
{"url": "https://duma.bg/levski-se-otarva-s-6000-lv-globa-n189933", "text": "Левски бе глобен общо 6000 лева след дербито с Лудогорец на Националния стадион \"Васил Левски\" в неделя, спечелен от гостите с 2:0, реши Дисциплинарната комисия на БФС.  5000 от тях са заради феновете - 2000 заради опита на запалянковците да нахлуят на пистата, 2000 - за множеството предмети, хвърлени към терена и към изгонения Моци, и 1000 - за псувни и нецензурни реплики към съдията Ивайло Стоянов - Сватбата. Още 1000 лв. е глобата за треньора на вратарите Димитър Иванков, който навлезе на терена в края на двубоя. Легендарният страж на \"сините\" е наказан и да не седи на резервната скамейка във \"вечното дерби\" с ЦСКА-Сф. Изгонените в дербито Иван Горанов и Моци също ще пропуснат по 1 мач и са глобени - капитанът на \"сините\" с 200 лв., а румънецът - 400.  Фенът на Левски, който се прочу с подскачането върху тунела на Националния стадион и пропадна в него, бе осъден по бързата процедура от Софийски градски съд с глоба 1000 лв. и административно наказание да не посещава футболни мачове за 1 година.", "date": "2019.04.17", "title": " Левски се отърва с 6000 лв. глоба "}
{"url": "https://duma.bg/svetovnoto-v-astana-e-tsel-%E2%84%961-za-bortsite-n189935", "text": "Световното първенство в Астана е цел №1 на борците ни за годината. Шампионатът на планетата е от 14 до 22 септември и е първата възможност за печелене на олимпийски квоти за Токио 2020. В Астана шампионите, медалистите и загубилите баражите за бронза в олимпийските категории си осигуряват визи за Япония, обяви наставникът на жените Петър Касабов. \"След Световното има още две квалификации - Европейска (19-22 март) и Световна (30 април - 3 май), която ще е в София. При нас е последният влак\", допълни Касабов, Треньор №1 на България за 2018 г. Той коментира и фантастичното представяне на възпитаничките си, които спечелиха 2 титли - от Тайбе Юсеин и Биляна Дудова, и 2 сребърни медала - от Евелина Николова и Миглена Селнишка. \"Вложихме много труд и пот - както момичетата, така и всички останали. Благодаря на тези момичета, които отново успяха да се съберат и да дадат всичко от себе си. Радвам се, че взехме 4 медала, но и имахме възможност дори за още\", каза Касабов, чийто отбор е втори на континента след Украйна. \"Поздравявам всички шампиони и медалисти. Благодаря на тях и на всички треньори. Радвам се, че при жените вече имаме цял отбор. При класиците също е въпрос на време да започнем да печелим повече медали. Надявам се да спечелим колкото се може повече квоти от Световното първенство\", обяви президентът на БФ Борба Христо Маринов, световен шампион от Москва 2010 и европейски първенец от Белград 2012. \"Изключително щастлива съм, че отново съм шампионка и доказах, че може да ми се има доверие. Доказах се в 3 различни категории. След загубата във финала на световното бях много разочарована, но успях да се събера. В един момент имаше сериозен спад в моята физическа и психическа подготовка, получих и контузия. Допуснах някои поражения, а за мен загубата е все едно съм загубила война. Аз се боря за моята починала майка и затова не мога да приема загубите. Успях да се концентрирам и взех трета европейска титла\", призна Биляна Дудова. \"Имаше притеснение само в началото, но след двубоя с украинката на 1/4-финала нямах колебания и бях убедена, че няма кой да ме спре до втората ми европейска титла. Украинката си я бях самоопределила за основна съперничка и именно победата ми над нея беше преломният момент за мен\", коментира вече двукратната европейска шампионка Тайбе Юсеин (62), Спортист №1 за 2018 г. \"Чувствах се много добре и може би бях готова за златото, но съм доволна и на второто място. Мотивирана съм за световното, което е по-важното състезание тази година\", допълни Евелина Николова (55 кг). \"Беше тежко състезание. Върнах се на тепиха след тежка контузия, заради която миналата година изобщо не се борих. Съжалявам, че не успях да спечеля титлата, но продължаваме напред. За бъдеще ще гоня още по-големи цели\", закани се трикратната еврошампионка за девойки и вече вицешампионка за жени Миглена Селнишка (50).", "date": "2019.04.17", "title": "Световното в Астана   е цел №1 за борците "}
{"url": "https://duma.bg/rezultati-n189931", "text": "Група А, ХХIX кръг Витоша Б - Етър 3:0 1:0 Гъргоров (25) 2:0 Вълчанов (58) 3:0 Ст. Христов (90+3); Ботев Вр - Верея 5:0. 1. Етър 29 13 5 11 33:30 44 2. Ботев Вр 29 11 5 13 37:40 38 3. Витоша Б 29  9 4 16 22:42 31 4. Верея 29  0 6 22 12:70  6 ХХX кръг: неделя, 17.30: Верея - Етър (Диема спорт); понеделник, 20.00: Витоша Б - Ботев Вр (Нова спорт). Втора лига XXIV кръг Арда - Монтана 2:0 1:0 В. Христов (49-д) 2:0 Коконов (55); ЦСКА 1948 - Пирин 2:1 2:0 Гущеров (37-д и 45+1) 2:1 Златинов (62); Ботев Гъл - Черноморец Бч 3:1; Поморие - Лудогорец-2 2:1; Литекс - Несебър 3:0; Струмска слава - Локо ГО 0:1; Кариана - Локо Сф 0:2; Царско село - Добруджа 3:1.  1. Царско село 24 22 1  1 56:18 67        2. Монтана 24 14  7  3 38:17 49         3. Арда 24 14 5 5 35:14 47  4. ЦСКА 1948 24 12 10  2 28:15 46  5. Литекс 24 11 5 8 36:19 38  6. Поморие 24 10  5  9 30:34 35  7. Локо ГО 24 10  4 10 26:29 34  8. Локо Сф 24  8 8 8 20:18 32  9. Черноморец Бч 24 8 5 11 20:28 29 10. Стр. слава 24 7 6 11 27:35 27 11. Ботев Гъл 24  6  8 10 23:27 26       12. Несебър 24 5 8 11 25:41 23 13. Кариана 24  6  4 14 23:33 22 14. Лудогорец-2 24 6 4 14 23:39 22 15. Пирин 24  5  3 16 21:44 18    16. Добруджа 25 2 9 14 11:31 15 днес, 17.00 ч.: Добруджа - Ботев Гъл (изтеглен от XXVII кръг). XXV кръг: събота, 17.00: Черноморец Бч - Кариана (във Варна); Локо Сф - Струмска слава; Локо ГО - Литекс; Несебър - Пирин; неделя, 17.00: Добруджа - Поморие; Лудогорец-2 - Арда; понеделник, 17.00: Царско село - ЦСКА 1948 (Диема спорт); 19.00: Монтана - Ботев Гъл. ПО БТВ ЕКШЪН 22.00 Ман Сити - Тотнъм (0:1) ПО РИНГ 22.00 Порто - Ливърпул (0:2) ПО ДИЕМА СПОРТ ФУТБОЛ Купа на България 19.00 Ботев Пд – ЦСКА-Сф 21.30 „Домът на футбола“ 0.30 Обзор на 24-и кръг във Втора лига ПО ЕВРОСПОРТ 1 Колоездене 7.00, 9.30, 12.00 Обиколка на Турция, I етап 13.00, 18.45 II етап 8.00 Париж - Рубе 17.00, 20.30 Флеш Брабансон Снукър 10.30, 15.00 СП в Шефийлд (финал) МОТОРИ 16.30 СШ по Супербайк в Ассен 20.30Колоездене: Флеш Брабансон 21.30Колоездене: Обиколка на Турция, втори етап Голф 1.30 Турнир \"Мастърс\" в Огъста (обзор) ПО МАКС СПОРТ 1 ТЕНИС 12.00 \"Мастърс\" в Монте Карло", "date": "2019.04.17", "title": "Резултати"}
{"url": "https://duma.bg/neftohimik-povede-vav-finalite-sled-31-nad-hebar-v-pazardzhik-n189930", "text": "Волейболният шампион Нефтохимик 2010 Бс започна страхотно защитата на титлата си във финалната серия в Суперлигата на България. Бургазлии удариха като гости в Пазарджик победителя в редовния сезон и носител на Купата на България Хебър с 3:1 гейма (25:16, 21:25, 25:18, 25:19) в първия мач от финала. В препълнената до краен предел зала \"Васил Левски\" гостите бяха затруднени само във втория гейм, който отстъпиха с 21:25. Над всички за Нефтохимик за пореден път беше националът Николай Учиков с 22 т. (1 блок, 1 ас и 51% ефективност в атака), Теодор Тодоров (7 блока и 60% ефективност) и Георги Петров (4 блока, 1 ас, 44% ефективност) добавиха по 13 т. за успеха. За Хебър Брадли Гънтър (39% ефективност в атака) завърши с 11 т., а Александър Ляфтов (1 блок, 2 аса, 29% ефективност в атака и 59% позитивно посрещане) реализира 10, а Стойко Ненчев и Венцислав Рагин добавиха по 9. \"Имаме много слаби съдии в България. При положение че има ситуации, в които ние водим играта като цяло, съдията спира играта и дава 1-2 спорни точки, при положение че ние сме ги спечелили, е абсолютно безумие. Не ми се е случвало никога преди. Нормално е да ни освиркват, все пак сме гости, не е нищо странно. Въпросът е, че има моменти, когато съдиите не е редно да влияят на играта, защото днес се случи това. Случвало се е и друг път. Победихме все пак, но това са неща, които не е редно да се случват. Днес понеже играем финал и е краят на шампионата, не е моя работа, но искам да кажа на хората, които се занимават с това, за доброто на волейбола, че не е редно да се спират мачове по средата и да се случват някакви разправии заради съдиите. Не е редно\", ядосан заяви най-добрият играч в двубоя Учиков. Вторият мач бе снощи пак в Пазарджик. Играе се до 3 победи от 5 мача.", "date": "2019.04.17", "title": "Нефтохимик поведе във финалите  след 3:1 над Хебър в Пазарджик"}
