{"url": "http://duma.bg/node/155844", "text": "За сносен живот на домакинство от двама възрастни и две деца са необходими 2301 лв. на месец. Това сочат най-новите данни от наблюдението на потребителските цени и издръжката на живот в България през третото тримесечие на Института за социални и синдикални изследвания (ИССИ) към КНСБ. \nТака средно на човек от такова домакинство се падат по 575,28 лв. За да могат родителите да издържат домакинството, брутната заплата на всеки от тях трябва да е поне 1474 лв. ДУМА припомня, че според официалните данни средната заплата за страната през третото тримесечие е 1037 лв., т.е. с близо 30% по-малко от необходимото. \nПод издръжката на живот преживяват 75% от домакинствата в България (5,4 млн. души), подчерта президентът на КНСБ Пламен Димитров. Едва 25% от домакинствата в страната - около 1,8 млн. души, са с общ доход на човек над издръжката на живот. Близо 1/3 от домакинствата (над 21 млн. души) преживяват с по-малко от 314 лв. и са под линията на бедността. \nВ София издръжката на човек е с 200 лв. повече, отколкото в страната. От КНСБ за първи път са изчислили и издръжката на живота в столицата. Така излиза, че на 4-членно домакинство от двама родители и две деца са необходими 3003,32 лв. за приличен живот (или 750,83 лв. на човек). Брутната заплата за двама работещи родители с две деца, живеещи в София, трябва да е поне 1924 лв., са пресметнали от синдиката. Според официалните данни в София средната заплата е 1405 лв., което е с почти 27% по-малко от необходимото. \nНарастването на издръжката на живота не може да се компенсира и при този ръст на доходите, особено при нискодоходните групи, коментират от ИССИ. \nФакторът, който повлия за поскъпването на издръжката на живота, е последователният ръст на цените на основни хранителни стоки, които засягат бедните слоеве, вследствие на което техният живот поскъпва относително повече, коментират от синдиката. Нарастване спрямо предходната година се наблюдава при месо и месни продукти (с 4,8%), мляко и млечни продукти (6,6%), животински и растителни мазнини (с 5,1%). Увеличението от 1 юли на цените на природния газ, на топлоенергията (около 3%) и на енергоносителите (средно 1,5%) също повлия на поскъпването на живота. \nПрез последните 10 години издръжката на живота е нараснала с 38,8%, пресметнали от КНСБ. През този период в номинално изражение общата стойност за 4-членно домакинство се увеличава с около 643 лв. Най-сериозен ръст бележат цените на храните (средно с 27,4%), тока - с 28,7%, водата - с 48%, твърдите горива - с 56,7%.   \n", "date": "2017.11.14", "title": "За издръжката на четиричленно домакинство са необходими 2301 лева месечно  "}
{"url": "http://duma.bg/node/155845", "text": "Румен Радев отбеляза годишнината от спечеления президентски вот със среща с любимеца на поколения българи Стефан Данаилов, който оглавяваше инициативния комитет за номинирането му. Радев публикува снимки, на които изрази благодарността си към Данаилов и комитета. \"Признателен съм и на всички българи, които със своя глас участваха в тези избори. Активната гражданска позиция е начинът, по който можем да бъдем съпричастни с важните за обществото ни теми и да го променим към по-добро\", заяви Радев. \nПо-рано вчера и лидерът на БСП Корнелия Нинова отбеляза датата в социалните мрежи. \"Преди  година Румен Радев и Илияна Йотова бяха избрани за президент и вицепрезидент. Беше трудна кампания, но изпълнена с надежда за промяна на България. И промяната стана. Благодаря на членовете на БСП, че ми се довериха за номинацията на генерал Радев. Благодаря на Инициативния комитет. Благодарение на всички българи, които го подкрепиха, днес имаме достоен държавен глава. Гордеем се с вас. Успех!\", написа тя.   \n", "date": "2017.11.14", "title": "Радев се срещна с Ламбо година след спечеления вот"}
{"url": "http://duma.bg/node/155846", "text": "С викове \"оставка\" и освиркване бе съпроводен опитът на Цветан Цветанов да похвали правителството и службите в охраната на сигурността по границата. Цветанов поздрави Йончева за филма и със задоволство добави, че едва ли някой е очаквал да го види на прожекцията. Той тържествено обеща материалът да бъде проверен и от министър-председателя. Докато гербаджията опитваше да изтъкне мерките на кабинета по ограничаване на мигрантския поток, залата на няколко пъти го освирка. Чуха се и викове \"оставка\", а някои от зяпачите засичаха кога точно ще обвини БСП и Орешарски за бежанците. \n\"През 2015 г. върнатият бежански поток е 90 хиляди, а следващата година е вече 45 000, а сега говорим за не повече от 7000. Това означава, че бежанският поток е намалял, а в момента има 20% заетост на центровете за бежанци. Това означава, че оградата си свършва работата и ние сме намалили потока\", заинати се Цветанов. Кирил Добрев от ИБ на БСП попита гербаджията откъде знаят, че 90 000 не са преминали, и заподозря, че водят списък на отказалите да си платят за каналджийството. За двуредова ограда трябвали пари, но имало нови средства, с които да се покрие и видеонаблюдението, заяви Цветанов. Според него във филма нямало сензация, службите имали такава информация и работели по тях. Накрая той \"разреши\" на всички медии да излъчат \"Граница\", което предизвика бурен смях в залата. \nЗам.-председателят на ГЕРБ опита да привлече Нинова в подкрепа на готвените от партията му конституционни промени, свързани с приватизацията. Лидерът на БСП го парира, като заяви, че няма да позволи да се размива темата с разкритията на Елена Йончева. Нинова настоя Цветанов да отговори кой ще бъде разследван и ще си подаде оставката по разкритията от филма на Йончева. Кой ще понесе политическата отговорност, попита тя. Цветанов продължи да настоява за подпис, размахвайки папка. \"Смелият Бойко Борисов ще поеме ли отговорност за видяното във филма \"Граница\"- кой ще подаде оставка? Днес става въпрос за корупцията по време на управлението на Бойко Борисов. Вие я видяхте с факти, документи и свидетели\", категорична бе Нинова.   \n", "date": "2017.11.14", "title": "Освиркаха Цветанов с викове \"оставка\""}
{"url": "http://duma.bg/node/155847", "text": "Пред камерата на Елена Йончева служител на \"Гранична полиция\" заяви готовност да свидетелства за тежки корупционни практики, облагодетелстващи каналджиите и трафика на нелегални мигранти през България. Вчера журналистката и народен представител от \"БСП за България\" представи 20-минутния филм \"Граница\", посветен на българо-турското гранично съоръжение. Кадрите показаха смущаващи факти за ефективността на граничната ограда, камерата улови и нелегални мигранти, преминаващи спокойно съоръжението със стълби. Премиерата на филма бе уважена от ръководството на БСП, народни представители от ПГ \"БСП за България\", граждани и много журналисти. В зала 42 на НДК дойдоха дори вицепремиерът Валери Симеонов и зам.-председателят на ГЕРБ Цветан Цветанов. И докато гербаджията седна вдясно от сцената, лидерът на БСП Корнелия Нинова изгледа с внимание прожекцията права от отсрещния край на залата. \nНа кадрите анонимен служител на \"Гранична полиция\" признава, че негови колеги информират каналджиите за състоянието на охранителните камери, наличието на полиция и др. На въпрос на Йончева готов ли е да свидетелства официално, мъжът потвърждава категорично, защото смята, че някои неща не се търпят и е необходима промяна.  \n\"Ще предоставим копие на министър-председателя, президента, МВР, главния прокурор, на всяка телевизия, която желае да го излъчи. Призовавам и българските, и европейските институции да намерят начин да гарантират сигурността на нашия източник от \"Гранична полиция\", който се съгласи да говори в този филм в интерес на сигурността на България\", обяви след прожекцията Йончева. \nДокументалният филм започва с кадри от хеликоптер и поглед \"отвисоко\" на граничната бразда. В него са включени цитати от статии на световно признати и уважавани медии, доклади на Фронтекс и Доклад на външния департамент на САЩ, касаещи безпрепятствения поток от нелегални през България. Включени са и кадрите с пропадналата след порои ограда край Малко Търново, чиято медийна популярност предшества засекретяването на оградата и забраната за снимките й от кабинета на Бойко Борисов.  \nНа въпрос на Йончева как поредната група мигранти е минала браздата, униформен казва: \"Попитай тоя, дето е платил оградата\". Изречението предизвика смях, дюдюкания, а някой извика: \"Цецо, кажи си\". \n - Каналджиите са информирани за всичко. Според нас са информирани отлично кога, къде, какво работи, къде има камера. Аабсолютно за всичко са информирани. В кои места има мъртви точки, за камерите - къде не може да види. Кога, къде има наряди, как се движат. \n- Откъде получават тази информация? \n- От служителите на \"Гранична полиция\". \n- В МВР имат ли информация кои са тези служители? \n- Имат информация за абсолютно всичко, което е необходимо да се знае. Тъй като има много съвестни служители, които са подавали своевременно тази информация към компетентните органи в МВР. Каналджиите плащат на служителите на гранична полиция. Ако са за центъра - около 300 евро на човек. Ако чужденците са предназначени за Европа, около 500-800 евро на човек. Мигрантите заплащат на каналджиите суми от 7000 до 15 000 долара за целия маршрут от Турция до Европа. \n Потокът от нелегални не е намалял, просто е канализиран. Вече имат на 100% уговорка между каналджии и служители на МВР за безпрепятствено минаване през границата и извозването на мигрантите до центровете, както и за тяхното транзитиране през България. Повечето бежанци и незаконни мигранти вече се пръскат в страната, където ги държат на определени места, след което ги групират и извозват в зависимост кой, къде, каква уговорка има. \n- Как е възможно това да остане скрито? \n- За нас, които работим, обяснението е, че се покровителства от много високо ниво. \n- Ако ви се наложи да свидетелствате? \n- Бих го направил. За да се промени нещо, да има промяна. Има неща, които понякога са нетърпими. Може някой наистина да извърши някаква промяна. Това трябва да стане от ръководството на МВР, не от обикновения служител. Или от държавата. Трябва да има воля на държавата най-вече да стане. Тогава човек не би трябвало да се страхува.  \n 500 евро за метър излиза строителството \nЙончева е изчислила, че за 200 км ограда по браздата с Турция са отишли 200 млн. лв. За един метър, заедно с прилежащия обслужващ път, са платени 500 евро, добавя тя зад кадър. Във видеото Йончева прави паралел със строителството на възпиращо съоръжение в Гърция. Съседите ни също имат нова 12,5 м ограда с Турция. Година преди началото на строителството обаче на страницата на гръцкото МВР е обявено обществено обсъждане с подробно описание на заданието и техническите параметри. Гръцките медии дават публичност на извършените работи и крайната цена е 3 млн. 160 хил. евро, което прави 250 евро на метър. \nЙончева отбелязва, че от 33 км ограда в Хасковско само първите 10 км са двуредови. Според доклад на главния инспекторат на МС от април 2017 г. даденото указание за преминаване към едноредова ограда не кореспондира със задание за проектиране на съоръжението. Депутатът пита дали става въпрос за корупция за сметка на нашата национална сигурност.  \nВъв филма става ясно, че от юли 2014 г. значителна част от видеонаблюдението не работи. Показани са снимки от самите мигранти, направени, за да се види колко безпрепятствено се преминава през българска земя. Следи от мигрантите водят до прорязани участъци, които се закърпват дори с четка за зъби, дървени материали и тел. \n С гражданска платформа Елена Йончева ще събира сигнали за нарушения По инициатива на Елена Йончева специална гражданска платформа ще събира сигнали за корупция и тежки корупционни практики. Народната представителка призова журналисти от различни сфери да се включат в инициативата й. Надявам се от това да излезе нещо сериозно и тази държава да тръгне напред, заяви депутатът от \"БСП за България\". \n\"Истината е, че този филм не исках да го показвам в момента. Имах намерение да събера повече факти, повече доказателства, да проследим тези канали, но след като преградното съоръжение влезе в \"зоната на здрача\", направен е опит като че ли да се забрани и санкционира показването му, реших сега да покажа фактите, които са в интерес на всички българи\", обясни Йончева след излъчването на \"Граница\". Тя бе категорична, че изнесените факти са в интерес на сигурността на България.  \nЙончева благодари на зам.-председателя на ГЕРБ Цветан Цветанов и на вицепремиера Валери Симеонов, че са намерили време да дойдат и изгледат филма. Журналистката няколко пъти призова да бъдат взети необходимите мерки преминаването на границата да не става възможно в бъдеще. \n    \n", "date": "2017.11.14", "title": "Граничен полицай готов да свидетелства за корупция по границата"}
{"url": "http://duma.bg/node/155848", "text": "Днес от 15 до 17 часа народният представител от \"БСП за България\" Георги Свиленски и заместник-председателят на СОС Милка Христова ще бъдат на разположение на софиянци в постоянната приемна на БСП - София на ул. \"Леге\" №10, етаж 1. Желаещите може да се запишат предварително на телефон 02/987 20 86.   \n", "date": "2017.11.14", "title": "ДНЕС"}
{"url": "http://duma.bg/node/155849", "text": "Военно-апелативната прокуратура (ВоАП) отказа да образува досъдебно производство по одитния доклад на Министерството на отбраната за управлението на ВМА по времето на проф. Николай Петров. ВоАП потвърждава постановлението на Столичната военноокръжна прокуратура от 7 юни 2017 година, защото според ВоАП няма достатъчно данни за извършено престъпление от длъжностни лица. \nНаправена е и допълнителна проучване, защото е установено, че първоначалната проверка е била непълна, а наблюдаващият прокурор Адалберт Кръстев не е осъществил необходимия контрол над работата на военния следовател. Изискани са и нови относими документи и са разпитани различни по длъжност лица. Административният ръководител на столичния ВОП трябва да прецени дали Кръстев трябва да понесе дисциплинарната отговорност с оглед констатираното формално извършване на началната проверка по случая. \nКакто ДУМА вече писа, на 30 октомври здравният министър Николай Петров подаде оставка заради медийно разследване, показващо съмнителни връзки при възлагане на обществените поръчки в периода, докато е бил на ръководна позиция във ВМА. В доклад на столичната ВОП имаше констатации както за нарушения на Закона за обществените поръчки (ЗОП), така и за реализиране на значителни икономии през одитирания период от страна на ръководството на ВМА. Имаше подозрения и за конфликт на интереси, тъй като от сделките изскачаше и името на дъщеря му.     \n", "date": "2017.11.14", "title": "Няма нарушения във ВМА, реши Военно-апелативната прокуратура"}
{"url": "http://duma.bg/node/155850", "text": "Парламентарната група на ГЕРБ ще внесе предложение за промени в Конституцията за престъпления по давност, свързани с приватизацията. Това съобщи вчера шефът на правната комисия Данаил Кирилов на пресконференция в централата на ГЕРБ. Според него престъпленията в приватизацията имат специално значение за българското демократично развитие. Предлаганите промени в Конституцията щели да дадат яснота за преразпределението на огромното държавно и общинско имущество, при което са извършени множество престъпления. Темата за приватизацията е пряко свързана и с корупцията, подчерта гербаджията. \n\"Изследвахме възможно най-прецизното решение на Конституционния съд от 2016 г. във връзка с преходна законодателна инициатива, насочена към изменение на Наказателния кодекс. С начина, по който предлагаме изменението в Конституцията, макар да се изисква най-големият парламентарен кворум, ще постигнем най-стабилния резултат\", смята той. Промените били съобразени и с всички международни актове, по които България е страна. Правното решение за промяна на Конституцията не било прецедент нито за нашето, нито за чуждото право, а в основния ни закон и сега няма давност за престъпленията срещу мира и човечеството. \nГерберите ще търсят широка парламентарна подкрепа от всички групи. Промените ще бъдат внесени веднага след политическите консултации, които ГЕРБ ще проведе с другите парламентарни партии. Започват и подписка в парламента в подкрепа на конституционните промени. \nМеждувременно стана ясно, че ДПС ще подкрепи инициативата на ГЕРБ и е инициирало такава подписка в парламента. Това предизвика коментара на лидера на столичните социалисти и член на ИБ на БСП Калоян Паргов, който заподозря опит на ДПС да дискредитира някого. \"Ако подписката на ДПС за промени на давността на приватизационните сделки е да дискредитира някого, то тя е напълно безсмислена\", каза Паргов. \"Когато правим такъв акт, първо трябва да видим какви са неговото разбиране и подкрепа в обществото. И второ, да си изясним каква е целта му - дали е да дискредитира някого или ще има реални резултати, свързани с възмездие и тогава ще решим дали БСП участва или не. А ако го правим само от популистки и користни подбуди, то ще е безсмислено. Но ако има механизъм, с който да се получи реално възмездие за нарушения, направени в миналото и за които е отпаднала давността, то има смисъл да се направи\", посочи социалистът.     \n", "date": "2017.11.14", "title": "ГЕРБ иска конституционни промени за аферите в приватизацията"}
{"url": "http://duma.bg/node/155851", "text": "Пожарните служби в Самоков и Чепеларе в крайна сметка няма да бъдат закрити. Това стана ясно вчера след инициираната от Бойко Борисов среща в Министерския съвет между представители на правителството и кметовете на двете общини. Новината обяви пред журналисти финансовият министър Владислав Горанов след приключване на разговора с градоначалниците Славка Чакърова и Владимир Георгиев, в който участваха и зам.-министърът на вътрешните работи Красимир Ципов и шефът на Главна дирекция \"Пожарна безопасност и защита на населението\" главен комисар Николай Николов. Повод за срещата пък станаха протестите на населението, собствениците на гори и на туристическия бранш в региона срещу намерението на правителството да закрие десетки пожарни служби в страната, включително и двете, осигуряващи защитата на курортите Боровец и Пампорово, при това непосредствено преди новия зимен сезон. \n\"Следващите няколко месеца всички необходими ресурси за осигуряване на пожарната безопасност на територията на зимните курорти Боровец и Пампорово ще бъдат осигурени за нормално провеждане на зимния сезон. Стигнахме до заключението, че оптимизационните мерки, които се предлагат, не са достатъчно навременни. Предстоят законодателни промени, които ще помогнат на МВР допълнително да укрепи дейността на пожарната\", призна Горанов. Той обеща веднага да бъде изготвен разчет и дейността на звената в Пампорово и Боровец да бъде възстановена.  \nКметовете на Чепеларе и Самоков ще могат да успокоят населението и бизнеса, че е гарантирана пожарната безопасност в планинските курорти, изтъкна министърът. \"Обмисляме и други мерки, включително законодателни, които да помогнат да укрепим капацитета на пожарната, за да се омекотят промените като оптимизация. Още преди края на зимния сезон ще сме си свършили работата, за да осигурим допълнителен комплект от ресурси за пожарната, каза Горанов. \n\"Доволна съм от срещата, от дискусиите и резултатите от тях. От името на всички наши жители, от нашите горски стопани и служители, на ресторантьорите и хотелиерите на комплекс \"Пампорово\", благодаря на премиера Борисов за правилното решение\", заяви кметицата на Чепеларе Славка Чакърова. Кметът на Самоков Владимир Георгиев определи решението за запазване на двете пожарни служби като точно и навременно, тъй като в момента тече подготовката на зимния туристически сезон. То ще даде успокоение на всички туристи, на бизнеса и на гражданите, ще бъдат запазени и работни места, добави той. \n\"Започваме кампания с националните медии как да предпазим дома и семейството от такива инциденти, коментира ситуацията във връзка с взривената вчера газова бутилка в къща в Сапарева баня главен комисар Николай Николов. Според него обикновено тези инциденти са свързани с нелепи случайности. \"Медиците се борят за живота на дамите, дано имат късмет\", отбеляза той. И даде съвети как да се борави в такива уреди - електрическите уреди да са далеч от горивни предмети, газовият уред да се ремонтира в специализиран сервиз, комините всяка година да се почистват. \"Опасностите трябва да се доведат до вниманието на всички хора. Започваме постепенно да подаряваме и да монтираме противопожарни датчици в домовете на трудно подвижни и самотно живеещи хора, макар че няма да можем да направим това навсякъде\", допълни Николов.      \n", "date": "2017.11.14", "title": " Връщат пожарните в Самоков и Чепеларе  "}
{"url": "http://duma.bg/node/155811", "text": "По традиция австрийската столица ще се превърне за три месеца в сцена на Виенските балове. Сезонът на благотворително-светските събития бе открит от гилдията на коминочистачите. Проучване сред виенчани показва, че най-популярен е балът на сладкарите, следван от кафеджиите, ловците, цветята и филхармониците. Много популярни са студентските балове на техническия и на икономическия университет. \nНай-бляскаво обаче остава събитието в операта, което ще се състои на 8 февруари. С него ще се отбележи кулминацията и краят на балния сезон във Виена. Тази година стопанска камара в града очаква над половин милион гости за проявите. \nВ българската столица традиционният Виенски бал ще се състои на 19 февруари 2018 г.   \n", "date": "2017.11.14", "title": "Във Виена започна сезонът на баловете"}
{"url": "http://duma.bg/node/155812", "text": "Американски учени твърдят, че най-красиви са жените със сърцевидни лица като на актрисата Рийз Уидърспун, защото пропорциите им са идеални, съобщи \"Дейли мейл\". При тях скулите са широки точно колкото веждите. \n\"Идеята за \"математическа красота\" предполага съществуване на идеални контури, размери и съотношения, които (при наличие) създават хармонично, балансирано и привлекателно лице\", пишат учените в сп. \"Естетична хирургия\". \nСпециалистите от медицинския факултет на университета Темпъл във Филаделфия са изчислили идеалните пропорции, като са анализирали снимките на 55 красиви моделки. Освен еднаквата широчина на веждите и скулите важно се оказа и разстоянието между очите. Необходимо е то да е точно 59,2 мм от зеница до зеница. Вертикалното разстояние от очите до скулите трябва да е 13,1 мм. Тези показатели също са характерни за сърцевидното лице. Добре е носът на идеалната красавица да е дълъг 43,6 мм, а диаметърът на роговицата да е 11,5 мм. Диагоналът от скулата до брадичката трябва да е 98,9 мм, вертикалното разстояние от хоризонтала между най-изпъкналата част на скулите до косата - 86,9 мм, а до брадичката - 83,5 мм. \nТочните пропорции могат да бъдат манипулирани и с умел грим, не само с хирургия, категорични са експертите.   \n", "date": "2017.11.14", "title": "Рийз Уидърспун е пример за \"математическа красота\""}
{"url": "http://duma.bg/node/155813", "text": "Новият хитов сериал \"Черна любов\" ще завладее ефира на Диема фемили на 20 ноември от 20.00 ч. Всяка делнична вечер зрителите могат да гледат една от най-успешните поредици в южната ни съседка, която превръща в истински кинозвезди изпълнителите на главните роли Бурак Йозчивит и Неслихан Атагюл. \n\"Черна любов\" e първата турска продукция, номинирана за най-престижните награди \"Еми\" в категория \"Теленовела\" тази година. Друг любопитен факт е, че новият хитов сериал превзема ефира на канала именно в деня, в който ще бъдат ясни носителите на престижните отличия сред телевизионни продукции. \nВ \"Черна любов\" популярните актьори Бурак Йозчивит и Неслихан Атагюл се превъплъщават в Кемал и Нихан. Двамата принадлежат на два различни свята. Докато той е израснал в скромно семейство от средната класа, тя познава бляскавия живот на Йеникьой. Въпреки че любовта между тях изглежда невъзможна, те успяват да бъдат заедно - до деня, в който Кемал напуска града, тъй като Нихан е принудена да се омъжи за друг. Съдбата обаче повелява друго. Колко дълъг може да е пътят на двама души един към друг и ще повярва ли Кемал в силата на любовта - това ще разберат зрителите.   \n", "date": "2017.11.14", "title": "\"Черна любов\" превзема ефира на Диема фемили"}
{"url": "http://duma.bg/node/155814", "text": "Картината \"Спасителят на света\" на Леонардо да Винчи се продава на търг за начална цена от 100 млн. долара. На произведението е изобразен Иисус Христос, който благославя. Творбата е нарисувана около 1500 г., но следите й изчезват до 2005 г. За шедьовъра се знае само, че е купен за 60 долара през 1958 г. от американец, който е собственик на малък бизнес. \nПрез 2005-а картината става собственост на британската аукционна къща \"Сотбис\". Цели 6 години специалисти правят проучвания, за да се определи точната датировка на картината. След като става ясно, че това е \"Спасителят на света\", платното се превръща в \"най-голямото откритие в областта на изкуството през ХХI век\". \nПроизведението обиколи изложби в Лондон, Хонконг, Ню Йорк и Сан Франциско. Наддаването за шедьовъра ще се проведе утре, 15 ноември, в \"Рокфелер плаза\" на най-големия град в САЩ.   \n", "date": "2017.11.14", "title": "Продават за $100 млн. картина на Да Винчи"}
{"url": "http://duma.bg/node/155815", "text": "Канадецът Шон Мендес се превърна в големия победител на церемонията по раздаването на Европейските музикални награди на MTV. Изпълнителят триумфира с цели 3 приза - \"Певец на годината\", \"Песен на годината\" (\"There`s Nothing Holdin` Me Back\") и \"Най-много почитатели\". 19-годишният певец пребори конкуренцията на Ед Шийрън, Майли Сайръс, Тейлър Суифт, които бяха номинирани в същите категории. \nВечерта започна с изява на Еминем, който бе награден с приза \"Най-добър хип-хоп изпълнител\". Очакванията бяха Тейлър Суифт да е големият победител на церемонията. Американската поп сензация бе номинирана в цели 6 категории, но не взе нито една статуетка и не се появи на събитието. \nИрландската рок група \"U2\" получи отличието \"Глобална икона\". Диджеят Давид Гета бе награден за електронната си музика. За \"Най-добър поп артист\" бе обявена певицата от кубинско-американски произход Камила Кабело. А в категорията \"Най-добър рок артист\" спечели групата \"Колдплей\". Наградата \"Най-добро видео\" отиде при американския рапър Кендрик Ламар за \"Humble\". За \"Най-добър френски изпълнител\" бе посочен Амир. \nПовечето победители на церемонията се избират чрез онлайн гласуване на фенове. Те посочват отличените в 12 категории, а други 32 приза се дават за различни страни и региони. За първи път европейските музикални награди на MTV, които се провеждат от 1992 г., не са разделени по пол. \nЗвездното събитие бе белязано с много блясък и тържественост в британската столица за първи път от над 20 години. Създадени през 1994 г., MTV Europe Music Awards се връщат в Лондон за първи път от 1996 г. насам. \n19-годишният канадец се радва на трите статуетки   \n", "date": "2017.11.14", "title": "Шон Мендес триумфира на наградите на MTV "}
{"url": "http://duma.bg/node/155816", "text": "Етнографски филми в кино \"Влайкова\" \nДокументалният филм за Алекс Орбито, смятан за най-големия лечител на ХХI век - \"Човек на вярата\", открива днес от 18 ч. в кино \"Влайкова\" Международния фестивал на етнографския филм - София 2017 (14-18 ноември). След прожекцията ще има дискусия с авторите на филма Ганета Сагова (режисьорка и създателка на сп. \"Осем\"), Добрин Кашавелов (оператор) и Адриана Герасимова (монтажистка). \n Десети софийски есенен салон за поезия \nФондация \"Софийски салон за поезия\" и Столичната библиотека организират Десети софийски есенен салон за поезия. Събитието се провежда всяка година от 2008 г. Стиховете, представени на литературното четене, се поместват в електронни антологии на сайта  . За това издание свои стихове са изпратили 46 поети. То ще се проведе днес, 14 ноември, от 18 ч. в Американския център на Столичната библиотека, съпътствано от изложбата \"Звуци на есен\" с хайги от Елисавета Шапкарева. От 17.30 ч. във фоайето на партера ще бъде открита изложбата \"Изписани есенни листа\" от поетите на Софийския салон за поезия в колекцията на СБ. \nБурканът като бездънен съд, пълен с идеи \nОбща изложба \"Буркани\" в столичната галерия \"Европа\" може да се разгледа до 16 ноември на ул. \"Леге\" 3. Публиката ще види младите таланти - Александрина Иванова, Ивайло Милчев-Янко, Иван Цекин-Цеко, Катя Поцкова, Мариана Манева и Таня Павлова. Бурканът е съд, в който се консервират множество продукти. Също като него, всеки от нас съхранява в себе си идеи, които иска да сподели с обществото. Творбите са начинът, по който авторът отваря идеите си за света. Той е бездънен съд, пълен с новаторски хрумвания, които дават възможност на хората да се докоснат до различна реалност. Защо точно \"Буркани\"? Защото бурканите са прозрачни, а всички искаме идеите ни да бъдат видими и споделени - от и със света, отбелязват от галерията.     \n", "date": "2017.11.14", "title": "Кратки"}
{"url": "http://duma.bg/node/155817", "text": "Концерт \"Германия срещу Италия - 2:1\"  ще представи днес Българският камерен оркестър Добрич в огледалната зала \"Нели Божкова\". Афишите разбуниха любопитството и на меломани, и на спортисти. А отговорът на диригента Алексей Измирлиев се оказа лесен: \"В програмата представяме две немски музикални имена срещу един италианец. Решихме, че така е по-интересно да  популяризираме концертите си. И за в бъдеще концертите ще бъдат с нестандартни имена.\" Днешната програма включва произведения на Феликс Менделсон Бартолди, Роберт Шуман, Джоакино Росини.     \n", "date": "2017.11.14", "title": "Камерни концерти със странни имена"}
{"url": "http://duma.bg/node/155818", "text": "Художникът Спартак Паскалевски открива днес своята изложба графика и живопис \"Когато...\" в Градската художествена галерия \"Елена Карамихайлова\" в Шумен.  \nКонцептуална идея на проф. д. изк.н. Спартак Паскалевски с названието \"Когато...\" насочва към паметта и свързаната с нея представа за времето като отиване и завръщане отново към настоящето - интересна творческа задача, свързана с инвенции при разкриване на темпоралните аспекти на изобразителното пространство, пише проф. Румяна Златанова. Освен като естетически феномен, художникът има предвид трансформациите на времето и пространството и различните вариации на техните превъплъщения в представите за граница, пауза, времеви срез, които участват в конструирането на дадено ограничено или неограничено пространство. Защото според Спартак Паскалевски художественото време със своята \"памет\" се разгръща и осъществява в пространството. \nПредставената в изложбата живописна творба \"Когато...\" е своеобразна автоирония или по-точно - автоироничен ипостас на художника в ролята на пастир. Неслучайно художникът въвежда биографичен елемент в семантичното и идейното разгръщане на концептуалния проблем за времето и пространството, пояснява проф. Златанова. \n    \n", "date": "2017.11.14", "title": "Спартак Паскалевски показва графика и живопис в Шумен"}
{"url": "http://duma.bg/node/155819", "text": "Тази календарна година беше изпълнена с множество знакови събития в богатото арт пространство на столицата. Едно от най-важните е дълго чаканата юбилейна изложба на известната художничка Калина Тасева. Сега от позицията на достолепните й 90 години най-малкото, което можем да кажем, е, че това е истинско геройство - на тази възраст да успее да подготви повече от десет картини, за да зарадва своята публика и многобройните си почитатели, подчертава галеристката Гергана Борисова. Единици са авторите в историята на българската живопис, които са имали толкова дълъг творчески път. Всяка изложба на Калина Тасева е силна, освободена и мощна, изложба на жена, отдадена изцяло на магията на изкуството. \nТя е родена в София. Баща й Петър Тасев е журналист от Битоля, а майка й Славка Харизанова  е дъщеря на Любомир Харизанов от влахинския род Харизанови. През 1952 г. завършва живопис в Националната художествена академия, където нейни преподаватели са проф. Дечко Узунов и проф. Илия Петров. Член е на Съюза на българските художници, както и член-кореспондент на Съюза на австрийските художници \"Кюнстлер хаус\". Направила е около 20 самостоятелни и групови изложби в България и чужбина. Нейни платна са притежание на Националната художествена галерия, СГХГ, много галерии в страната и частни колекции. \nСпециално за нейния юбилей \"Арте\" представя не само най-новите й картини, но и творбите на цялата й артистична фамилия - графики на съпруга Юлий Минчев, които отдавна липсват на българския арт пазар, изящни портрети на дъщерята проф. Десислава Минчева и фотографии на внука Сандро Арабян, посветени на Калина Тасева. \nБлагодарим на Калина за стоицизма, упоритостта и високия професионализъм, с който винаги ни удивлява и ни кара да затаим дъх. Честит юбилей и все така до всички нас - силна и неподражаема, казва Гергана Борисова. Изложбата може да се види до 27 ноември в салона на ул. \"Г. С. Раковски\" 183А.      \n", "date": "2017.11.14", "title": "Калина Тасева на 90 години  "}
{"url": "http://duma.bg/node/155820", "text": "СВЕТОВЕН ДЕН ЗА БОРБА С ДИАБЕТА. Отбелязва се от 1991 г. с решение на Световното събрание по здравеопазването в Женева, Швейцария. Инициативата е на Международната федерация за борба с диабета (IDF) с подкрепата на Световната здравна организация (СЗО). На 14 ноември 1891 г. се ражда Фредерик Бантинг - канадски физиолог, откривател на инсулина. През януари 1922 г. инжектира за първи път инсулин на умиращ от диабет юноша и спасява живота му. 1263 - УМИРА АЛЕКСАНДЪР НЕВСКИ, ВЕЛИК КНЯЗ НА ВЛАДИМИРСКО-СУЗДАЛСКОТО КНЯЖЕСТВО (Р. 1220 Г.). Смятан за една от най-важните фигури на средновековна Русия. Изследователи разглеждат управлението му като начална точка на формирането на руския етнос. Канонизиран е от Руската православна църква през 1547 г. През 1725 г. императрица Екатерина I създава орден \"Александър Невски\" като едно от най-високите руски военни отличия. 1840 - РАЖДА СЕ КЛОД МОНЕ, ФРЕНСКИ ХУДОЖНИК (УМИРА 1926 Г.). Основател, водач и непоколебим защитник на стила импресионизъм. Смятан е за модел на импресионист, тъй като отдаването на идеалите на импресионизма не се променя през цялата му кариера. За това допринася и фактът, че една от неговите картини (на снимката) - \"Импресия: Изгряващо слънце\", Париж, 1872 г., дава и името на движението. 1866 - РАЖДА СЕ ВАСИЛ ЗЛАТАРСКИ, АКАДЕМИК, ИСТОРИК (УМИРА 1935 Г.). От 1900 г. е действителен член на Българското книжовно дружество (дн. БАН), ректор на СУ (1913-1914 и 1924-1925), подпредседател на УС на БАН (1926-1935), един от основателите на Българското историческо дружество и негов председател (1911-1935). 1885 - ЗАПОЧВА СРЪБСКО-БЪЛГАРСКАТА ВОЙНА. Сърбия, недоволна от осъщественото Съединение на Княжество България с Източна Румелия, обявява война на България. Българският триумф в тази кратка война, в която \"капитаните побеждават генералите\", е предпоставка за международното признаване на Съединението на Княжеството с Източна Румелия. Мирният договор е подписан на 19 февруари 1886 г. в Букурещ. 1889 - РАЖДА СЕ ДЖАВАХАРЛАЛ НЕРУ, ИНДИЙСКИ ПОЛИТИК (УМИРА 1964 Г.). Водач на социалистическата фракция на Индийския национален конгрес (ИНК) по време и след индийската борба за независимост от Британската империя. Първият министър-председател на независима Индия. Дъщеря му Индира Ганди го наследява на лидерската позиция в ИНК и на премиерския пост. От 1959 г. 14 ноември се отбелязва в страната като Ден на детето. 1920 - В БЕРКОВИЦА СЕ РАЖДА ГЕОРГИ БЛИЗНАКОВ, АКАДЕМИК, ХИМИК (УМИРА 2004 Г.). Работи в областта на кристалите, абсорбацията и катализата, неорганичния синтез и научните проблеми на опазването на околната среда. Създател и директор на Института по обща и неорганична химия при БАН. Главен научен секретар и зам.-председател на БАН, ректор на СУ.     \n", "date": "2017.11.14", "title": "Датата"}
{"url": "http://duma.bg/node/155821", "text": "Навършиха се сто години, откакто залповете на крайцера \"Аврора\" в Петроград на 25 октомври 1917 г. дават сигнала за щурма на Зимния дворец, където е временното правителство на Руската империя. В бързо приключилото сражение участват незначителна част от десетте хиляди моряци червеногвардейци и трийсетте хиляди войници на страната на революционните въстанически сили. Хилядата защитнички на Зимния дворец (жени - доброволки от два женски батальона) след първите изстрели на първите стотина нападатели, след като дават и шест жертви, напускат защитните си позиции и потъват в тъмнината. Без да дадат нито една жертва, нападателите в два часа сутринта, водени от Антонов - Овсеенко (от името на ПВРК), арестуват министрите на временното правителство. \nМалко преди това Вторият общоруски конгрес на съветите гласува резолюция, съставена от Ленин, с която се предава \"цялата власт на съветите\".  После са прочетени и одобрени Декретите за мира и за земята - \nпървите два акта на новия режим донесли му всенародна подкрепа. \nМалобройната партия на болшевиките,  наброяваща двеста хиляди организирани членове в цяла Русия, заедно с левите есери поемат цялата власт. По-късно въстанието от 25 октомври 1917 г. се превръща във Великата октомврийска социалистическа революция, която \"В утрото на светла ера, с факела на нова вера\" (Хр. Смирненски) поставя началото на нова обществено-икономическа формация, на нов тип организация, собственост и религия. \nНа огромната територия на северната империя, след продължителна чужда интервенция и още по-продължителна гражданска война, се създава Съюзът на съветските социалистически републики,  ръководен и управляван от ВКП (б). Изправя се на два континента една мегадържава с нова мисия - ентусиазираното изграждане на последния и най-висш стадий на развитието на човечеството, на края на света (както опростено се пише навсякъде днес). Водейки непрекъсната борба с вътрешните и външните врагове (с вътрешните, особено в Средна Азия, чак до 1936 г.), страната на строящия се социализъм и комунизъм при първоначално диктатурата на пролетариата, а след това в повече с диктатурата на апарата успява да построи в кратки срокове мощна промишленост, да кооперира земята и да осигури машинното й обработване, както и да въоръжи армията си със съвременно оръжие.  Лозунгът \"Долу богатите!\"  и търсенето на враговете с партиен билет довежда до извращения, които изпращат в лагери в Сибир главно инакомислещите - интелигенти, интелектуалци, много служители в държавния апарат, старши офицери от армията, ръководни комунисти от партията. Както и представители на бившите най-заможни слоеве от градското и особено от селското население, тъй наречените \"кулаци\". \nВ тежките години на Втората световна война Съветският съюз успява на съвсем не ниска човешка и материална цена с успех да противостои на фашизма и да излезе накрая като победител. След войната бива създаден и социалистическият лагер. Обособява се разделението на Европа на два лагера. Между тях \"се спуска\" тъй наречената от У. Чърчил \"Желязна завеса\". Създават се и два военнополитически блока - НАТО и Варшавският договор. Между тях се води тъй наречената \"студена война\". \nТук само маркирам съвсем малка част от всичко онова, което през целия двадесети век беше определящо следствие от Великата октомврийска социалистическа революция. Не се спирам на световното международно комунистическо движение, на световното международно антифашистко движение и неговия Единен фронт (ръководен от Коминтерна и Георги Димитров), разпада на колониализма, краха на расизма в САЩ и по света (в най-уродливия му образ) и многото други влияния и следствия все от тази, разтърсила и променила света революция. \nЕдин от многото автори, издал книгата си през тази година \"Октомврийската революция (истината за революцията, която промени света)\", Дъглас Бойд посочва: \"Може да се каже, че на 21 август 1940 г. със смъртта на Троцки в мексиканската болница октомврийската революция най-сетне приключи.\" \nНо въпреки че от разпадането и на социалистическия лагер, и на Варшавския договор, и на самия Съюз на съветските социалистически републики вече измина над четвърт век, въпреки че отвсякъде към съветското социалистическо минало се сипят все повече и повече само хули и какво ли не клеймо, аз, както и други, не се наемам да заключа кога и какъв ще е краят на Октомврийската революция. И по-нататък накратко ще се опитам да посоча защо. \nБяхме съвременници, свидетели и участници в големите, бихме казали епохални промени в Източна Европа... Преминахме през \"нежните\" и не дотам \"революции\" в бившите социалистически страни. \nИсторията тепърва ще каже, а и ще доказва дали това бяха революции, дали контрареволюции, или, което е може би най-вярно, че това е реставрация. Реставрация по форма, но може би не и по съдържание. Защото както най-големите оптимисти, така и най-големите песимисти не могат да твърдят нито, че това е само начало, нито, че е вече пълният край. Възможностите и вариантите за бъдещето все още не са еднозначни, макар че посоката е ясна. Тази яснота идва от далечното минало... \nАко се върнем към по-предишните стъпала на историята, на които се е раждал в една или друга степен и днешният ни ден, не можем да не видим удивителните повторения... Не само в двете буржоазни революции - Английската от XVII в. и Френската от XVIII в... В епохите, непосредствено преди тях и след тях можем да забележим многото общи неща. Без да влизам в подробностите поради характера и целта на настоящото изложение, само ще маркирам някои впечатлили ме изводи. Народите изчерпват търпението си да живеят както преди, а управляващите губят възможностите си да управляват постарому. Така и двете революции, отстоящи на 150 г. една от друга, очертават почти един и същ общ модел: \n\"изчерпване възможностите на старата обществено-икономическа формация; \n\"засилване до невъзможни крайности, до нетърпимост на насилието; \n\"промяна след това с още по-голямо насилие и с кръвопролития; \n\"извършване на коренни икономически, политически и социални реформи; \n\"установяване на жестока (и лична) диктатура; \"след това, след един или друг развой, крах на диктатурата и разпадане на установената (повече или по-малко) система; \n\"настъпване на продължителен период на реставрация (всичко старо и предишно отново и почти напълно си идва на мястото). \nНа мястото на обезглавените крале идват нови на мястото на прогонените велможи - същите или други. Сякаш всичко се връща на мястото си. Но не! Вече не е същото. В предишната форма вече действително избуява новото съдържание. Това е (най-общо изказано) буржоазният строй... Капитализмът... Господстващ изцяло и докрай и днес... Както и съвременните европейски монархии с първообраза на английската след реставрацията (\"Славната революция\" от 1688 г.). И разбира се, съвременните европейски републики с първообраза на френската... Всъщност новороденото излиза от пелените си и започва да расте едва след реставрацията, тогава, когато привидно то сякаш безвъзвратно е унищожено. \n    Какво можем да установим на базата на този исторически опит за променилата планетата революция на XX век - Октомврийската? Дали и тя не повтаря модела на буржоазните революции от XVII и XVIII век? Смятам, че всеки образован гражданин, дори и без да е историк, ще забележи удивителните прилики... \n    И естествено възникват въпросите: реставрация ли е сегашният период в Източна Европа? Това ли е пълният исторически цикъл на промяната - най-общо изразен, като революция, диктатура, реформи, разпад, реставрация? Само времето ще покаже!... Но ние все пак можем, вероятно не само по аналогия да твърдим, че тук има  редица закономерности, които отчетливо се повтарят \n  \n    Но в такъв случай трябва да отидем и по-нататък... В такъв случай именно едва чак сега предстои новороденото в началото на XX век да излезе от своите пелени. А какво ще порасте, какво ще е утре това бебе? Разбира се, както и \"грозните патенца\", ще го чакат много беди и несгоди. Не без основание трябва да се запитаме: какво можем да очакваме след тъй наречения преход или след пълната реставрация? Има ли го новороденото и какво ще бъде то, когато излезе от своите пелени? За какво ще расте и за какво ще се бори това порастващо бебе? Какво ще олицетворява? Доколко познато и доколко непознато ще бъде?  \nМиналото винаги ни предупреждава за бъдещето, като в известна степен го и предопределя. Нека да не се отнасяме снизходително, още по-малко пренебрежително към него. Защото там са и значителна част от уроците ни за предстоящото! \n    От равнището и зрелостта на демокрацията, от толерантността и културата на политическите и държавните лидери днес и утре ще зависи бъдещето на света. Свят, в който, нека се надяваме, ще бъде управляван от закони, сътворявани от все по-демократични и все по-прагматични общества в рамките вече не на отделни държави, а на цели континенти!      \n", "date": "2017.11.14", "title": "И пак за онзи залп на \"Аврора\"... "}
{"url": "http://duma.bg/node/155822", "text": "Само преди дни имах изключителния шанс да бъда за втори път в Крим, да се насладя на неговата забележителна природа, на добротата и чистосърдечността на кримчани, на паметниците на руската култура и руската слава през вековете. И двата пъти това се случи през ноември, и все във връзка с демократично проведения референдум за самоопределение на Крим и последвалото присъединяване към Руската федерация. Този път, заедно с българската делегация, взех участие в голяма Международна конференция \"Крим в съвременния международен контекст. Форум на приятелите на Крим\" (5-8 ноември). \nКонференцията привлече вниманието на руската и световната общественост, а президентът Владимир Путин и министърът на външните работи Сергей Лавров изпратиха специални послания. За значимостта на форума свидетелстват индивидуалните участия и участието на делегации от Франция, Япония, САЩ, Китай, Великобритания, Гърция, Бразилия, Сърбия, Германия, Чехия, Словакия, Иран, Австрия, Сирия, Ирак, Индия и др. Нашата делегация се състоеше от проф. Иван Маразов, Пенка Дойкова - кмет на град Хисаря, ген. Светлозар Лазаров, национален координатор на АТАКА, Светлана Шаренкова, председател на форум \"Русия-България\", Ваня Добрева, зам.-председател на ГС на БСП - София, Маргарита Николова - депутат от \"Обединени патриоти\", Христо Маринов, член на партия АТАКА, международникът Антонина Хабова, Гатьо Султанов - председател на ОС на Хисаря, Пламен Милетков - директор на Евразийския институт. След задълбочена дискусия, на която аргументирано беше доказан свободният и демократичен характер на кримския референдум, бяха приети единодушно три важни политически документа: Обръщение, Резолюция на Международната конференция и Декларация за създаването на Международната асоциация \"Приятели на Крим\". Приемането им стана в Ливадийския дворец, където през 1944 г. се провежда Ялтенската среща на лидерите на СССР, САЩ и Великобритания - Сталин, Рузвелт и Чърчил.  \nВ Обръщението се подчертава първо, че \"светът се намира в период на опасна конфронтация\" и \"ескалация на напрежението\", които трябва да бъдат преустановени. Второ, делегатите се обявяват за създаването на Асоциация \"Приятели на Крим\" - \"неформален клуб от политици, парламентаристи и обществени дейци от различни краища на света\". Нейните задачи са да съдейства за нормализиране на отношенията на западните държави с Русия и за формиране на разностранни отношения на Крим с чуждестранните му партньори. Трето, в Обръщението се осъжда \"варварската блокада на Република Крим, нарушаваща хуманитарните права на живеещите на полуострова\". Четвърто, призив, в съвременния цивилизован и демократичния свят да се зачита волята на народите да се развиват свободно, съгласно своите традиции, стремежи и форми на живот. И пето, участниците във форума възнамеряват и по-нататък \"да продължат своята работа в рамките на Международния Ялтенски икономически форум, като по този начин продължат да поддържат икономическото сътрудничество с Крим, застъпвайки се за пълно ликвидиране на икономическата и хуманитарната блокада на полуострова\".  \nРезолюцията, приета от конференцията, поддържа създаването на Асоциацията \"Приятели на Крим\". Тя ще съдейства за признаване законността на кримския референдум от 2014 г. Ще се противопоставя на изопачаването на истината за Крим в декларации, приети от различни международни организации по инициатива на Украйна. Ще спомага измислената тема за окупацията на Крим да бъде снета от обществения дневен ред. Ще настоява за конструктивен диалог на всички равнища с Русия. В Резолюцията се обръща внимание на опасността от нова надпревара във въоръжаването, от повишаване \"ръста на военно присъствие на въоръжените сили на Североатлантическия алианс близко до руските граници с провокативна цел\", от превръщане на въпросите на стабилността и сигурността \"в заложник на вътрешнополитическите конфликти на управляващия елит, преди всичко на САЩ\". \nВ Декларацията за създаване на Международната асоциация \"Приятели на Крим\" акцентът се поставя в нейните цели: да се възстанови атмосферата на взаимно доверие между държавите и народите чрез методите на народната демокрация; да се активизира сътрудничеството между държавите в политическата, търговско-икономическата, научно-техническата, културната, образователната и други области; да се съдейства за спазване на хуманните права на човека; да се прекрати информационната война, която води до разгаряне на конфликти; да се признае легитимността на кримския референдум от 2014 г. и правото на народа на Крим да определя своята съдба.  \nЩо се отнася до българската делегация, всички ние подкрепихме тези документи с ясното съзнание, че у нас дилемата анексиран ли е Крим или не, дали свободно и демократично е проведен референдумът за самоопределение, се проектира въз основа на конфликтно противопоставяне между позицията, която заема политическият ни елит и позицията на българския народ. Моето мнение е, че политическият елит на България, с неголеми изключения, поддържа политиката на Вашингтон и Брюксел за непризнаване на референдума и оттук за непризнаване на присъединяването на Крим към Руската федерация. Налага се тезата, че Крим  принадлежи на Украйна, че Русия е агресор, който заплашва България и страните членки на Европейския съюз с отлично планирани провокации и хибридни войни.  \nНо българският народ, славянски по произход и православен по вероизповедание, винаги е държал и ще държи на Русия. Според последни социологически данни над 70% от българите са за топли отношения с руската държава и руския народ. Всеки нормално мислещ български гражданин знае, че етнически, териториално, исторически и културно Кримският полуостров е органична част от Русия. Референдумът за неговото самоопределяне беше проведен свободно и демократично, в съгласие с Устава на ООН. \nЩе засегна въпрос, който на пръв поглед се различава от замисъла и обхвата на този текст. Имам предвид отношението на парламентарно представените политически сили у нас към кримската ситуация. С уговорка, че бъдещата дейност на Асоциацията \"Приятели на Крим\" зависи в голяма степен от динамиката на политическите реалности в българския парламент. А това е извънредно важно! Ще започна с БСП, за която гласуваха милион български граждани, които обичат и уважават Русия и руския народ. Лява България, в това съм убедена, отстоява позицията, че кримският референдум е проведен в съгласие с нормите на международното право. Вярно е обаче и това, че отделни наши ръководители заемат изчаквателна позиция по повод кримския референдум. Надявам се мисленето на партийната маса, на партийните ни организации, в края на краищата, да вземе връх и по повод ситуацията в Крим.  \nНай-голямата парламентарна партия - ГЕРБ, преповтаря клишето за анексирания от Русия Крим. Тази позиция на партия ГЕРБ е първостепенна пречка, за да не се реализират промени по азимута  Крим, Русия и Кремъл. Могат ли, въпреки тази констатация, да настъпят промени във външнополитическия курс на ГЕРБ спрямо Русия и Крим? Здравият разум показва, че в близко бъдеще това едва ли е възможно. Въпреки заявките за по-диалогично общуване с Русия и руското общество. В коалицията \"Обединени патриоти\", две от партиите - ВМРО и АТАКА, не крият доброто си отношение към Русия. В този план парадоксално е, че в парламента \"Обединени патриоти\" не повдигат въпроса за премахване на санкциите срещу Руската федерация, за признаване легитимността на кримския референдум.  \nЧетвъртата парламентарна сила ДПС не прави гръмки изявления срещу Русия, в замяна преповтаря фанатично тезиса, че е до смърт вярна на евроатлантическите ценности. На този етап няма симптоми ДПС да подкрепи кримския референдум.  Сред кадрите на тази партия също се срещат дейци, които, при друга конфигурация, биха се обявили за  нормализиране на отношенията с Русия.  \nПетата парламентарна сила партия \"Воля\" по презумпция е солидарна с Брюксел и НАТО, със санкциите срещу Русия. \nЩо се отнася конкретно до Украйна, моето мнение е, че тя няма бъдеще като еднонационална формация, както е записано в конституцията й. Оттук и перманентните политически кризи в тази страна от 90-те години на ХХ в. до днес. След създаването на самостоятелна Украйна през 90-те години, Руската федерация се поблазни, че чрез модуса еднонационална Украйна ще успее да наложи своето влияние и над Западна Украйна, над Карпатския регион и град Лвов. След 2014 г. САЩ отново заложиха на еднонационалния статут на Украйна, но този път с цел Крим, Източна и Южна Украйна да бъдат подчинени на политиката, която изключва руското влияние. В този аспект след цветната революция на Майдана, от най-голямо значение за задокеанските организатори на преврата беше да наложат в Киев репресивен антируски режим. Режим, който да ликвидира влиянието на Русия и руската култура в Украйна, превръщайки милиони етнически руснаци във второ качество граждани. На същата задача служи и новоприетият закон за украинския език, който - чрез насилствена украинизация на младите поколения - отнема правата на по-голямата част от населението в Украйна, в това число и на българското малцинство. В по-конкретен план основният прицел на преврата, извършен в Киев, беше да бъде овладян Кримският полуостров и в Севастопол да се разположи натовска военноморска база на мястото на руската военноморска база.   \nИзвестно е, че Западна Украйна се различава и на цивилизационно ниво от Източна и Южна Украйна. Различава се като история, религиозни представи и убеждения, политически съюзи и зависимости, манталитет и начин на всекидневно съществуване. Според мен единствената възможност днешна Украйна да не се разпадне е, ако се преобразува във федерация/конфедерация с големи автономни права на Източна и Южна Украйна, на Западна Украйна и на Карпатския регион, с междувременно изясняване статута на град Лвов. Ако процесът на федерализация не се реализира, може да се очаква Източна и Южна Украйна да се обявят за независими и суверенни държави, или да последват пътя на Крим. \nВ заключение: Крим, рано или по-късно, ще бъде признат като автономна част от Русия. Само че преди това всички ние, в това число и тези, които тепърва ще се приобщят към каузата Крим, ще ни се наложи здраво да работим, за да настъпят промени в политиката на собствените ни държави и Европейския съюз. Успешно протеклата Международна конференция \"Крим в международен контекст. Форум на приятелите на Крим\" е ценен влог в усилията за международно признаване на кримския референдум, за нормализиране на отношенията между Европейския съюз и Русия.       \n    \n", "date": "2017.11.14", "title": "В Ливадийския дворец след Ялта 44   "}
{"url": "http://duma.bg/node/155823", "text": "Правителството на ГЕРБ най-сетне разбра, че трябва да изведе напред образованието. Как да не се радва човек, че то е обявено за приоритет спрямо 2017 г., парите за него нарастват с 490,2 млн. лв. В бюджет 2018 секторът на образованието е на трето място по ръст на финансирането след социалното осигуряване и здравеопазането. Най-доброто, разбира се, е увеличението на учителските заплати, за което ще отидат 330 млн. лв. от споменатите 490,2 милиона. Замислено е също да се направи промяна в делегираните бюджети, които нанесоха огромна вреда на средните училища, като ги разделиха на две скорости - едни по-обгрижени в големите градове и други втора ръка в малките селища. В проектозакона за бюджета е записано, че делегираните бюджети МОЖЕ да зависят не само от броя на децата по порочната формула \"парите следват ученика\", но и от допълнителен коефициент за коригиране според географското и демографското положение на училищата. Не е уточнено как ще се прибавя такъв компонент и как ще изглежда той, но да се надяваме, че това ще бъде наистина направено, и училища, които от години са недофинансирани, ще живнат.     \nНяма да разказваме  красивите думички и пожелания за политики разписани в програмния бюджет на МОН, чийто прочит създава впечатлението, че се отнасят за някоя от най-развитите страни в света. Не е излишно обаче да погледнем по-отблизо бюджетните числа, за да видим дали наистина \"никога досега не са давани толкова пари за образованието\", както тръбят от ГЕРБ.  \nДопреди няколко месеца просветните синдикати настояваха за средното образование да се дадат 5% от Брутния вътрешен продукт, колкото дават в момента европейските държави средно, за да се навакса изоставането спрямо останалите. Защото мястото на даден сектор в политиката на правителствата в цял свят се определя според процента от БВП, който се инвестира в него. В това отношение обаче в бюджет 2018 няма никакъв ръст, проектът на ГЕРБ запазва разходите за образование на ниво 3,6% от БВП. Нещо повече - според средносрочната прогноза чак през 2020 г.  ще се радваме на умопомрачително увеличение с 0,1 и процентът ще стане 3,7! Синдикатите сега не гъкват по въпроса. Може би заради увеличените с 15% учителски заплати. Като сума - поради ръста на БВП, парите за образование ще бъдат увеличавани с по 330 млн. лв. всяка година, пак за ръст на учителските заплати. Но понеже бат'Бойко става и ляга с Тройната коалиция наум, да му припомним, че преди 10 години, през 2008-ма, кабинетът \"Станишев\" даде за образование доста повече - 4,2% от БВП. За последното десетилетие БВП се е увеличил с 58,4 на сто, докато ръстът на парите за образование след три правителства на ГЕРБ е 47,3%.  При първото правителство на Борисов неговото \"слънчице\" Дянков удари образованието и науката, като им оряза парите, а сега ГЕРБ се тупат в гърдите и си правят пиар, че били взели мерки срещу проблемите, които сами са създали. Иначе, всяко усилие в полза на знанието трябва да бъде приветствано.        \nОбаче. Само от 2012 г. досега - за пет години, наред с растящата неграмотност (вече над 40 на сто от учениците четат, но не разбират текста), отпадащите от училище деца са се увеличили от 12,5% на 14%. А иначе България в ЕС е поела ангажимента този процент млади хора в ученическа възраст да намалее до под 11% през 2020 г. Ударната кампания за събиране на ученици в началото на учебната година, която МОН стовари главно върху учителите, засега е с неизвестен ефект, понеже никой не знае колко от уж привлечените ромчета например след показното записване не са стъпили в класните стаи. В Националните образователни програми и в Оперативната програма за наука и образование са предвидени мерки за приобщаване и \"социално включване\" на отпадащите от училище деца, но и тук елементарното сравнение не радва душата. Просто защото в бюджет 2018 средствата за националните програми отново са... намалени спрямо тази година (вж. Табл. 1).  Когато бе приет Законът за предучилищното и училищното образование, ГЕРБ се заинатиха в устрема си да преливат държавни пари в частните училища, та сега са предвидили да им дадат 7 млн. лв. през следващата година. Но това едва ли е най-големият проблем, създаден от закона. Много по-голямо наливане в частни ръце на пари от хазната минава през... учебниците, които според новия закон може да са неограничено количество за всеки предмет и клас. За познавателните книжки в забавачката и за учебниците до VІІ клас, които се плащат от държавата, са предвидени 37 млн. лв. за 2018 г. Според данните на МОН става дума за 954 159 деца и ученици, всяко от които ще получи поне по един учебник за всеки предмет. Ако учениците имат 10 предмета годишно (а още в ІV клас те имат 14), това прави 9 541 590 учебника. Прибавете и книгите за гимназиалните класове, които се плащат от джоба на родителите, и ще разберете за какви тиражи и печалби става дума. Всъщност, няколко учебникарски издателства съществуват и формират печалба от продажбите само благодарение на парите, които държавата им дава. Ето затова е борбата срещу искането на левицата да има само един учебник по всеки предмет и клас. Стотиците учебници не са от обществен интерес, затова пък корпоративният интерес е презадоволен. Отгоре на всичко, МОН дава парите, но няма авторски права върху учебниците. В това е нонсенсът. А после пищим какво пишело за исляма в учебника по история. \nВластта - 7 пъти по-задоволена от знанието  \nС висшето образование нещата не са розови. Държавните висши училища (без военните) ще получат от хазната 414,94 млн. лв., което е 0,39% от БВП. А за 2017 г. процентът е... 0,43. Сиреч, има спад спрямо тази година. Като сума ръстът парите за всичките вузове общо се увеличават с 20,7 млн. лв., колкото да бъде покрита увеличената минимална заплата, която ще е 510 лв. от януари 2018 г. Да отбележим, че публичните разходи идната година като цяло се увеличават със 7,2% (от 34 950,2 млн. лв. сега на 37 467,7 млн. лв. през 2018 г.), докато ръстът за висшите училища е 5%.  \nСпоред доклада на МОН за бюджета, от въпросните 414,94 млн. лв. общо за всички вузове 172,7 млн. щели да бъдат разпределени в зависимост от комплексната оценка за качество на обучението и съответствие с пазара на труда. По принцип са за приветстване усилията на МОН да оптимизира университетската мрежа, като целта е вузовете да се специализират в дадена професионална област (а не инженерните например да обучават прависти) и да получават повече средства за онези професионални направления, в които са добри. Само че комплексната оценка, въз основа на която се дават средствата, никой не я е виждал, МОН не я публикува, макар че е длъжно по закон. Няма никаква публичност за това на кого и как се дават повече пари \"за качество\". А разнобоят в увеличението на парите за конкретните висши училища не дава основание да приемем на вяра добрите намерения на МОН (вж. Табл. 2).  \nВ оценяването на въпросното качество като основна компонента, според националните стратегии за висше образование и за развитие на науката, се включват резултатите от научната дейност. Ако това наистина става, няма как да си обясним защо най-нисък ръст на средствата имат тези, които правят качествената международно видима наука на България - например ХТМУ или БАН. От международните класации отдавна се знае, че видима наука с високо качество правят само БАН, Софийският университет и още 4-5 университета. Толкова. Останалото е имитация на провинциална скорост. А още по-малко обяснимо е, че в България, която на хартия обещава \"икономика и общество на знанието\", за последните 27 години структурите на властта - парламент и правителство, са си увеличили парите 3000 пъти, а на \"знанието\" са пуснали ръст само около 430 пъти. Ето затова от властовите трибуни се леят простотии, а интелектът е затикан в миша дупка. Пък щом стане дума за наука и образование, същите, които са взели от хазната 3000 пъти повече, се сещат, че \"парите са на данъкоплатеца\". Цинизъм. При това водещата научна институция - БАН, е в пъти по-зле финансирана от което и да е висше училище. Правителствата на ГЕРБ от Дянков досега неизменно, методично и целенасочено я унищожават.      \nИ пак да погледнем как се е променяло финансирането от нивото на \"Станишевата\" 2008 г. насам (вж. Табл. 3). \nНяма шанс за науката  \n          \nЗа продължаващия през 2018 г. геноцид над науката ДУМА вече писа в броя от 7 ноември т.г. Затова тук само ще напомня, че тези, които правят науката - БАН, Селскостопанската академия, висшите училища и фонд \"Научни изследвания\" на МОН, бюджетът ще даде само 10,3 млн. лв. повече от тази година. На БАН се дават едни 4,9 млн. лв. - за покриване на увеличената минимална заплата, при това докторантите и младите учени там ще получават 500 лв. - по-малко от минималната заплата. А професорите - колкото начинаещ учител, защото на учителите заплатите може и да пораснат още малко и цялото общество е убедено, че това трябва да стане. За да стане професията привлекателна за добрите студенти. Но за учените шанс няма - при такъв бюджет и при такова отношение от страна на властимащите. Обаче няма как да очакваш мотивирани учители, ако си демотивирал учителите на учителите, т.е. учените. Нито пък без науката можеш да очакваш каквото и да било развитие на \"тази страна\".   \nПарите на вузовете за научни изследвания обаче се запазват на смешното ниво 8 млн. лв., а научният фонд ще вихри конкурси с едни страхотийни 16,6 млн. лв. (с 1,6 млн. повече от тази година). Такива пари и за един тематичен конкурс не стигат. Апропо, сродните фондове в другите страни на ЕС разполагат с милиард и отгоре евро. А в края на Станишевия кабинет парите на фонда гонеха 100 млн. лв... Е, сега от МОН обещават на учените още 63,5 млн. лв., които засега не били разпределени никъде, но щели да се раздават за научни резултати и за национални научни програми. Обаче нито оценка за резултатите е известна, нито национални програми са направени, нито правила за такива конкурси има, нито е ясно кой ще оценява. Иначе казано, най-рано към средата на август 2018 г. някои приближени може и да се уредят с някакви пари \"за качество\". Както досега - невидимо и непрозрачно.           \n", "date": "2017.11.14", "title": " Тупане в гърдите мозък не къдри  "}
{"url": "http://duma.bg/node/155824", "text": "1. \nНякакви дебили (кои са те?) наплескаха Паметника на Съветската армия в София с надписа \"100 години ционистка окупация\". Ако дебилите (кои са те?) бяха наплескотили случаен дувар, никой нямаше да забележи техния тъй чутовен \"подвиг\". За близо 30 години паметникът се превърна в агиттабло, връз което всяко хонорувано русофобче, всеки хистеричав посредственяк, безграмотник и безпросветник, отреагира на воля своите комплекси, мании и фобии, драскоти в захлас свастики, неонацистки символи и сквернословия в писоарен стил.  \nДруги любими обекти на анонимните храбреци са антифашистките паметници. \"Репертоарът\" е същият. Вижте Братската могила в София! Скулптурите - обезобразени, ръцете им ампутирани, а от две детски фигурки е останало едно сандалче и едно босо краче.  \nТъкмо взеха да догарят страстите, предизвикали повсеместното идентифициране и картографиране на дебилите, и ето - пловдивският \"Альоша\" осъмна с цял набор антисемитски словоизвержения: \"Убий чифута!\", \"Комунизъм = еврейство\", \"Kristallnacht\", плюс \"Всички комунисти - на съд\". Това - декорирано със свастики, с неонацисткия символ \"88\", което ще рече \"Heil Hitler\" (осмата буква в латиницата е \"H\"), а ръцете на съветските войници - кървави...  \n\"Гнусна русофилска провокация!\", \"Оперативно мероприятие на червено-кафяви групички с евразийски пристрастия!\", \"Комунягите сами си цапат паметниците, после ние виновни!\", изпискаха тутакси дежурните по русомразие, досущ като Хитлер пред горящия Райхстаг. И свидетелстваха под клетва, че провокаторът е самият Путин - промъкнал се в тъмна доба, гадината, видели го. Ако дебилите (кои са те?) бяха наплескотили \"невинен\" дувар, никой нямаше да ги забележи. Но те искат да бъдат забелязани.  \nИ двете \"творчески\" изяви на дебилите не са случайни. 2. \nДрасканицата \"100 години ционистка окупация\" е срещу държавата Израел. Директно.  \nМалка справка: \nА) Скандалният надпис се появи в навечерието на 100-годишнината от декларацията на британския външен министър Артър Балфур от 2.Хт.1917 г. В нея за първи път Великобритания заявява, че е готова да създаде в Палестина дом за евреите. Декларацията е на особена почит като основополагащ документ на държавността на Израел. Публикувана е в \"Таймс\" на 9.ХІ.1917 г. заедно с информацията за Великата Октомврийска социалистическа революция.      \nБ) Сион е укрепен хълм в Йерусалим, символ на земята Израилева (\"дъщеря на Сион\"). От времето на Вавилонския плен (VІ в. пр.Хр.) хълмът е символ на изгубената родина: \"При реките Вавилонски - там седяхме и плачехме, кога си спомняхме за Сион\" (псалом 136, стих 1). От Сион произтича и названието \"ционизъм\", т.е. - стремежът на евреите към изгубената родина.  \nКрай на справката. 3. \n\"Kristallnacht\" освини \"Альоша\" в навечерието на 2 годишнини: 79 г. от \"Кристалната нощ\" и 60 г. от издигането на \"Альоша\".  \nМалка справка: \nА) \"Кристалната нощ\" или \"Нощта на разбитите витрини\", или \"Ноемврийски погром 1938\" (Novemberpogrome 1938) е началото на холокоста, на \"окончателното решение на еврейския въпрос\", на масовото изтребление на 6 млн. евреи в Европа.  \nВ нощта на 9 срещу 10 ноември 1938 г., по лична заповед на Хитлер, щурмоваците от СА (SA - Sturmabteilung), въоръжени с Vorschlagh?mmer (бойни чукове, тежки до 16  кг!), разбиват и разграбват над 7000 еврейски магазина, хиляди еврейски домове, болници и училища, разрушават и поругават еврейските гробища.  \nУнищожават напълно 267 синагоги, опожаряват и опустошават още над 1300 синагоги - във Виена, Франкфурт, Мюнхен, Висбаден, Дюселдорф, Карлсруе, Регенсбург, Трир, Аугсбург, Аахен, Бремен, Баден-Баден, Вормс, Кьолн, Лайпциг, Дортмунд, Хановер...  \nУбиват най-малко 100 души (според различни данни числото на жертвите варира от 400 до над 2000), пребиват и осакатяват още хиляди. При пълното съдействие и съучастие на безучастната полиция. Над 30 000 евреи са арестувани и депортирани в концлагерите \"Дахау\", \"Бухенвалд\" и \"Заксенхаузен\". \"Няма извратен чужд пропагандист, способен да очерни Германия пред света така, както хилядите факти за палежите и погромите, за мерзките нападения и издевателства над беззащитни и напълно невинни хора\", пише \"Таймс\". \nБ) Вдъхновени, българските нацистчета от Съюза на ратниците за напредъка на българщината (СРНБ) и Съюза на българските национални легиони (СБНЛ) си организират своя \"Кристална нощ\" през 1939 г.:  \n\"Организацията на ратниците, ръководена от известни професори, депутати и \"общественици\", уж разтурена от властта, но нито ден не престанала да събира членовете си в известни на всички, освен на полицията клубове, заедно с организацията на легионерите и в пълно съгласие с полицията, изпотроши преди няколко дни витрините на почти всички еврейски магазини в София. Акцията започна към 1 часа с провокиран скандал в еврейски магазин. Към 1,30 ч. полицията е на крак, но... като наблюдателка. Голяма група цивилни полицаи от Дирекцията на полицията начело с инспектора Гешев стои всред пл. \"Св. Неделя\" и с усмивка наблюдава издевателствата над невинни български граждани... Полицаи шетат из града и \"контролират\" действията на униформената стража... Към ул. \"Клементина\", към 9,30 ч. вечерта, когато се трошеха витрините, няма нито един стражар. На \"Търговска\" и \"Дондуков\" стражари преграждат пътя, а зад гърба им тълпа ратници се съвещават. По \"Пиротска\" полицаи сочат на гамени еврейските магазини. \nКакъв е смисълът на тия изстъпления? Защо правителството ги позволява и чрез държанието на полицията ги насърчава?... Не единство желае то, а подчинение на българския народ. Средствата за това подчинение са известни: потъпкване на конституцията, отнемане правата и свободите, цензура, терор, интернирания. А когато недоволството кипне - устройват се противоеврейски изстъпления, за да се отвлече вниманието на гражданите и да се хвърли вината върху невиновните...\" (из позив на ЦК на БКП, ЦДА, фонд 1Б, опис 4, а.е. 38, л. 1-2, машинопис, оригинал). \nВ) Водачи на ратниците са проф. Асен Кантарджиев, арх. Йордан Севов (съветник на Борис ІІІ); братя Вълкови (племенници на ген. Иван Вълков, министър на войната в кабинета на Цанков, ръководи репресиите срещу левицата през 1923-1925, жертвите са 30 000), Петър Габровски (автор на антиеврейския Закон за защита на нацията, вътрешен министър в кабинета на Богдан Филов), Александър Белев (участник в погромите, съавтор на ЗЗН, агент на Гестапо, главен комисар по еврейските въпроси, с Теодор Данекер, SS хауптщурмбанфюрер, ръководи депортирането на евреите от \"новите земи\"). \nГ) Водачи на легионерите са Иван Дочев и ген. Христо Луков. Дочев емигрира след 1944 г. (по-точно - бяга панически), завърна се триумфално през 1997 г., българската десница го посрещна като фюрер и на ръце го понесе. Тогава Дочев заяви цинично: \"Нямаше преследвания на евреи, нямаше погроми, нямаше концлагери. Българското правителство взе известни мерки, че да се избегне опасността евентуално евреите да им направят (на германските войски - б.а.) някакви пакости. Затова се въведоха някои мерки евреите да не могат да ходят нощно време, да имат обединен знак (еврейската звезда - б.а.), да се разселят от пътища, по които минават германските войски, но нямаше преследвания, нямаше ограбване, нямаше концлагери, нямаше золуми и прочее! . Те бяха изпратени на места, където никой не можеше да ги безпокои...\".  \nД) Ако някой е забравил:  \nПриемник на легионерите е Българският демократически форум (БДФ) - част от СДС. Васил Златаров, лидер на БДФ, беше депутат от СДС в 36-то и 37-ото НС. Муравей Радев, зам.-председател на БДФ, беше министър на финансите в правителството на Костов. Дянко Марков, лидер на БДФ, беше депутат от СДС в 37-то и 38-то НС и от висотата на парламентарната трибуна прогласи: \"Депортацията на враждебно население (българските евреи - б.а.) не е военно престъпление\"! На изборите през 2013 г. ДСБ и БДФ се явиха в коалиция и загубиха катастрофално. През 2014 г. евродепутатът от ГЕРБ Андрей Ковачев организира конференция в Европарламента \"Изстраданата европейска мечта на България 1944-1989 г.\", с участието на същия Дянко Марков, титулуван като жертва на комунизма. На изборите през 2017 г. РБ и БДФ се явиха в коалиция и загубиха катастрофално.  \nОт 2003 г. по улиците на София, с факли и барабани, дефилира Луковмарш, дефилират в чест на своя отвъден вожд Български национален съюз, \"Съюзът на репресираните\", Българската национално-радикална партия, \"Кръв и чест\", \"Национална съпротива\", БДФ, ВМРО.  През 2012 г. общинският съветник от ВМРО Ангел Джамбазки, днес евродепутат, обяви: \"Ген. Луков е български национален герой, той трябва да бъде почитан и уважаван. Страшно нелепо е да се правят връзки с нацизма. Тези твърдения се разпространяват от човеци с хормонални проблеми, които не четат и не познават историята\". Днес лидерът на ВМРО е вицепремиер в правителството на ГЕРБ.   \nАко някой е забравил... \nКрай на справката. \nНо! Имам въпрос. ВМРО ще участва ли в Луковмарш в годината на Европредседателството? \n   \n4. \nДебилите мърсят паметниците на българските антифашисти и на Съветската армия и наричат това поругание \"гражданска позиция\", \"свобода на словото\", \"творческа инвенция\", \"нов прочит на историята\", \"креативно мислене\", \"дискурсивизиране на миналото\" и \"освежаване на градската среда\".  \nДебилите черпят \"творческо вдъхновение\" от 30-годишната война срещу българската история, памет и достолепие. Техните ментори, една платена, вреслива орда, една банда политкоректни васали, дислоцирани по върховете на обществото и държавата, подменят, подправят, манипулират, фалшифицират, осакатяват, извращават и заличават българската история; мишкуват в народния олтар, сквернят българските светци и първоучители, апостоли и революционери. И неуморно, без дъх, без сън, без покой, воюват с Русия, с кремльовските демони, вампири и таласъми, и главно - с главния вампир, \"кървавото ботоксно жуже\".  \nВ своя delirium rusofobicus деконструкторите и васалите пришиха на Левски думи, които нито е писал, нито е казвал, нарочиха за негов убиец граф Игнатиев и гледат благосклонно как неонацистите приравняват Апостола с ген. Луков; нарекоха турското робство благотворно присъствие, Освобождението - робство, Русия - поробител и окупатор. С нетърпение ожидам кога най-сетне ще ни осветлят, че не главорезът Ахмед ага Барутанлията погуби Батак, а ген. Скобелев, примерно. Може и ген. Гурко. Или пък ген. Столетов.  \nНо най-вече - най-вече! - ги мори угнетителната мисъл, че са загубили Втората световна война, защото (о, ужас!) СССР срази нацизма, не обратното. И се изживяват като наследници и следовници на сразения нацизъм. И се гаврят с паметници и с памет; и жаждат ревизия и реванш за ВСВ; и се гневят, че Русия не ще да легне и да мре; и обявяват Русия за враг най-пръв; и мечтаят да видят Русия похитена, разпарчетосана, разтерзана, разчленена, наритана, покорена, унижена, обругана и оплячкосана. В пълна хармония с политиката на \"цивилизования\" Запад. \"В крак с времето\", според едно предишно \"креативно дискурсивизиране\" на софийския паметник...   \nИ получават внезапни проблясъци, когато мечокът пъхне лапа в стъклената къща на паметта.      \nМалка справка: \nА) Путин изтресе скандално, че кирилицата била прехвръкнала в Русия от \"македонската земя\". И стана чудо! Чудото на лицемерието. До оня ден васалите припяваха еуфорично на един виенски професор, че кирилицата е \"руски комунистически шрифт на некултурните хора\", \"комунистическа ерес\", \"която разделя Европа на цивилизована (Западна) и варварска (Източна)\"; че православието е \"символ на боклука\", а \"православните славяни са духовно нищи роби\"; че България трябва да се декирилизира, \"дерусифицира\" и латинизира по спешност, та да се вчисли най-сетне сред цивилизованите народи. И спасяваха България от \"националистическите кирилски и славянски митове\", за да я изтръгнат от \"ръцете на източните варвари\". И наричаха всеки защитник на истината \"комунез\", \"рублояд\" и \"русофилитик\"...  \nИ същите тези персонажи скокнаха да бранят същата тази кирилица, която хулеха като еманация на \"руското варварство\" и на \"вонящия руски ботуш\". И демонстрираха задълбочени познания. Знаят, не е като да не знаят. Цели трактати написаха. И внезапно си спомниха, че не Русия е дала на България презрените азбука, книжовност, православие и литургичната практика, а обратното. Време е и Русия да си припомни това. Минаха 12 века, все пак. \nБ) Захарова ни в клин, ни в ръкав (ни к селу, ни к городу) заговори за спасяването на българските евреи. И стана чудо! Чудото на лицемерието. До оня ден васалите не дръзваха да изрекат от какво точно са спасени българските евреи; повтаряха до премала, че в България е нямало фашизъм; нарекоха антифашистите - престъпници, а техните убийци - светци; тържествуваха, кога Върховният съд отмени присъдите на Народния съд \"поради липса на доказателства, в интерес на обществото и с оглед на общоприетото разбиране за справедливост и морал\"; съчиниха заклинанието \"по-добре фашист, отколкото комунист\"; и се кланят като пред икони на авторите и апологетите на антисемитските закони.  \nИ пак получиха внезапно просветление, и демонстрираха познания, цели трактати написаха. \nКрай на справката. \nОбаче! Имам допълнение. Да, величавата победа при Сталинград през февруари 1943 г. е генералният обрат във войната. Да, тази победа има изключително значение - военно, политическо, психологическо. Да, Сталинград е началото на края на \"хилядолетния Райх\". И не, не е вярно, че в България никой не е посмял да гъкне и да шукне, както твърдят уж интелигентни и просветени люде.  \nАко всички си бяха мълчали, 50 000 български евреи от \"старите предели\" щяха да излетят от комините на Треблинка, както излетяха 11 363 евреи от \"новите земи\". И докато на 11 март 1943 г. депортацията на българските евреи е предотвратена, по същото време продължава или току-що започва депортацията на близо 1 милион евреи от Италия, Норвегия, Франция, Белгия, Словакия, Гърция, Унгария. \nВ защита на българските евреи се възправят юристи, лекари, аптекари, поети, писатели, художници, публицисти, запасни войници и офицери, работници, студенти, търговски помощници, столари, сладкари, техници, хлебари, обущари, тютюноработници, шивачи, опозиционни и правителствени депутати, социалдемократи, радикали, либерали, земеделци, БКП, РМС, радиостанция \"Христо Ботев\"... 5. \nНо - най-вече и над всички! - се извисява могъщият глас на Светия Синод, на българските архиереи - духовни водачи, бунтари, революционери, политици, държавници, стожери на обществото, съвестта на нацията, пазители на държавата, на нейното име, достойнство и бъдеще. От целия християнски свят единствена Българската православна църква приема за своя най-висша кауза и мисия избавлението на българските евреи. \nБитката на БПЦ за спасяването на българските евреи започва на 7.Х. 1940 г., завършва на 31.VІІІ. 1944 г. с частичната отмяна на Закона за защита на нацията и продължава 1425 дни. Една епопея на достолепието!   \nЗа тази епопея ще ви разкажа в поредицата \"Църквата срещу Хитлер\" в следващи броеве на \"Дума\".    \n", "date": "2017.11.14", "title": "Дебили, сър...  "}
{"url": "http://duma.bg/node/155832", "text": "Долнопробната управленска сапунка на ГЕРБ излъчи нов сериал. Както обикновено, филмът не е предназначен за умните и красивите и цели с минимални средства да постигне максимален ефект сред масите. Сценарият е примитивен и за пореден път обижда интелекта, което за директора на продукцията няма значение. Сценаристът и режисьор Бойко Борисов (издигнат като \"централен нападател\") пак пусна в употреба старите пиар хватки за отвличане на общественото внимание, когато нещата в държавата буксуват. Не вървят реформите - здравна, съдебна и образователна. Утре ЕК ни праща поредния мониторингов доклад за болното ни правосъдие и нереформирана прокуратура, проблемното председателство чука на вратата, а до дни ще гръмне и балонът за усвоените еврофондове. За безсилието пред разрастващата се престъпност не говорим... \nТака властта прибягва до работещите трикове, от римско време - хляб и зрелища, познати днес като сапунки. И в новия епизод главните роли са поверени на звездите в герберската трупа - физкултурника Цветан Цветанов, русенската фурия Десислава Атанасова и баш юриста на партията Данаил Кирилов. Висококапацитетни според базисното IQ на лидера. \nПо зададен сценарий за деня първо Цв.Цв. погази безнаказано заповедта на шефа Б.Б. да не хули държавния глава Р.Р. При това гуруто на ГЕРБ го направи толкова битово и махленски, сякаш се е учил на обноски от \"ВИП Брадър\". От Цветанов разбрахме, че Румен Радев бил нежелан в Брюксел и взел да завижда на Бойко (очевидно много желан). Кой на кого завижда, e друг въпрос. Цяла година не могат да му простят успехите. Великият юрист Данаилов пък оповести мераците на компанията след 9-годишно управление да разчисти Авгиевите обори на приватизацията с промени в конституцията. А къде спахте 9 години? Борисов пусна и \"тежката си артилерия\" Десислава Атанасова, която напевно подкара старата песен за \"голямата приватизаторка\" Нинова. Те си знаят, че повторена 100 пъти, лъжата (опорната точка) става истина.   \n", "date": "2017.11.14", "title": "Сапунката ГЕРБ"}
{"url": "http://duma.bg/node/155833", "text": "Класика в жанра, драги ми Смехурко, е постановката, която ни спретна. През септември вътрешният министър Валентин Радев, мотивирайки се с професионалното МВР ръководство, заяви, че ще закрива пожарни. Синдикалисти, експерти, пожарникари скочиха. Замазаха недоволството им с мижави парици и приказки за битки с финансовото министерство за всеки милион. Главният Смехурко мълча. Сякаш може да има промени в Неговото МВР без одобрението Му?! \nОбаче. В Пампорово блокираха пътя срещу закриването на пожарната там. А него най-много го е страх от протести. И какво направи? Как какво! Нали видяхме още в първата половина на първия му мандат - създава проблем, после го решава и си прави пиар. След като най-големите Му страхове цъфнаха до пистите, Борисов даде заден. Иззе функциите на МВР и свика спешна среща, за да реши проблема. Пожарни служби в Пампорово и Боровец ще има. Оптимизационните мерки не били навременни. Нещо смехурско има в цялата работа. \nЕдин Смехурко класически ни работи. \nПрави го всячески, а некомпетентността, нагербила ни с времето, благоприятства смехурските Му прояви. Где го тоз професионализъм в МВР ръководството, което обяви, че ще закрива пожарни, а подир това ще търси доброволци да поемат техните функции? Чия смехурска глава роди мисълта, че пожарната в Пампорово може да продължи да съществува, ако хотелиерите я издържат? Идва обаче Той и всичко е тип-топ. Схемата на пиара бъчвори. Дали изобщо е нужен министър на вътрешните работи и главен секретар на МВР? Не може ли и тях да вменим на бизнеса и банките? Нали и те били виновни за обирите на банкомати... \nЕдин Смехурко ни стига - пожарни спасява, търгове наглася, пари за магистрали осигурява, хъбчета даже рисува. А пътьом ни информира, че в парламента има наркотрафиканти. Скъпичка ни идва гениалността на Смехуркото, когото във власт сме облекли.   \n", "date": "2017.11.14", "title": "Драги ми Смехурко"}
{"url": "http://duma.bg/node/155834", "text": "Докато ни облъчват с \"морализаторски\" скандали и розова статистика за финансов разцвет, животът взе, че поскъпна драстично. Ей така пълзящо, тихомълком, без грам внимание от страна на големите медии, джобът на хората олеква стремглаво на прага на зимата. По последни данни   потребителските цени от началото на 2017 г. са скочили с над 50%, а заплатите едва с 10 на сто.  Шоковата инфлация, за която никой не обелва дума, отдавна е изяла това увеличение, а задълбочаващата се бедност става загробваща.  \nЦените на някои продукти от първа необходимост като масло и яйца са станали космически - при тях поскъпването е почти двойно. Но в същата \"кошница\" попадат още брашно, сирене, кашкавал, кафе, варива... И ако за млечните продукти основанието е поскъпналият внос на сухо мляко, то каква е причината да се вдига всичко? Обяснение няма, темата е табу! За тази нелицеприятна \"аномалия\" властта мълчи. Не обича да обсъжда и поредното поскъпване на водата. Или на газа с нови 5% от догодина, за което отново настоява \"Булгаргаз\".          \nВ същото време научихме как кабинетът на Борисов си бетонира тила в лицето на администрацията, като вдигна двойно заплатите на зам.-министри, шефове на политически кабинети и подчинени от средния чиновнически ешелон. Последваха го и депутатите, чието основно възнаграждение се покачи с една минимална пенсия и от октомври вече се разписват срещу 3243 лв. бруто. \nКакто е тръгнало, европредседателството като нищо може да бъде посрещнато от гладни бунтове. Резилът за Борисов и квазипатриотите ще е пълен. Този народ може да е нечовешки търпелив, но кипне ли, ще стане страшно. Защото геноцидът е тотален и неприкрит. Нещата или се променят, или се повтарят, както учи индианска поговорка. А народът ще решава кое иска - да опита да живее по-добре, или да продължи да пати.  \n    \n", "date": "2017.11.14", "title": "Цените - тема табу!"}
{"url": "http://duma.bg/node/155805", "text": "Емисиите на въглероден диоксид тази година са с 2% по-високи в сравнение с 2016 г., твърди доклад на Глобал Карбон Проджект, представен на климатичната конференция в Бон. За пръв път от три години е отбелязан ръст на отделения парников газ. \n\"Световните емисии на въглероден диоксид за 2017 г. са 41 милиарда тона. Времето ни изтича и има опасност да не успеем да задържим повишаването на температурите под 2 градуса по Целзий\", казва ръководителят на изследването и завеждащ катедрата по климатология в университета в Източна Англия Корин льо Кер. \nЗадържането на покачването на средната температура в световен мащаб под 2 градуса по Целзий над нивата от прединдустриалния период е сред целите на Парижкото споразумение за климата. През юни американският президент Доналд Тръмп оттегли САЩ от договора. \nСтойността на емисиите през 2017 г. е рекордно висока. По-голяма част от тях са произвеждани от индустрията и автомобилите (около 37 милиарда тона), твърди докладът. \n\"Тази година видяхме как глобалното затопляне влияе на климата - ураганите са съпроводени от по-проливни валежи, нивото на световния океан е по-високо, а морската вода е по-топла, което благоприятства по-силни бури\", коментира Корин льо Кер. \"Така изглежда бъдещето ни.\" \n28% от световните въглеродни емисии за 2017 г. са произведени от Китай, твърди още докладът. До края на годината отделеният от китайската индустрия и домакинствата въглероден диоксид ще е достигнал стойност с 3,5% по-висока от миналата година. Емисиите на Индия пък ще се увеличат с 2 на сто. Двете страни са сред най-големите замърсители на атмосферата. Емисиите им на въглероден диоксид се увеличават пропорционално на икономическия им растеж. \nЗа разлика от тях развитите страни в Европа, както и САЩ намаляват отделения въглероден диоскид. Европейските държави отбелязват спад в емисиите с 0,2% в сравнение с 2016 г., а САЩ - с 0,4 на сто.   \n", "date": "2017.11.14", "title": "Световните въглеродни емисии се повишават с 2%"}
{"url": "http://duma.bg/node/155806", "text": "Над 300 души са загинали, а други над 2500 са ранени след мощно земетресение с магнитуд от 7,3 по Рихтер, чийто епицентър е на границата между Ирак и Иран. Заради големия брой ранени не е изключено броят на загиналите да се увеличи. \nПо данни на Американската геоложка служба трусът е бил на 30 км югозападно от град Халабджа в Иракски Кюрдистан. Инцидентът е станал около 9:20 ч. вечерта местно време в неделя, когато повечето хора са у дома. \nВ съседен Ирак бедствието отне живота на 6 жертви, а други 150 са ранени. Четирима от тях загинаха в град Дарбандхан, съобщи кметът му Насех Хасан. Други двама загинаха в град Калар, съобщи директорът на местната болница. Калар се намира на 70 км южно от Дарбандхан. \nСпасителните операции в региона продължават. По данни на иранския телевизионен канал ДПрес-ТВУ на много сгради могат да бъдат видени пукнатини и цепнатини. В резултат на срутванията множество автомобили, паркирани в близост до сгради, са затрупани. Заместник-кметът на провинция Керманшах Можтаба Никердар заяви, че властите са в процес на устройване на три лагера за спешна помощ. Особено тежки са пораженията в някои села в бедните и отдалечени райони на страната, където къщите често са били строени с кирпичени тухли и са напълно унищожени от земетресението. \nПо данни на създадения кризисен център в Иран основният удар на стихията е бил в провинциите Керманшах и Илам в западните части на страната. Последвалите вторични трусове са били усетени и на териториите на други страни от региона Ц Турция, Кувейт, Йордания, Ливан, Саудитска Арабия, Катар, Бахрейн. До момента са регистрирани над 100 вторични труса и се очаква броят им да се увеличи още. Над 70 000 души от двете страни на границата са засегнати от стихията и се нуждаят от подслон. Съобщава се също и че в някои населени места има прекъсване на електрозахранването.  \nВ Иракски Кюрдистан язовирната стена в Дарбандхан е повредена от труса, съобщи регионалният аграрен министър Абд ас-Саттар Маджид по телевизия ДАл СамарияУ. В момента специалистите оценяват колко сериозни са щетите. \nБедствието засегна провинциите Ербил, Сюлеймания и Дахук в Иракски Кюрдистан. Трусът бе почувстван и в иракската столица Багдад. \nМеждувременно властите на 80-хилядния град Халабжа, също в Иракски Кюрдистан, решиха да бъде преустановена работата на централната болница, която е силно повредена от земетресението. Те се опасяват, че сградата ще се срути при ново земетресение или по-силен вторичен трус. Медиците оказват помощ на пострадалите в двора на болницата и в близкия парк. По предварителни данни в града са пострадали 85 жители, сведения за загинали няма.  \nСъболезнования и предложения за помощ започнаха да пристигат малко след като световните агенции предадоха информацията за труса. Върховната представителка на ЕС по външната политика и сигурността Федерика Могерини каза днес, че Евросъюзът е готов да окаже помощ на Иран и Ирак, които пострадаха от силното земетресение, причинило много човешки жертви. \"Ликвидацията на последствията от толкова силно стихийно бедствие е много сложна задача и ЕС е готов да окаже съдействие на тези страни\", каза тя в Брюксел. \nТурция е готова да помогне на кюрдите в Североизточен Ирак след мощното земетресение там, отнело живота на 6 души. Това обяви здравният министър Ахмет Демирджан. ДГотови сме да окажем всякаква необходима помощ, ако постъпи искане от Северен Ирак\", заяви той. \nМеждувременно трусове бяха регистрирани и в други части на света. Силен земен трус с магнитуд 4,9 по Рихтер е бил регистриран късно в неделя в морето западно от Митилини, административния център на остров Лесбос, съобщава гръцкото издание Нюзбом. Според института по геодинамика в Атина епицентърът на труса е локализиран на 47 километра югозападно от остров Агиос Евстратиос на дълбочина 10 километра. \nЗеметресение с магнитуд 6,5 пък разлюля Коста Рика. Епицентърът е бил на 71 км югозападно от столицата Сан Хосе на дълбочина 20 км. Въпреки това засега няма данни за жертви или материални щети. \nДесетките хиляди хора останаха без покрив над главите си \nТрусът отчупи от планината огромни скални парчета, които задръстиха пътищата \n    \n", "date": "2017.11.14", "title": "Мощен трус разлюля Ирак и Иран "}
{"url": "http://duma.bg/node/155807", "text": "Брюксел наложи санкции на Венецуела \nЕвропейският съюз наложи забрана за продажба на оръжие на Венецуела и санкции на представители на правителството на латиноамериканската държава, за да окаже натиск върху президента Николас Мадуро. Решението включва също замразяване на активи и рестрикции за пътуване, засягащи представители на правителството на Венецуела. \nГермания се отказва от 8-часовия работен ден? \nСъветът на икономическите експерти при правителството на Германия (\"Съветът на мъдреците\") предложи страната да се откаже от 8-часовия работен ден. По-гъвкавото работно време е важно за конкурентоспособността на германските фирми, заяви председателят на Съвета Кристоф Шмидт. Простреляха дезертьор \nВойник от Северна Корея е бил прострелян при опит да избяга в Южна Корея през демилитаризираната зона между двете държави. След като е бил ранен, войникът е пресякъл границата между Южна Корея и Съвместната зона за сигурност при Пханмунджом. \n Словения преизбра Пахор \nБорут Пахор беше преизбран за президент на втория тур от президентските избори в Словения с 53,26% от гласовете. Резултатите отразяват положението след преброяване на над 99% от гласовете. За съперника му Мариян Шарец, който е кмет на град Камник, са гласували 46,74% от участвали във вота. \nХиляди румънци отново протестираха срещу предложените от властите правосъдни реформи, които според хората ще отслабят борбата срещу корупцията. Демонстрантите са недоволни и от икономическата политика на правителството \n    \n", "date": "2017.11.14", "title": "Кратки новини"}
{"url": "http://duma.bg/node/155808", "text": "Транспортен хаос предизвика падането на първия сняг в Хърватия, предаде местният портал Индекс. Обилните валежи и силните ветрове затрудиха автомобилния трафик в редица райони на страната. Властите забраниха движението на камиони с ремаркета и полуремаркета по пътищата от северозападния полуостров Истрия и адриатическия порт Риека и към вътрешността на страната. Трафикът от планинските райони към столицата Загреб е затруднен. Снеговете и ветровете станаха причина почти всички големи морски пристанища да бъдат затворени. \nЛошото време стана причина за проблеми по пътищата и в Сърбия. Намалената видимост предизвика катастрофа в западния район Рума, при която загина жена. \nСъщевременно в Черна гора бе обявен червен предупредителен код заради обилни дъждове, силни ветрове и гръмотевични бури. Предупреждението е валидно за цялата територия на страната. \n    \n", "date": "2017.11.14", "title": "Сняг блокира Хърватия"}
{"url": "http://duma.bg/node/155809", "text": "Вашингтон ще отпусне 700 000 долара безвъзмездна помощ за \"обективните медии в Унгария\". Това става ясно от съобщение, публикувано на официалната интернет страница на Държавния департамент на САЩ. \nСъгласно разпространената информация средствата ще бъдат насочени към \"проекти, които увеличават достъпа на гражданите до обективна информация за вътрешни и глобални проблеми в Унгария\", съобщава електронното издание Hungary Today. Сумата ще бъде отпусната на една организация - коя точно ще бъде определено с конкурс. \nДокументът, публикуван на страницата на ведомството, е озаглавен \"Подкрепа на обективните медии в Унгария\". Според официалното си описание целта на това финансиране \"е да подкрепя медиите, които работят извън столицата в Унгария, за да публикуват базирани на факти новини и да увеличават аудиторията си. Програмата трябва да увеличи достъпа на гражданите до обективна информация за вътрешни и глобални проблеми от обществено значение. По отношение на размера на средствата документът на Държавния департамент уточнява, че безвъзмездната помощ ще варира от 500 000 до 700 000 щатски долари. Програмата ще е с продължителност между 18 и 24 месеца, става ясно още от разпространения текст.     \n", "date": "2017.11.14", "title": " Вашингтон дава $700 000 за \"обективни медии\" в Унгария"}
{"url": "http://duma.bg/node/155810", "text": "Президентът на Турция Реджеп Ердоган е на работно посещение в Русия по покана на руския президент Владимир Путин. Двамата проведоха среща в южния град Сочи на брега на Черно море. \nГоворителят на Путин Дмитрий Песков обяви пред медиите, че основна тема на разговорите е Сирия. В тази връзка са били обсъдени въпросите за функционирането на зоните за деескалация, продължаването на процеса на политическо урегулиране на ситуацията в страната и перспективите за развитие пред този процес. Преди да замине за Сочи, Ердоган обяви пред турските медии, че Анкара е предложила план за сътрудничество и в сирийската провинция Африн, който според турския държавен глава е бил посрещнат положително в Москва. \nРусия, Турция и Иран са гаранти на мирния процес по силата на договорките, постигнати на преговорите в столицата на Казахстан Астана. На 18 ноември също в Сочи трябваше да се проведе конгрес за сирийски национален диалог по предложение на Владимир Путин, но срещата няма да се състои в рамките на предвидените срокове и в момента се уточняват нови дати за събитието. \nНа срещата са обсъдени и съвместните проекти в областта на отбраната, икономиката и енергетиката. Турция бе остро критикувана от НАТО и САЩ за избора си да закупи противовъздушни системи С-400 от Русия, като дори се стигна до коментари, че Турция може да излезе от северноатлантическия пакт. По време на свое посещение в САЩ обаче премиерът на Турция Бинали Йълдъръм отрече това и заяви, че Турция \"не е имала избор\", тъй като само Русия и никой от нейните партньори в НАТО, включително САЩ, не са могли да представят предложение, което да съответства на нуждите на Турция. Самият Ердоган също заяви, че не вижда никакъв проблем с доставките на С-400 и дори очаква съвместно производство в бъдещ момент като втори етап от проекта. Путин и турският президент са обсъдили също строежа на АЕЦ \"Аккую\", която ще е близо до границата с България, както и \"Турски поток\". \nОтчита се и подобрение в икономическите връзки между двете страни, които пострадаха сериозно, след като турската армия свали руски самолет Су-24 над Сирия през 2015 г. Тогава Москва наложи ембарго на редица турски стоки, особено земеделски. През последната година рестрикциите постепенно се вдигат, като все още има забрана за внос на домати например, но въпреки това на турски фирми ще бъде позволено да доставят в Русия до 50 тона домати до края на годината. Руската страна обаче обяви, че засега няма да бърза с окончателното сваляне на санкциите.     \n", "date": "2017.11.14", "title": "Путин и Ердоган се срещнаха в Сочи "}
{"url": "http://duma.bg/node/155836", "text": "До месец се очаква цената на яйцата да спадне и пазарът да се стабилизира. Това съобщи пред Фокус Владимир Иванов, председател на Държавната комисия по стокови борси и тържища, по повод увеличението на цената на яйцето с около 50%.  \nКъм момента основният проблем, който намали предлагането на яйца в Европа, е заради птичия грип и фипронила, който доведе до унищожаване на много кокошки и яйца. Хубавото при кокошките е, че възпроизводството е бързо. Яйцата са особен вид продукт и много бързо се поддават на рязко увеличаване на предлагането, рязко намаляване. Тук вече влияят и външните фактори, които не зависят от човешката намеса, какъвто е птичият грип, докато наличието на фипронил е човешка грешка, коментира Владимир Иванов.   \n", "date": "2017.11.14", "title": "Цената на яйцата щяла да се понижи до месец"}
{"url": "http://duma.bg/node/155837", "text": "Ремонт на близо 21 километра от прохода \"Петрохан\", намиращи се в Софийска област, започва днес, съобщиха от Агенция \"Пътна инфраструктура\". Става дума за отсечката между Бучин проход и Берковица. \nСрокът за завършване на ремонтните дейности е 15 месеца. \nПарите за ремонта идват по линия на Оперативна програма \"Региони в растеж\" 2014 - 2020 г. Рехабилитацията ще се извърши от обединение \"Интер Пътища – 99\" ДЗЗД, в което участват \"Интерпром\" ЕООД и \"Автомагистрали Хемус\" АД. Строителния надзор ще осъществява обединение \"ТСП Консултанти\" с участници \"Три Ес\" ЕООД, \"Строл-1000\" АД, \"Пи Ес Консулт\" ЕООД. Авторският надзор е на \"Рутекс\" ООД. \n    \n", "date": "2017.11.14", "title": "Започва ремонт на 21 километра от прохода \"Петрохан\""}
{"url": "http://duma.bg/node/155838", "text": "Хотелиерите очакват повече приходи, а цените на пакетите за новогодишните празници са се повишили с около 11 на сто. Това е резултат от повишеното качество на продукта и по-високите заплати в бранша, каза пред bTV Румен Драганов от Института за анализи и оценки в туризма. Румен Драганов добави, че очаква около 480 хил. души да пътуват по празниците, а от тях 120 хил. ще заминат в чужбина.  \n59 млн. лв. ще се похарчат за пътувания в чужбина, а средната цена е малко под 500 лв. на човек. Това са нищожни харчове, сравнено с милиардите, които ще похарчим по Коледа, каза той. Високите ценови оферти са изчерпани, пакетите обикновено са двудневни до четиридневни, а в петзвездните хотели вече няма места. \nВ механите в Стария град на Банско цената на новогодишния куверт варира от 100 до 150 лв. \nПовече от месец преди празника свободните места по хотелите са на изчерпване. И докато за коледните празници може да си купите двудневен пакет за около 300 лв., за Нова година са по-скъпи и се предлагат в пакети от няколко дни. \nБранимир Миланов от Българската хотелиерско-ресторантьорска организация коментира, че в София средно кувертът за Нова година е около 100 лв., а за страната средната цена е 70-80 лв. \nСпоред Драганов най-големият риск за измами са фирмите фантоми. По думите му, ако фирмата няма ясен адрес, телефон и данни, за да се свържем с нея, значи нещо не е наред. \n    \n", "date": "2017.11.14", "title": "11% по-скъпи туристически пакети за Нова година и Коледа"}
{"url": "http://duma.bg/node/155839", "text": "Първично огнище на нюкясълска болест (псевдочума) по птиците е установено във ферма за птици в пазарджишкото село Синитово, съобщи Българската агенция за безопасност на храните (БАБХ). Издадена е заповед за хуманно избиване и загробване на всички отглеждани в обекта пернати, както и на контактните с тях. Труповете да бъдат унищожени под специален надзор, недопускащ разпространението на болестта, а помещенията ще бъдат почистени механично, след което ще се направят дезинфекции, уверяват от БАБХ. Определена е 3-километрова предпазна зона около огнището, в която влизат селата Синитово, Мирянци и Огняново. В 10-километровата наблюдавана зона са включени Алеко Константиново, Главиница, Мокрище, Драгор, Ивайло, Добровница, Мало Конаре, Говедаре, Хаджиево, Дебращица от община Пазарджик, Исперихово, Козарско и Бяга в община Брацигово, Радилово и Капитан Димитриево в община Пещера и Триводици и Ново село в община Стамболийски. И в двете зони са забранени търговията и транспортирането на птици и продукти от тях, пазарите за пернати, провеждането на изложби. \nСпоред данни във фермата се отглеждат около 50 000 птици. Не се съобщава колко са те в момента и колко ще бъдат унищожени. Собствениците на убитите птици ще бъдат обезщетени, съобщават още от агенцията. \nНюкясълска болест е остро вирусно заболяване по птиците. Причинява значителни икономически загуби в птицевъдството. При човека предизвиква леки инфекции.   \n", "date": "2017.11.14", "title": "Огнище на нюкясълска болест по птиците в Пазарджишко"}
{"url": "http://duma.bg/node/155840", "text": "От Института по пазарна икономика (ИПИ) разкритикуваха бюджета за следващата година на правителството. Според експертите се пренебрегват препоръки на Европейската комисия. Така правителството предвиждало да вдигне данъците, да харчи излишъка и да формира дефицит. Ние сме учудени от общата рамка - имаме излишък, икономиката расте рекордно, ще вдигнем и някои данъци и в същото време ще направим дефицит. Тези три неща не би трябвало да се случват заедно - ръст на икономиката, на данъците и поява на дефицит. Това коментира пред БНР Петър Ганев, експерт от ИПИ. Според него в бюджет 2018 г. липсват реформи.  \nЗа 15-и пореден път институтът предложи алтернативен държавен бюджет и оповести детайлите на пресконференция вчера. Идеите на експертите са за реформи като намаляване на основни данъци и осигуровки, оптимизиране на публичните разходи, повече избор в осигурителните системи, задълбочаване на финансовата децентрализация и други. \nПриходите в държавния бюджет през 2018 г. могат да бъдат 36,914 млрд. лева, или 35 на сто от БВП, при заложени в проектобюджета на МФ приходи от 38,223 млрд. лева, което е 36,2% от БВП, пресметнаха експертите от ИПИ. \nСпоред тях разходите в държавния бюджет през 2018 г. трябва да са 35,754 млрд. лева, или 33,9 на сто от БВП. Министерството на финансите предлага в своя проектобюджет разходи с близо 3,6 млрд. лева повече - общо 39,323 млрд. лева. ИПИ предлага 1 бюджетен излишък от 1,1 на сто от БВП, а МФ - бюджетен дефицит от 1,0 на сто от БВП. \nЕкспертите на ИПИ предлагат премахване на \"неефективни\" данъци, като тези върху дивидентите, лихвите, застрахователните премии, както и премахване на данъчните преференции като намалената ставка ДДС върху туризма. \nПредлага се също отказ от увеличението на осигурителната вноска за държавна пенсия (заложено е увеличение от 1% от 2018 г.), отпадане на възможността за прехвърляне парите от пенсионните фондове към солидарната система (държавното обществено осигуряване). \nОт ИПИ смятат още, че трябва да се разбие монополът на НЗОК и да се прехвърлят 2 на сто от здравните осигуровки към частните фондове. \n5537 лева е разходът на човек от населението за година. Така всеки работещ плаща повече и на практика в зависимост от ползваните от него акцизни стоки връща близо половината в държавния бюджет. В тази сметка старите дългове набъбват до размер от 3309 лева на човек. \nВ представения фиш разходите за администрация са в размер на 348 лева на човек. Близо двойно повече отиват за отбрана и сигурност - 627 лева. Разходите за образование са в размер на 541 лева, а за здравеопазване - 663 лева. \nНай-висока е сметката, плащана за пенсии и осигуровки - 1841 лева. Сумата за благоустройство и околна среда е 329 лева., за транспорт, съобщения и селско стопанство - 834 лева, за култура и спорт - 93 лева, лихвите по стари дългове - 102 лева. В сметката се включва и вноската към ЕС - 160 лева. \nБюджет 2018 е провинциален, консервативен, без никакви цели. Няма никаква визия за бъдещето на България и не се инвестира във високотехнологични работни места. Това заяви пред БНТ изп. председател на Българската стопанска камара Божидар Данев за бюджет 2018. \nКогато икономиката на света се тресе от технологични промени, ние се занимаваме само с подоходна политика. България остава с една маргинална икономика, в ъгъла на Европа. \n    \n", "date": "2017.11.14", "title": " В бюджет 2018 г. липсват реформи  "}
{"url": "http://duma.bg/node/155842", "text": "Териториалните поделения на НОИ ще издават удостоверения за профилактика и рехабилитация до 27 ноември включително. Тази година програмата започна на 3 април и за нейното финансиране бяха предвидени над 20 хил. лв., съобщават от НОИ. До момента са издадени 45 700 удостоверения, като се очаква до приключване на програмата още 1500 души да ползват парична помощ за профилактика и рехабилитация. \n    \n", "date": "2017.11.14", "title": "Още две седмици дават удостоверения за профилактика и рехабилитация "}
{"url": "http://duma.bg/node/155843", "text": "Гражданската инициатива за обществен и релсов транспорт сигнализира прокуратурата за унищожаване и повреждане и безстопанственост по отношение на старата царска гара в Казичене. Сградата е обявена за недвижима ценност с местно значение с писмо от февруари 2009 г., но и до момента никой не се е погрижил за нея. Информацията за обекта е оскъдна, като се знае, че е построена в началото на ХХ в. Оттам е тръгвало теснолинейно влакче, отиващо до резиденцията Врана, по което са пътували царете Фердинанд, Борис и Симеон. В момента постройката е със съсипан покрив, изтърбушени прозорци, врати, окабеляване.  \nКопие от сигнала е изпратено и до премиера Бойко Борисов, президента Румен Радев, омбудсмана Мая Манолова, комисиите по култура и транспорт в Народното събрание, Министерството на културата, НКЖИ и др. \n    \n", "date": "2017.11.14", "title": "Сигнализираха прокуратурата за разрухата на старата царска гара"}
