{"url": "https://duma.bg/sportat-po-televiziyata-dnes-n204642", "text": "ПО MАКС СПОРТ 1 18.00 Твенте - Аякс 20.00 Холандска Ередивизи: Обзор на 15-ия кръг ПО МАКС СПОРТ 4 19.00 Обзор НА 15-ИЯ кръг в Ла Лига ПО ДИЕМА СПОРТ 2 20.00 Неделен обзор на 14-ИЯ кръг в английската Висша лига  21.45 Престън Нор Енд - УБА ПО ДИЕМА СПОРТ 17.30, 0.00 \"Головете на 18-и кръг\", обзор 18.00, 0„30 \"Героите на 18-и кръг\" Хокей на лед 18.30 ЦСКА Москва - СКА ПО ЕВРОСПОРТ 1 Олимпиади 11.30 \"На пук на всичко\" 12.00 \"Тъмната страна на олимпийските игри\" 12.30 \"Идентичност\" Джудо 20.10 Голям шлем в Осака ", "date": "2019.12.02", "title": "Спортът по телевизията днес"}
{"url": "https://duma.bg/kade-otidoha-zabite-na-mustafa-n204629", "text": "Петъчната реч на новия посланик на САЩ Херо Мустафа пред Атлантическия клуб изпълни новинарското пространство с акцента, че американците включително ще използват \"инструменти със зъби\" (\"including the use of tools that have teeth\"), за да се борят с корупцията в България. Конкретно става дума за забрана за издаване на визи на лица, свързани с корупционни практики, ако това засяга интересите на САЩ.  Безспорно корупцията е нещо лошо, както разбрахме от скандала на най-високо ниво в САЩ, където родата на бившия вицепрезидент Джо Байдън е подозирана в корупция в Украйна. Добре, че има такива случаи по света, за да разберем какво е корупция, защото у нас, в България, нямаме такива примери, колкото и много да говорим, че страната \"е поразена от тежка корупция\". Интересно, нали. Още по-интересно е да виждаме как хора, които подозираме в \"тежка корупция\" и които комай имат повече апартаменти, отколкото има в \"Тръмп Тауър\", са първи изразители на интересите на САЩ у нас. Медиите, които наблегнаха на \"зъбите\", почти не крият, че се надяват те да \"захапят\" лица, които са противници на техните издатели. В коментарни материали се появиха дори инициалите Д.П. Т.е. става дума очакване за банално разчистване на сметки.  Поради това се приветстват и подобни изявления. За огромната част от българския народ борбата между Д.П. и примерно И.П., и ижеподобните им, е без значение, тя не води до подобряване на положението. Ако използваме филмови аналогии - в битката между \"Хищника\" и \"Пришълеца\", хората обикновено стават на пастърма.  Как да вярваме на посланик Мустафа при това положение? Още повече, че не друг, а вероятно най-често пишещият в американската преса българин, политологът Иван Кръстев хвърли преди почти две десетилетия сянка на съмнение върху безкористието на САЩ, като борци с корупцията, в името на световното благо. В забележително есе от 2001 г., Кръстев пише: \"Търговската\" версия на откриването на корупцията показва, че превръщането на корупцията в глобален управленски проблем не може да бъде сведено до модното \"натиск отдолу\". В доста по-голяма степен то е комбинация от \"патос отдолу\" и \"натиск отгоре\" (от САЩ), където и двете страни употребяват и злоупотребяват една с друга в глобалния антикорупционен танц.\" Либералът Кръстев не го твърди, но преведено на човешки език и спрямо сегашните реалности можем да кажем, че като използват създадените от тях мрежи за влияние, борбата с корупцията е превърната от САЩ в инструмент за директна намеса във вътрешната политика на България, като се използва заплахата от санкции срещу отделни лица, които влияят върху процесите в нея. Това го е имало винаги, но такава безпардонност, с каквато се декларира намесата във вътрешните работи на България, не е имало. Фундаменталната причина е, че САЩ вече съвсем не правят разлика между вътрешна и външна политика. Това усещане е улеснено в България от всеобхватното слагачество на местната им клиентела.  В условията на глобално противопоставяне с Русия, Китай, дори с ЕС, САЩ искат да имат инструменти за контрол над местните елити в държавите клиенти и \"борбата с корупцията\" е един от тях. Това няма много общо с демокрацията. Демокрацията е в последния абзац на съвместното изявление на правителствата на САЩ и България отпреди седмица, а свободата на словото е в последния ред. Това е.  С други думи, когато видим Ц.Ц. с черен печат в паспорта, тогава може и да повярваме на г-жа Мустафа. Дотогава ще смятаме, че не може да вярваме на американците, дори когато си вадят зъбите. Още повече, че \"зъбите\" кой знае защо ги няма в българския превод на речта й, публикувана на сайта на посолството. ", "date": "2019.12.02", "title": "Къде отидоха \"зъбите\" на Мустафа"}
{"url": "https://duma.bg/sluzhiteli-na-babh-izlizat-na-protest-v-sryada-n204613", "text": "Служители на Българската агенция за безопасност на храните излизат на протест, който ще се проведе на 4 декември пред сградата на Народното събрание в столицата. Това съобщи пред БНР икономическият съветник в КТ \"Подкрепа\" Ваня Григорова. Тя подчерта, че работата на агенцията е пряко свързана с националната сигурност и здравето на българките граждани. \"През лабораториите на БАБХ трябва да преминават изследванията на целия внос и целия износ. Работата им касае и сигурността на европейските граждани, защото ние сме външна граница на ЕС. Именно неглижирането на проблемите в агенцията доведе до кризата с африканската чума по свинете. Ние пропуснахме да вземем необходимите мерки за превенция на това заболяване\", заяви експертът. Причините за протеста не са само в ниските заплати. БАБХ няма консумативи, с които се правят лабораторните изследвания, нямат дори автомобили, каза Ваня Григорова. \"Ако влезете в някоя от сградите ще видите рушащи се стени, а мивките, на които трябва да се правят високоспециализирани  изследвания, са в окаяно състояние. От средата на тази година варненската БАБХ няма консумативи за работа на лабораторията и до средата на годината са работили с остатъчни консумативи от миналата\", коментира още Григорова. Очаква се в протеста на 4 декември да се включат служители на Агенция за безопасност на храните от цялата страна. ", "date": "2019.12.02", "title": "Служители на БАБХ излизат на протест в сряда"}
{"url": "https://duma.bg/ipi-nay-malko-polovinata-obshtini-shte-vdigat-mestnite-nalozi-n204619", "text": "Данъчната политика на местно равнище през годините  показва, че  след избори се наблюдават по 60-70 примера за повишения на данъците в различни общини. Най-вероятно подобна ще бъде картината и сега, като  през 2020 и 2021 г. поне половината общини ще предприемат някакви стъпки за увеличение на местните налози, твърди Петър Ганев от Института за пазарна икономика. Тази сметка изключва такса смет, която също ще върви нагоре. Според Ганев тази вълна от по-високи местни данъци в известен смисъл ще отговори на призива на финансовия министър, общините да използват по-активно данъчните си правомощия, но в същото време няма да промени драматично структурата на общинските бюджети. Зависимостта от държавния бюджет и европейските средства, от една страна, и липсата на адекватен ресурс за публични инвестиции, от друга, ще остане. Темата за фискалната децентрализация - преотстъпването на 1/5 от приходите от подоходното облагане на физически лица към общините, не само няма да изчезне, а ще бъде все по-актуална. Само с имуществени данъци няма как да се постигне финансова самостоятелност, твърдят от ИПИ. Безспорно най-големият фокус попада върху Столичната община, тъй като увеличението е първо от поне 10 години и обичайно медийното внимание се фокусира върху столицата.  Едно от предизвикателствата пред новата общинска управа е как да финансира инвестиционната си програма, особено в новите квартали, където липсва адекватна инфраструктура. Има два начина това да се случи през данъците - единият е през промени в данъчната основа на имущественият данък, другият е през повишена ставка на данъка върху сделките. Ако не можеш да направиш първото, опираш до второто. Това се случва и в София. Големият проблем в облагането на имотите в столицата е именно в данъчната основа и конкретно в зонирането. Промяната обаче е политически трудна. Последното предложение за подобна реформа беше на Минко Герджиков през 2011 г. Предложението за ново зониране тогава предизвика скандал и доведе до неговата оставка. Подобно решение е трудно, но има и друго. Очакването на общините (не само на София) е, че скоро ще има законодателни промени, които да променят формулата за данъчната оценка на имотите и/или направо да обвържат данъка с пазарната оценка. Това би решило проблема на столицата с районирането, и особено спрямо новите престижни квартали, без да се влиза в голям скандал. Чакането обаче може да се превърне и в капан -  отлагаш решение заради очаквани законодателни промени, които обаче също може винаги да се отлагат, твърди Петър Ганев. Според него по-високите данъци на много места бяха очаквани. Без фискална децентрализация и с калпава данъчна основа за имотите, всички общини имат стимул да бутат данъка върху сделките нагоре - не е случайно, че това е единственият данък, при който общините масово отиват на максималната ставка - 3 на сто. ", "date": "2019.12.02", "title": "ИПИ: Най-малко половината общини ще вдигат местните налози"}
{"url": "https://duma.bg/protestirat-za-otchuzhdavane-na-imoti-na-beztsenitsa-n204624", "text": "Жителите на столичния район \"Връбница\" излязоха на протест срещу решението на Столичната община да отчуждава имотите им на безценица. Изкупуването се налага заради разширението на бул. \"Ломско шосе\", за да се премахне тапата в района. Още миналата седмица хората от района сигнализираха, че общината иска да изкупи земите им срещу 15 ст. на кв. метър. Засегнати са 49 имота, като 4 от тях са къщи. Една пък ще остане без двор.  Васил Цветанов е един от потърпевшите и обясни, че от общината му предлагали 99 000 лв. за къщата му - триетажна постройка, наскоро обзаведена и с голям двор.\"Това са имоти на хора от \"Връбница\", които са си възстановили земите и дълги години са се борили за тях\", недоволстваха протестиращите.  Жителите на района изразяват и недоумение, че се отчуждават имотите само от северната страна на \"Ломско шосе\", а от другата - не. Отчуждават се всички имоти на ул. \"Лазарица\" до Околовръстното шосе.  Официално никой от общината не е уведомил жителите на \"Връбница\" за отчужденията, те се запознали с решението по интернет. Оказало се, че минавали вещи лица, оценили имотите и ги публикували. Според протестиращите се предвижда с разширението булевардът да стане с шест платна по 3,50 широчина, а до кръговото на метрото да са две ленти по 2,40 метра.", "date": "2019.12.02", "title": "Протестират за отчуждаване на имоти на безценица"}
{"url": "https://duma.bg/nad-700-000-shofori-sa-hvanati-s-previshena-skorost-za-11-mesetsa-n204623", "text": "От началото на годината до 25 ноември в рамките на акция \"Скорост\" са регистрирани 702 624 нарушения на пътя. От тях над 400 хиляди са в населените места. Близо 20% от случаите пък са в тъмните часове на денонощието, съобщават от \"Пътна полиция\".  Най-честото нарушение на пътя е превишението на скоростта. Основните причини за големия брой катастрофи, по които България продължава да е водеща в ЕС, си остават превишената и несъобразена скорост и неправилното изпреварване. От началото на годината у нас са загинали над 700 души при пътни произшествия. През последното денонощие в страната са станали 17 катастрофи, при които са ранени 27 души, а един пешеходец е загинал.", "date": "2019.12.02", "title": " Над 700 000 шофьори са хванати с превишена скорост за 11 месеца"}
{"url": "https://duma.bg/valya-ahchieva-napusna-bnt-n204625", "text": "Дългогодишният разследващ журналист на БНТ Валя Ахчиева напуска обществената телевизия, обяви самата тя във видеопослание във фейсбук. В  петък тя е депозирала пред генералния директор на БНТ Емил Кошлуков заявлението си за напускане. Ахчиева отбеляза, че отсега журналистическите й разследвания ще бъдат качвани на канала й в Ютуб \"Разследването на Валя Ахчиева\". Тя ще работи в партньорство с EURACTIV за информиране на българската и европейската общественост за случаите на нарушени човешки права, злоупотреба с власт, злоупотреба с европейски фондове и корупция. Валя Ахчиева ще публикува първото си разследване извън БНТ в близките дни. \"Свободната журналистика има нужда от свободни медии, аз избрах свободата\", казва във видеото Ахчиева. ДУМА припомня, че в началото на годината предаването й \"Открито\" беше свалено от ефир, а по-късно стана ясно, че има спор между ръководството и журналистката. ", "date": "2019.12.02", "title": "Валя Ахчиева напусна БНТ"}
{"url": "https://duma.bg/dvama-ruski-kosmonavti-na-tretiya-forum-dni-na-aviatsiyata-i-kosmosa-v-rkits-n204620", "text": "Срещи с двама руски космонавти - Александър Лазуткин и Сергей Зальотин; с нашия Георги Иванов и дубльора във втория българо-съветски полет Красимир Стоянов, представяне на българския самолет DAR Solo, конструиран и произведен у нас от Тони Илиев, бяха в центъра на програмата на Третия научно-технически форум \"Дни на авиацията и Космоса\" в Руския културно-информационен център в почивните дни. В изложбените зали се преплетоха миналото и бъдещето на авиацията и космонавтиката. Деца на различна възраст разгледаха с интерес и изработени от българи дронове, авиомодели на Българската федерация по авиомоделизъм, първия български авиосимулатор \"Фотоника\" и пр. Младите учени от Университета за деца направиха работилници за участниците с експерименти по физика, химия, биология и роботика. Показан бе новият документален филм \"Формулата на Тео\" на режисьора Николай Василев, посветен на съвременния будител - уникалния физик-педагог Теодосий Теодосиев. В програмата през двата дни на форума имаше лекции за любознателните.", "date": "2019.12.02", "title": "Двама руски космонавти - на Третия форум \"Дни на авиацията и Космоса\" в РКИЦ"}
{"url": "https://duma.bg/kurbanat-n204605", "text": "Премиерът махна поредния проблем от главата си - Бисер Петков. Не, че \"натрупаните във времето основания\" се трупаха само по времето на Петков - преди него в кабинетите \"Борисов\"-1 и 2 имаше не един и два случая на създаване и натрупване на стари проблеми и в пенсионните фондове, и при определяне на минимална заплата, и в ТЕЛК, социалните помощи, и болничните, и тристранката, и бюджетната процедура, и пазар на труда и прочее. Но очевидно следизборно редиците трябва да се стягат и най-лесно е социалният министър да бъде даден за курбан. А и както в здравеопазването, в социалната политика проблемите са толкова много заради изначално сбърканите основи, че колкото и министри да бъдат сменени, те трудно ще бъдат решени. Дори Стратегията за закрила на детето не може да бъде приписана като проблем на Петков, защото и тя бе оттеглена от Борисов. Пак той \"реши\" по най-примитивния и недалновиден начин проблема с плащането на първия ден от болничните, при това така, че той много скоро ще изплува на повърхността и тогава трудно ще му се махне от главата дори на премиера. Огънят в привидно овладените пожари в социалната сфера продължава да тлее и е въпрос на време да избухнат още по-силни пожари.  Ясно е, че видими причини за искане на оставка точно в този момент няма. \"Невидимата\", която вече е обществена тайна, е пристъпването на думата на финансовия министър и, един вид, приемането на идея отляво - 5 млн. лв. за достойни възнаграждения на социалните работници. И защото премиерът ужасно се страхува от граждански протести и от действия на съпартийци, които биха хвърлили и петънце на собствения му имидж, може и този път да върне социалния министър. През юни 2018 г. родителите на деца с увреждания поставиха условие: или да бъде върнат министърът, или - оставка на правителството! Но дали този път ще проработи това условие или премиерът ще държи на своето с новото си предложение за Деница Сачева, тепърва ще разберем. Ясно е едно: и тази оставка няма да реши проблемите в социалната сфера!", "date": "2019.12.02", "title": "Курбанът"}
{"url": "https://duma.bg/balgarskiyat-krah-n204606", "text": "", "date": "2019.12.02", "title": " Българският крах"}
{"url": "https://duma.bg/denitsa-sacheva-shte-nasledi-mtsp-n204628", "text": "Бойко Борисов ще предложи Деница Сачева за министър на труда и социалната политика, обяви вчера самият премиер. Сачева в момента е зам.-министър на образованието. От 2016 г. до април 2017 г. бе социален зам.-министър. Много от министрите вече не искали да работят с Бисер Петков, каза Борисов. По-рано вицепремиерът Томислав Дончев заяви, че не очаква премиерът да върне Петков на поста му. \"Не мисля, че има конкретен случай, особено от последните дни, което да е причина за това решение на премиера\", коментира Дончев, според когото мотивът за поисканата оставка е бил неизпълненото очакване на премиера за по-високо темпо и по-високи резултати в МТСП. По думите на Дончев \"от един министър се очаква да бъде и политически говорител\", \"че един министър трябва да прави политики и с публични послания: \"Едно добре скроено публично послание има по-голяма публична мощност дори от закон\". Според Дончев \"наред с добрите неща, които се случиха, в обществото се разразиха и немалко драми, някои от които не успяха да бъдат изговорени достатъчно адекватно публично, една от тях тече и в момента - създадената почти масова обществена психоза, че някой има намерение да взема децата на българите и да ги праща не знам къде\". Петков бе освободен от поста в петък следобед. Според КТ \"Подкрепа\" и БСП Петков не е виновен за проблема с болничните и за скандала с втората пенсия, но той е \"курбанът\" на правителството. Според председателя на социалната комисия в парламента Хасан Адемов оставката на Бисер Петков е опит за отпушване на напрежението в социалната сфера. Адемов е на мнение, че проблемите в социалната сфера, въпреки че са системни, не са предпоставка за смяна на министър. От инициативата \"Системата ни убива\" настояват Петков да бъде върнат на поста. В отворено писмо до премиера Бойко Борисов родителите на деца с увреждания изразяват възмущението си от отстраняването му. \"Считаме, че мотивите ви, че темповете на работа на министерството не отговарят на обществено-политическите очаквания, са абсолютно несъстоятелни!\", пишат майките. Те настояват реформите в сферата на социалните политики за децата и хората с увреждания да бъдат завършени и да не се протакат с неоснователно поискани оставки.", "date": "2019.12.02", "title": "Деница Сачева ще наследи МТСП"}
{"url": "https://duma.bg/polovinata-obshtini-vdigat-danatsite-n204630", "text": "Догодина поне половината от общините ще повишат местните данъци. Таксата за битови отпадъци също ще се увеличава, прогнозира Петър Ганев от ИПИ. Веднага след местните избори се надигна очакваната вълна от по-високи налози. Столичната община обяви, че ще увеличи данъците за колите и за сделките с имоти и автомобили. В Пловдив по-високата такса за битови отпадъци ще засегне само гражданите. Увеличава се и налогът при сделките с жилища. В Сливен ще вдигнат такса смет за фирмите. В Хасково, Димитровград и Харманли такса смет скача за всички. В Русе, Габрово и Враца се чака увеличение на данъците за автомобилите. В Монтана обещават по-висока такса смет.", "date": "2019.12.02", "title": "Половината общини вдигат данъците"}
{"url": "https://duma.bg/di-kaprio-i-bolsonaro-v-spor-za-amazoniya-n204608", "text": "Актьорът Леонардо ди Каприо отрече обвиненията на бразилския президент Жаир Болсонаро, че спонсорирал НПО-та, които предизвикват горски пожари в Амазония за пари. Четирима души от различни НПО-та бяха задържани наскоро по обвинение в палежи. Те се опитвали да продадат снимки от пожарите на Световния фонд за дивата природа (WWF) и други екоорганизации, за да получат пари. Болсонаро каза в петък, че Ди Каприо е \"замесен в изпепеляването на Амазония\" и плаща $500 000 на НПО-та, разпространяващи снимки на пожарите.  \"Изразявам подкрепата си към онези хора от Бразилия, които се опитват да спасят националното и културното си наследство. Бъдещето на тези незаменими екосистеми е в риск и гордо подкрепям групите, които ги защитават, написа Ди Каприо в Инстаграм.", "date": "2019.12.02", "title": "Ди Каприо и Болсонаро  в спор за Амазония"}
{"url": "https://duma.bg/kratki-novini-n204607", "text": "„Ние ще дадем старт на още един газопровод „Турски поток“ на 8 януари в Истанбул“, заяви турският президент Ердоган по време на церемонията по откриването на газопровода ТАНАП, която се състоя в град Одрин, недалеч от българо-турската граница. На церемонията присъства и българският министър на енергетиката Теменужка Петкова. Тръбата ще пренася газ до европейския участък на Южния газов коридор - амбициозна инициатива на Европейската комисия за снабдяване с природен газ от каспийския и близкоизточния регион до Европа. Газът ще преминава през Трансадриатическия газопровод (ТАП) - европейския участък на коридора. Ново силно земетресение с магнитуд 4,5 по Рихтер беше регистрирано късно в събота с епицентър в Хамали край Дуръс, а в неделя сутринта удари нов трус - с магнитуд 3,9 с епицентър в Адриатическо море. Свидетели съобщават, че са усетили силен трус, но бързо е приключило. Междувременно кметицата на Дуръс Вълбона Сако подаде оставка след изявление по телевизията в събота. Сако вероятно по грешка заяви, че е доволна, че трусът е взел „само” 50 жертви.  Холандската полиция е задържала бездомник за нападението в петък. 35-годишен мъж е арестуван за нападението срещу трима тийнейджъри на търговска улица в холандския град Хага. Говорител на полицията съобщи, че мъжът е задържан в събота вечерта. Трима души бяха ранени в петък от мъж в холандския град Хага. По-късно се оказа, че ранените са тийнейджъри. Полицията отбеляза, че остават неизвестни мотивите за нападението. Силен гръм е отекнал в Лондон, съобщи \"Дейли мейл\", като се позова на съобщения в туитър на хиляди потребители, които се оплакаха, че са били събудени през нощта. Гърмежът се е чул около 4.20 сутринта местно време в северната част на британската столица и според публикациите, е разтърсил домове и е задействал аларми. Малко по-късно властите информираха, че звукът е бил предизвикан от изтребители, които са преминали звуковата бариера и повод за притеснение няма.", "date": "2019.12.02", "title": "Кратки новини"}
{"url": "https://duma.bg/islyamska-darzhava-poe-otgovornost-za-atakata-v-london-n204609", "text": "Терористичната групировка \"Ислямска държава\" обяви в ислямистки интернет сайт, че нападението на Лондонския мост в петък е извършено от един от нейните бойци. ИД не представи никакви доказателства, но заяви, че атаката е извършена в отговор на призивите й да бъдат удряни държави от коалицията, бореща се срещу нея. В петък по време на конференция за социализация на затворници  28-годишният Усман Хан нападна с нож намиращите се в залата хора, след което избяга на Лондон бридж, където беше заловен от минувачи. Малко по-късно полицията го застреля. Загинаха двама души, а трима бяха ранени. Хан бил жител на графство Стафордшир. През 2012 г. е бил осъден на 16 г. затвор за терористична дейност - участвал в група, подготвяща бомбени атентати. Но през 2018 г. е пуснат по силата на правото за предсрочно освобождаване срещу съгласието да носи електронна гривна за следенето му. Той бил с нея при атаката си.  Премиерът Борис Джонсън настоя осъдените за тероризъм лица да бъдат лишени от предсрочно освобождаване.  Загиналият мъж е 25-годишен абсолвент от Кембридж, който бил координатор на програма за образование на затворници, а неговият убиец е бил участник в такава програма.", "date": "2019.12.02", "title": " \"Ислямска държава\" пое  отговорност за атаката в Лондон"}
{"url": "https://duma.bg/protestite-svaliha-irakskoto-pravitelstvo-n204610", "text": "Парламентът на Ирак прие оставката на правителството на премиера Адел Абдел Махди на фона на продължаващите вече два месеца протести, при които загинаха повече от 420 души. Премиерът обяви в петък, че ще внесе оставката си в парламента след драматичната намеса на духовния лидер на шиитите в страната аятолах Али Систани заради насилието. Председателят на парламента съобщи, че ще поиска от президента Бархам Салих да посочи новия министър-председател на страната. Демонстрациите продължават, въпреки оставката на премиера. На 30 ноември, събота, в Багдад и южните части на Ирак демонстрантите отново излязоха по улиците и поискаха цялостна смяна на властта. В Ел Наджаф протестиращите подпалиха вход на храм, полицията употреби сълзотворен газ, за да ги разпръсне. След изявлението, с което Махди обяви оттеглянето си, при масовите акции в Ирак са убити трима протестиращи, а най-малко 58 са ранени, съобщава агенция АП.", "date": "2019.12.02", "title": "Протестите свалиха иракското правителство"}
{"url": "https://duma.bg/napusna-ni-prof-lyuben-kornezov-n204622", "text": "На 72-годишна възраст почина конституционният съдия и бивш зам.-председател на парламента проф. Любен Корнезов. Роден е на 3 януари 1947 г. в Ямбол. Завършва право в СУ \"Св. Климент Охридски\" през 1973 г., а през от 1988 г. е доктор на юридическите науки. Корнезов развива научна и преподавателска дейност, автор на 17 книги и монографии и над 350 статии. Преподава гражданско-процесуално право в Юридическия факултет на УНСС и в Югозападния университет в Благоевград. Има дълга кариера като съдия по граждански дела, председател на Окръжния съд в родния си Ямбол, както и на Окръжния съд в Търговище. Проф. Корнезов е член на БКП от 1977 г., а след 1990 г. - на БСП. През 1996 г. е избран за член на Висшия съвет на БСП. Народен представител във Велико народно събрание, 38-то, 39-то, 40-то и 41-то НС. Участва в изготвянето на новата Конституция на България. Три пъти е зам.-председател на Народното събрание, четири пъти е зам.-председател на ПГ на левицата. Зам.-министър на правосъдието в правителствата на Жан Виденов и Сергей Станишев. През 2013 г. решава да се оттегли от политиката. \"Човек трябва с достойнство да извърви своя път. Колкото богат бях преди 20 години във Великото народно събрание, толкова богат, може би много по-богат излизам, но не с финикийски знаци\", заяви тогава Корнезов. \"Напусна ни една от най-ярките личности на парламентаризма, блестящ юрист и изключителен авторитет за нас, българските социалисти - Любен Корнезов. В политиката си остава безспорният ориентир за почтеност, а в човешките отношения - за доброта и великодушие. Поклон! Ще ни липсваш, професоре!\", написа по повод кончината му лидерът на БСП Корнелия Нинова. Екипът на в. ДУМА изказва най-искрени съболезнования на семейството и близките на Любен Корнезов. Поклон пред паметта му!", "date": "2019.12.02", "title": "Напусна ни проф. Любен Корнезов "}
{"url": "https://duma.bg/nov-kurs-za-gsdp-n204612", "text": "Германската социалдемократическа партия (ГСДП) избра в събота нови лидери. Това са бившият министър на финансите на провинция Северен Рейн - Вестфалия Норберт Валтер-Борянс и депутатката от Бундестага Саския Ескен.  Двамата получиха 53,06 процента от гласовете на партийните членове. Конкурентите им - настоящият вицеканцлер и министър на финансите на страната Олаф Шолц и ексдепутатката от местния парламент на Бранденбург Клара Гейвиц, получиха 45,33 процента от гласовете. Във вътрешнопартийните избори участваха около 54 процента от членовете на ГСДП. Резултатите от гласуването нямат задължителен характер. Формално решението за избор на ръководство ще бъде взето на конгреса на социалдемократите следващия уикенд, но се очаква делегатите на него да се съобразят с волята на редовите членове. В рамките на предизборната кампания, която продължи около два месеца, бяха проведени над 20 регионални конференции. Валтер-Борянс е разглеждан като изгряваща звезда заради апетита да поема рискове и да говори за принципи. В миналото като финансов министър в провинция Северен Рейн-Вестфалия той плати 19 милиона евро за дискове с информация за хиляди клиенти на швейцарска банка, които с нейна помощ са укривали данъци, в резултат на което много от тях бяха принудени да си платят данъците в размер на общо 7,2 милиарда евро.  Саския Ескен от Баден-Вюртемберг, която е специалистка в цифровата политика, смята, че Европа трябва да се развие отвъд икономическия съюз, трябва да помисли за социален съюз, съюз за данъчна и финансова политика. Двамата са сред критиците на \"голямата коалиция\" управляваща страната в момента. На обратното мнение беше двойката Шолц-Гейвиц, според която ГСДП трябва да остане в коалицията до изтичане на сегашния мандат на правителството през 2021 г. Тя включва социалдемократите, Християндемократическия съюз (ХДС) и Християнсоциалния съюз (ХСС). Очаква се на конгреса на ГСДП да бъдат предложени редица условия към партньорите в коалицията. Водещата двойка претенденти за избора на съпредседатели на партията призовава за милиардни инвестиции -за инфраструктурата и защитата на климата, както и за минимално почасово заплащане на труда, не по-ниско от 12 евро. Според двамата ГСДП трябва да търси път за излизане от \"неолибералната пустиня\" и да прекрати подкрепата си за правителството на Ангела Меркел, освен ако не потърси повече инвестиции в обществените услуги и инфраструктурата.  За целта обаче ще трябва да бъде преразгледано коалиционното споразумение - нещо, което ХДС на Меркел засега отказва да направи. Валтер-Борянс и Ескен са разглеждани като глътка свеж въздух за германските социалдемократи, чиято подкрепа сред обществото е спаднала до рекордните 13-15% според последните проучвания. Това й отрежда 3-то място след ХДС и \"Зелените\", със съвсем малка преднина пред \"Алтернатива за Германия\". На парламентарните избори през 2017 г. ГСДП постигна най-ниския си резултат от 1933 г. насам.", "date": "2019.12.02", "title": "Нов курс за ГСДП"}
{"url": "https://duma.bg/prodalzhava-pokachvaneto-v-tsenite-na-svinskoto-n204614", "text": "Три седмици преди Коледа, цените на свинското месо у нас продължават да се покачват, съобщават от Комисията по стоковите борси и тържищата. През този ноември, за разлика от миналогодишния, цените на едро на свинското са били с 17% по-високи. Причината е африканската чума по свинете, която доведе до унищожаването на една пета от тях, предава БНТ. Африканската чума е причина за унищожаване на около 120 000 прасета в индустриалните свинекомплекси у нас. Още с избухване на заболяването през миналата година цените на свинското тръгнаха нагоре и от 2,50 лв. за килограм живо тегло без ДДС, сега вече стигнаха 3,40 лв. Проверка в столицата показа, че килограм свинско месо и то по цени на едро надхвърля 10 лева, а цените на дребно достигат и до 13 лева. По данни на комисията това са най-високите цени на месото у нас за последните 10 години. Проблемът е, че вече и в европейските страни - големи производители, няма свинско месо на ниски цени. А оттам се правят доставки за големите търговски вериги у нас. Последиците от африканската чума са големи и за района на Азия, особено за Китай като най-голям производител на свинско. Експертите предупреждават, че докато се възстановят стадата в България, през следващите 1-2 години цените на свинското месо у нас ще останат високи.", "date": "2019.12.02", "title": "Продължава покачването в цените на свинското"}
{"url": "https://duma.bg/gruevski-vodeshe-antibalgarska-politika-n204611", "text": "Предишният премиер Никола Груевски възстанови най-мрачната антибългарска пропаганда на бивша Югославия в Северна Македония. Истинско историческо отклонение беше наследникът на ВМРО да се чувства по-близък до Белград, вместо до София. Това заяви президентът на Северна Македония Стево Пендаровски в интервю за агенция БГНЕС. Той оцени управлението на Груевски не просто като \"тежък авторитарен режим\", но и като режим с антибългарско настроение. \"По онова време всичко, което идваше от София, напомняше на най-лошите времена от комунизма, когато се разказваха вицове за българите, когато се подигравахме с българския народ чрез пропагандата на режима. Груевски на практика реставрира тези времена и е исторически парадокс, че той, който твърди, че е наследник на историческото ВМРО, задълба в такава антибългарска риторика и поведение. Трябва да знаете, че за Никола Груевски България като държава не съществуваше. За Груевски Белград бе приоритет. Това беше най-голямото историческо отклонение - за лидера на историческото ВМРО Белград да бъде по-близък от София\", заяви Пендаровски. \"В Скопие никъде не можете да си купите нито един български вестник, продължи той. Няма нито един български канал, включително и по сателита. Още преди пет години писах, че в София се провеждат панаири на книгата, които са пет пъти по-големи от Солунския и Белградския. Малко хора знаят, дори и най-младите, че в близост до София има филмови студия, в които се снимат филми и копродукции с най-големите холивудски актьори. Броят на филмите, които се снимат там, е по-голям, отколкото на цялата филмова продукция в Централна и Югоизточна Европа. Е сега, защо нашите хора не знаят това? Защо ние, политиците, не правим така, че това да бъде достъпно до македонските граждани, които иска да четат книги, които искат да гледат филми, който иска, нека да отиде в София. Аз говоря за обикновените хора от двете страни на границата, които не могат да разберат, че от едната страна имаме само врагове, а от другата само приятели, така както внушаваше югославската пропаганда десетилетия наред\", посочи Пендаровски. По думите му \"нашите учебници по история не само по отношение с България, но и по отношение на Запада са същите. Пропагандата в бивша Югославия твърдеше, че ние имаме най-съвършената система. Днес ние имаме хора на средна и по-стара възраст, които за съжаление \"учат\" и по-младите, че е лошо да си богат, че всички богати на Запад са престъпници. Аз съм потресен, че след толкова години като професор в университета, видях, че дори и сред по-младото поколение съществува този колективизъм като дух\", посочи държавният глава. Връщайки се към август 2017 г., когато бе подписан двустранният договор за добросъседство, Пендаровски измъкна: \"Атмосферата беше все още такава, каквато беше по-рано, не беше променена. Ние нямахме време да кажем, че хората там на Изток от нас не са наши врагове. България е страна член на ЕС от дълго години, а също така и на НАТО, и че, като изключим солунското пристанище, е нашата най-близка врата към Европа\".  Според него България и Гърция са помогнали на страната му да излезе от международната изолация. Връщайки се още по-назад, Пендаровски припомни и блокадата от 1992-1994 г. \"Без помощта на приятелските държави, щяхме да умрем в икономически смисъл и като държава щяхме да бъдем сериозно дестабилизирани. В икономически план ние сами си нанасяме големи щети, защото вие имате други коридори, по които се свързвате с останалата част на света, включително с Европа, които ние нямаме. Ние нямаме излаз на море. През изминалите 30 години нещо беше започнато, но не е завършено. Това е срамно за всички нас, които бяхме на власт в Скопие през последните 30 години\", подчерта събеседникът. \"Защо нямаме ЖП линия, защо нямаме магистрала, пътуваме три часа и половина, за да минем 220 км от София до Скопие. Не знам дали знаете, но същото е разстоянието от Скопие до Солун, но то се минава за по-малко от час и половина. Това е грешката на политиците. Аз съжалявам, че днес македонската младеж знае всички сръбски футболисти, чалга звезди, а не знае за нито един български артист и спортист.  За тези 30 години ние не построихме инфраструктура към България, Македония няма магистрала и до Прищина. Ние не създадохме и човешката инфраструктура, нито новата историческа инфраструктура. Защо? Защото имахме политици каквито ги описахме до момента. Ако бяхме направили модерна магистрала до София, ние по-дълбоко щяхме да задълбаем при разчистването на историческите мъгли\", подчерта президентът на Северна Македония. Той посочи, че има покана от българския президент Румен Радев да посети София. \"С него имаме принципно съгласие и той знае моята позиция. Съвместната историческа комисия не работи с желаното от двете страни необходимо темпо. Решихме да изчакаме - да видим евентуални положителни развития на тази комисия и след това да имаме с какво да се похвалим. След София аз искам да посрещна Радев в Скопие. Трябва да ви кажа, че и в двете държави работим интензивно за създаването на атмосфера за по-свободно и пълно зачитане на историческите факти. Но, ние не може да работим вместо историците\", заключи Стево Пендаровски.  Държавният глава засегна и въпроса с \"малкия Шенген\". \"Ние сме част от Европа и когато един ден изпълним критериите, ще станем пълноправен член на тази Европа. Когато видях идеята за \"малкия Шенген\" забелязах, че тя съдържа основните принципи на така нареченото Европейско икономическо пространство. Ако това е един вид обезщетение за това, че не станахме членове на ЕС, ще кажа \"не\", благодаря за тази инициатива. Всички политически лидери в Македония, включително премиерът Зоран Заев, се съгласихме, че няма да приемем тази инициатива, ако тя е компенсация или алтернатива на членството ни в ЕС. \"Малкият Шенген\" има структурни слабости и не трябва да бъде нова Югославия\", категоричен е Стево Пендаровски. Междувременно без напредък приключи поредната среща на Съвместната комисия по исторически и образователни въпроси между България и Северна Македония, състояла се в резиденция \"Бояна\". Непреодолими са разногласията в разбиранията на спорните исторически въпроси между България и Северна Македония, заяви българският съпредседател на комисията проф. Ангел Димитров. Той определи резултатите от проведената среща като незначителни и добави, че поставените задачи пред комисията са извън нейните възможности: \"Имаме много различни представи с нашите колеги не само за смисъла на нашата работа, но и за разбирането на Договора за приятелство и добросъседство\". По думите му работата по нито един от тези въпроси не е завършила. „Това е извън нашите възможности, опитахме да направим каквото можем, сега нещата се пренасят на политическо ниво“, уточни той.  Няма напредък и по разногласията около личността на Гоце Делчев, заяви и македонският съпредседател на комисията проф. Драги Георгиев: \"Около Гоце Делчев отново имаме някои различни виждания и тук не се постигна никакъв напредък\".  Постигнато съгласие заседанията да се замразят до май догодина заради предстоящите избори в Северна Македония, насрочени за април. Предишното заседание в Охрид двамата съпредседателите на комисията определиха като неуспешно поради несъгласие именно около Гоце Делчев.", "date": "2019.12.02", "title": " Груевски водеше  антибългарска политика"}
{"url": "https://duma.bg/pechalbata-na-bankite-stigna-14-mlrd-lv-n204617", "text": "Към 31 октомври печалбата на банковата система е 1,4 млрд. лв., като расте с 1,1% (15 млн. лв.) на годишна база, показват данните на Българската народна банка (БНБ). В края на миналия месец активите на банките нарастват с 1,6% (1,8 млрд. лв.) до 113,3 млрд. лв. Делът на кредитите и авансите в балансовото число достига 66,7% при 65% в края на септември. Брутният кредитен портфейл на банковата система на месечна база расте с 614 млн. лв. (0,9%) до 65,2 млрд. лева, отчитат в БНБ. Нарастват заемите за домакинствата (с 274 млн. лв., 1,2%), за бизнеса (с 296 млн. лв., 0,8%), както и тези за сектор държавно управление (със 108 млн. лв., 13,5%). Намаляват вземанията от други финансови предприятия (с 65 млн. лв., 1,8%). Депозитите в банковата система през октомври се увеличават с 1,8% (1,7 млрд. лв.), за което допринасят всички институционални сектори, като в края на октомври те достигат 96,2 млрд. лв. Спестяванията на домакинствата са с 297 млн. лв. (0,5%) повече спрямо предходния месец, а депозитите на фирмите нарастват с 539 млн. лв. (2%). При останалите сектори най-съществено е увеличението при кредитните институции - със 730 млн. лв., което е 12,8%, следвано от другите финансови предприятия - с 66 млн. лв., което е 1,9%, и държавно управление - с 56 млн. лв., което е 2,5%. Собственият капитал в баланса на банковата система в края на октомври е 14,5 млрд. лв., като расте със 136 млн. лв., или 0,9%.", "date": "2019.12.02", "title": "Печалбата на банките стигна 1,4 млрд. лв."}
{"url": "https://duma.bg/s-2-st-poskapvat-hranite-zaradi-tol-taksite-n204618", "text": "Тол таксите ще оскъпят хранителните продукти с до 2 ст., показва изследване на Световната банка, цитирано от Агенция \"Пътна инфраструктура\" (АПИ). Според анализа тол таксите ще имат минимално въздействие върху цените на основните хранителни стоки. Максималното поскъпване е до 2 ст. за кг или литър при брашното, хляба, прясното и киселото мляко и безалкохолните напитки. Световната банка е консултант на АПИ при въвеждане на новата система. Експертите на СБ са направили изчисления за 19 групи стоки. Сметките са на база тарифите, които вече са обявени за обществено обсъждане и предлагания обхват на платената пътна мрежа от 6050 км. За стоките са използвани осреднени цени на НСИ. Според изследването максималното увеличение в различните групи ще е от 0,05% при прясната и замразената риба до близо 4% при безалкохолните напитки. В абсолютно изражение това е най-много 2 ст. за килограм или литър. Средната цена на килограм ориз например по данни на НСИ е 2,33 лв. с ДДС. При средна дължина на превоз от 189 км за транспортиране на този продукт текущите средни разходи с винетка са 32,38 лв. на тон. При въвеждане на тол таксуване се очаква да нараснат на 34,64 лв. за тон, което е увеличение на транспортните разходи със 7%. Но тъй като делът на тези разходи при ориза е малък (1,8%), отражението върху крайната цена на единица продукция би било най-много 0,17%, или 0,004 лв./кг. Минимално е увеличението и на цената на хляба. При средната цена на килограм от 1,41 лв. и средна дължина на превоз от 347 км за транспортиране на този продукт, текущите средни разходи с винетка са 83,21 лв. за тон. При въвеждане на тол таксуване се очаква да нараснат на 92,31 лв. за тон, което е увеличение на транспортните разходи с 10,9%. При хляба делът на тези разходи е по-голям отколкото при ориза (7,8%), защото продуктът минава през повече етапи на преработка и в него са калкулирани транспортните разходи и за суровините. Но тъй като тол таксата се преразпределя върху целия товар в един камион, експертите изчисляват, че увеличението в цената на хляба би било най-много 1,67%, или 0,023 лв./кг. Максималното увеличение на литър мляко в резултат от въвеждане на тол таксите би било най-много 1,54%, или 0,023 лв. за литър. По искане на АПИ екипът на СБ анализира и отражението на тол таксите върху цените на автобусните билети. Оценката показва, че при късите автобусни линии като Плевен-Ловеч или Пловдив-Пазарджик тол тарифите ще доведат до поскъпване на билетите между 5 и 15 стотинки.  При маршрути със средна или по-голяма дължина поскъпването ще е с 5-6%, но не повече от 96 ст. Малко по-голямо е увеличението при по-дългите разстояния. В момента средната цена на билета от София до Русе например е около 21,84 лв. При средна заетост от 20 човека в автобус, цената на винетката на един пътник е 13 ст. Тол таксата на пътник по този маршрут с дължина 316,12 км е 63 ст. и при положение, че мрежата с тол таксуване е 85% от целия маршрут, цената на билета ще се повиши на 22,44 лв., или увеличението ще е с около 60 ст.", "date": "2019.12.02", "title": "С 2 ст. поскъпват храните заради тол таксите"}
{"url": "https://duma.bg/voda-ot-%E2%80%9Estudena%E2%80%9D-e-otklonyavana-kam-radomir-n204626", "text": "Експерти са открили, че водата от язовир \"Студена\" за Перник е била отклонявана към Радомир. При извършения оглед на водоизточник \"Врелото\" станало ясно, че малка част от водата се отвежда към язовира, а тръба от шахта пренасочва количества към помпената станция, която снабдява Радомир. Подобна схема е позволена само при аварийна ситуация. Припомняме, че единствено с подпис на министър Нено Димов МОСВ разрешава и контролира използването на водни обеми от \"Врелото\" за Радомир, от \"Студена\" за Перник и навсякъде из страната. Проверката е извършена след информация на областния управител на Перник за отклоняване на води от водоема. При извършения оглед на водоизточник \"Врелото\", който е един от захранващите \"Студена\", е установено, че водата постъпва във водовземна шахта, като малка част от нея се отвежда към язовира. От шахтата през тръба водата отива в помпена станция \"Крапец\" и водоснабдява град Радомир.   Служители на община Перник извършиха проверки на 14 автомивки на територията на град Перник. От нея става ясно, че три от тях работят с питейна вода. Това са автомивките на ул. \"Струма\", ул. \"Златоград\" щ19 и ул. \"Отец Паисий\" 70. На собствениците е съставено предписание и при неспазването му ще бъдат глобени. В петък перничани излязоха отново на протест срещу водната криза. Те настояха за оставката на областния управител Ирена Соколова и за търсене на наказателна отговорност на виновните за източването на язовир \"Студена\". По-късно недоволните блокираха входа и изхода на АМ \"Струма\" при пътен възел \"Църква\", но не последва никаква реакция от страна на централната власт. По-късно следобед стана ясно, че Соколова ще напусне поста си. Премиерът Бойко Борисов обяви, че в сряда ще има решение на МС, но той вече й го бил обявил. Според него, ако проблемът е бил поставен навреме, ГЕРБ нямало да изгуби изборите в Перник.  По време на парламентарния контрол в петък регионалният министър Петя Аврамова призова за по-драстичен воден режим. Тя поиска перничани да имат вода само от 15 до 22 ч. Със заповед на кмета сега от чешмите в Перник и околните села тече по 10 часа в денонощието. Хората имат вода сутрин от 5 до 10 ч. и всяка вечер от 17 до 22 ч. От МРРБ пък излязоха вчера с анализ за състоянието на ВиК мрежата у нас и се похвалиха, че това е първата оценка, която министерството прави. В нея е посочено, че стойността на ВиК инфраструктурата у нас е около 11 милиарда лв. Бившият премиер Иван Костов обаче опроверга регионалното ведомство и припомни, че оценка на водната инфраструктура е направена още през 2000 г. и тя е около 12 млрд. лева. Той посъветва министър-председателя Бойко Борисов да прочете документите и да вземе сам решение за проблемите с водата в държавата, защото няма на кого да се довери, а непознаването на проблема е повсеместно.", "date": "2019.12.02", "title": "Вода от „Студена” е отклонявана към Радомир"}
{"url": "https://duma.bg/gledame-momiche-v-noshtta-na-evropeyskoto-kino-n204597", "text": "В дните между 2 и 6 декември 54 държави от Европейския съюз ще бъдат домакини на специални събития, акцентиращи върху богатството на филмовата култура на Европа. В София мястото е Домът на киното, денят е 6 декември, начало 19 ч. Филмът е \"Момиче\" на режисьора Лукас Донт, номиниран за \"Златен глобус\", носител за Queer Palm и \"Златна камера\" от Кан, с наградата на ФИПРЕССИ и приза за най-добър актьор в конкурсната програма \"Особен поглед\" в Кан. \"Нощ на европейското кино\" през 2019 г. е второто издание на проект, създаден по инициатива на програмата \"Творческа Европа - МЕДИА\", който е с отворен, свободен достъп за повече от 14 500 граждани на Европа и се организира в партньорство с \"Европа Синемас\". На всяко от събитията домакини ще бъдат киносалони, които принадлежат на паневропейската верига. Те ще започнат с прожекция на един от филмите, получили подкрепа от програма \"МЕДИА\" в последните две години. Публиката ще гледа 40 различни филма, избрани от местните разпространители. След прожекциите ще се проведат разговори с представители на творческите екипи на филмите или с филмови специалисти-кинокритици.", "date": "2019.12.02", "title": "Гледаме \"Момиче\" в Нощта на европейското кино"}
{"url": "https://duma.bg/76-novi-filma-na-zlaten-riton-n204599", "text": "76 нови български филма ще бъдат представени с вход свободен на 24-тия фестивал на българското документално и анимационно кино \"Златен ритон\" в Пловдив. Фестивалът бе открит в зала 1 на кино \"Лъки Дом на киното\" в Пловдив и ще продължи до 6 декември, когато ще бъдат обявени победителите. В осемте фестивални дни за двете главни награди \"Златен ритон\" ще се борят 56 филма, голямата част от които са произведени с подкрепата на НФЦ. В програмата \"Открити хоризонти\" са включени още 20 нови заглавия, създадени след предишното издание на форума, а четири филма на автори, които ни напуснаха през тази година, ще ни напомнят за тях. Организатор на събитието е Националният филмов център, със съдействието на Министерството на културата, Община Пловдив и в партньорство с Българската национална телевизия. Петима изявени професионалисти оценяват филмите на \"Златен ритон\". Председател на петчленното жури е режисьорът Светослав Стоянов, чийто дебютен филм \"Последните черноморски пирати\" е носител на голямата награда \"Златен ритон\". Членове са художникът Ангел Гешев, работил 23 години в Китай, основател на галерията \"Арсенал на изкуството\" в Пловдив, режисьорката Мария Аверина, с наградата за дебют на 23 ФБДАК \"Златен ритон 2017\", аниматорката и режисьорка Велислава Господинова, носителка на много престижни награди за авторските си филми \"Фарът\", \"Кръвта\" и \"Жар птица\", и проф. Надежда Маринчевска, кинокритичка и изследователка. Петимата ще трябва да изгледат 56 филма - 19 анимационни и 37 документални, и да определят отличия за най-достойните сред тях. В рамките на фестивала се състоя кръгла маса на тема \"Документ и анимация: филмов език и зрителска рецепция\", организирана от сектор \"Екранни изкуства\" към Института за изследване на изкуствата при БАН със съдействието на НФЦ.", "date": "2019.12.02", "title": "76 нови филма  на \"Златен ритон\""}
{"url": "https://duma.bg/prizrachni-kazarmi-tochat-byudzheta-za-otbrana-n204602", "text": "В резултат на политиката армията ни да стане малка, но модерно въоръжена, населените места се сдобиха с по една или няколко призрачни казарми. В тях отдавна няма никой. Рушат се сами, чакайки някой да се разпореди със съдбата им. Причиняват и трагедии, като тази преди няколко месеца в Хасково. Да, това са тези т.нар. сгради с отпаднала необходимост. Едно, че грозят градовете, плашат и убиват хора, те систематично източват бюджета за отбрана. Според експерти около 15 млн. лв. годишно отиват за тяхната охрана и управление. Лошото е, че тези разходи не намаляват чувствително с годините. Поне от 2016 г. насам са почти едни и същи. Проблемът опира до близо 1200 имота, включително търговски обекти и подблокови пространства. И до заплатите на над 1000 охранители. Както и до средствата за събаряне на опасните сгради. Какво да се направи? С тази задача се е заел провеждащият се Стратегически преглед на отбраната. Една от работните групи, казва заместник-министърът на отбраната Анатолий Величков, има основната задача да изгради визията за бъдещето на тези освободени войскови райони. Амбицията е с ускорен темп да бъдат премахвани всички сгради, които са компрометирани. Става дума за продаване чрез търгове, предоставяне в управление на общините, а тези, които могат да служат като инвестиционни имоти, да бъдат представяни чрез решение на Министерския съвет като апортни вноски в дружествата на Министерството на отбраната, за да бъдат капитализирани и да носят доход. Практиката, обаче показва, че това не е лесна работа. От планираните разпоредителни действия с над 109 имота, за периода от месец септември до декември 2018 г., например, са разработени около 90 имота, като със заповеди на министъра на отбраната са продадени едва два на стойност около 800 000 лв., достигната след провеждане на тръжни процедури. Опасните сгради се освидетелстват и се  събарят. През миналата година те са 83 в 9 района. За 2019 г. имаме готовност за премахване на 88 сгради в 11 освободени войскови района, казва заместник-министърът. Нека пожелаем успех на още неродената визия. Да се надяваме, че ще има поука и от досегашния опит. През 2010 г. се прие стратегия, която свързваше преодоляването на това предизвикателство с модернизацията на армията. Там се посочваше, че превъоръжаването изисква ясно дефиниране на потребностите от военна инфраструктура за изпълнение на функциите по отбраната и сигурността на страната. Трябваше да се предприемат действия, гарантиращи най-бързия и ефективен начин за намаление на разходите по издръжка на освободените имоти и реализиране на приходи от тях. Тогавашният анализ даде основание в документа да се запише, че за три години, до края на 2012 г., Министерството на отбраната ще се освободи от всички имоти с отпаднала необходимост. Все още това не се е случило. През тези години загуби смисъл и легендата, че ненужните имоти са златната кокошка за военния бюджет.  Стои обаче въпросът, дали вместо да се съсредоточи върху подготовката на войските, Министерството на отбраната трябва да се занимава със събаряне или продажби на вече никому ненужни сграда и имоти. Дали ще се намери необходимото управленско решение, т.е. политическа воля, за излизане от тази ситуация? Няма такъв сигнал. В Програма за управление на правителството за периода 2017-2021 г. в частта за отбрана има мярка 313, в която се казва: \"Освобождаване от излишните за Министерството на отбраната недвижими имоти и движими вещи и реинвестиране на освободените средства в поддържането на отбранителните способности и придобиването на нови, както и в бойна подготовка.\" Интересно, каква част от получените средства в изпълнение на тази мярка влязоха в разходите на някой от основните проекти за модернизация на армията, например? Като че ли е необходимо радикално решение на изпълнителната власт, за да не се влачи този проблем години и да натоварва военното ведомство с несвойствени функции. ", "date": "2019.12.02", "title": "Призрачни казарми точат   бюджета за отбрана"}
{"url": "https://duma.bg/terorat-na-temida-n204604", "text": "Кривораздаване на либералното правораздаване - терористичният акт в петък на Лондонския мост може да се оцени и така. Жената и мъжът, които загинаха, са жертва не само на 28-годишния религиозeн варварин Усман Хан и на ислямския радикализъм, а и на британския закон. В деня на своето престъпление фанатикът е трябвало да бъде в килията и да излежава 16-годишната си присъда, а не да се разхожда свободно из Лондон. Вижте колко нелепо работи или по-точно колко опасно не работи британското правосъдие. През 2012 г. Усман Хан е бил осъден на 16 години затвор за терористична дейност. Групата, в която тогава той влизал, подготвяла атентати с взривове и смятала да организира лагер за подготовка на терористи в Пакистан. Значи той е трябвало да излезе от затвора чак през 2028 г. Пускат го обаче 10 години по-рано, без да излежи дори и половината от присъдата - по силата на правото за предсрочно освобождаване. И година след такова освобождаване той отново убива... Античовек.  Ето как кривораздаването превръща правораздаването в съучастник на тероризма. Ето как криворазбраният хуманизъм съдейства на престъпността, а либералната мантра за човешките права \"работи\" за смъртта, вместо за живота. Просто да се чуди човек с кой акъл либералните британски съдии, прависти, министри, правозащитници и чиновници са въвели правото на предсрочното освобождаване за терористи. Това право е спорно и за обикновени престъпници, камо ли за фанатици. И с кой акъл Осман Хан е бил пуснат, без да излежи и половината си присъда! Имаш чувството, че в британската Темида работят някакви киборги, а не трезво мислещи люде. Премиерът Борис Джонсън обяви, че ще настоява за отмяна на правото за предсрочно освобождаване. В случая смятаният за \"откачалка\" Джонсън явно мисли най-нормално. Макар и след дъжд качулка. Но пък така може да бъдат предотвратени и други терористични убийства, чийто съучастник би било британското кривораздаване.               ", "date": "2019.12.02", "title": " Терорът на Темида"}
{"url": "https://duma.bg/datata-n204600", "text": "МЕЖДУНАРОДЕН ДЕН ЗА ПРЕМАХВАНЕ НА РОБСТВОТО. Отбелязва се в деня, в който e приета Конвенцията на ООН за предотвратяване на трафика на хора и експлоатацията на хора с цел проституция. Този ден напомня, че модерното робство е против правата на човека. 1805 - БИТКАТА ПРИ АУСТЕРЛИЦ. Войските на Наполеон I побеждават армиите на Австрия и Русия. Сражението остава в историята като \"битката на тримата императори\", защото срещу Наполеон Бонапарт застават армиите на още двама императори - австрийския Франц II и руския Александър I. Съюзниците търпят загуби от 27 хил. убити и ранени, а французите - около 12 хил. Най-големи са загубите на Русия - 21 хил. убити и ранени. 1814 - УМИРА ДОНАСИЕН АЛФОНС ФРАНСОА ДЬО САД, ФРЕНСКИ ПИСАТЕЛ (Р. 1740 Г.). Известен като Маркиз дьо Сад. Най-популярен е с еротичните си новели. Той е пропонент на крайното насилие, сексуалната невъздържаност, неограниченост от морал, религия или закон. Терминът \"садизъм\" произхожда от неговото фамилно име и е въведен в края на ХIХ в. от австрийския психолог Рихард фон Крафт-Ебинг, за да обозначи сексуално удоволствие, предизвикано от причиняване на болка или унижение. 1823 - ОБЯВЕНА Е ДОКТРИНАТА \"МОНРО\". Декларацията за принципите на външната политика на САЩ е провъзгласена от президента Джеймс Монро в послание пред Конгреса. Същността на доктрината е във фразата \"Америка за американците\". Тя посочва, че двете Америки трябва да бъдат освободени от възможността за бъдеща колонизация и намеса от страна на Европа. 1949 - ТЕЦ \"СОФИЯ\" ВЛИЗА В ЕКСПЛОАТАЦИЯ. Строителството на първата в България и на Балканския полуостров топлоелектрическа централа започва на 22 юни 1947 г. На 22 март 1949 г. ТЕЦ \"София\" е пусната в пробна експлоатация - с мощност 12 000 киловата. От 1963 г. работи с мазут, вместо с въглища, а от февруари 1975 г. - и с природен газ. 1982 - ЗА ПЪРВИ ПЪТ Е ПРИСАДЕНО ИЗКУСТВЕНО СЪРЦЕ НА ЧОВЕК. Операцията е извършена в Медицинския център на Университета в Юта, САЩ, а 61-годишният зъболекар Барни Кларк става първият човек с присадено изкуствено сърце. Той живее 112 дни с него. Първото изкуствено сърце е създадено през 40-те години на миналия век. То обаче не е изпробвано на пациент поради редица недостатъци. Устройството е усъвършенствано от д-р Робърт Джарвик и именно то е използвано през 1982 г. 2008 - УМИРА ЛЕОН ДАНИЕЛ, РЕЖИСЬОР (Р. 1927 Г.). Кариерата му е свързана с драматичните театри в Русе, Бургас, Враца и Пазарджик, с Театъра на Българската армия, с Народния театър, БНТ и др. Режисьор е на игралния филм \"На чисто\", на документални филми и тв предавания. Носител е на множество награди, автор е на студии, книги и публикации. Награден с орден \"Стара планина\" I степен за цялостен принос към българската култура.", "date": "2019.12.02", "title": "Датата"}
{"url": "https://duma.bg/kapaneto-s-pingvini-e-hit-sred-turisti-n204593", "text": "Къпането край пингвини в Антарктида се превърна в хит сред туристите. Това е все едно да те наръгат с нож, възкликва куражлия, докато се потопя във водата с температура 3 градуса по Целзий под заинтригувания поглед на група нелетящи птици, обитаващи южното полукълбо. За да стигне до дестинацията Антарктида, 58-годишният норвежец Евен Карлсен е изминал 14 хиляди километра и похарчил хиляди евро. Все повече любители на приключенията се стичат в района. През този сезон се очакват близо 80 хиляди посетители, което е 40-процентно увеличение в сравнение с миналата година. Навсякъде около остров Полумесец край Антарктида ледени блокове с всякакви размери плават в спокойно море, като различните им форми наподобяват оригами. На пингвините им е толкова неловко на сушата, колкото са пъргави във водата, докато масивни и величествени китове се плъзгат през вълните, а морските лъвове и тюлени лежат на слънце. Антарктида - място на приключения без владетели, е \"като сърцето на Земята\", смята директорът на Чилийския антарктически институт Марсело Лепе. Според него континентът се разширява и свива като биещо сърце, докато могъщото течение, което се върти около него, е като кръвоносна система, поглъщаща топли течения от други океани и преразпределяща студена вода. Но този дълъг език от земя, който се простира към Южна Америка, се затопля бързо. Глетчерите му се топят и в екосистемата нахлува микропластика, носена от течения. \"Не взимайте нищо освен снимки, не оставяйте нищо освен отпечатъци, не запазвайте нищо освен спомени\", е мотото на Антарктическите туроператори. Критиците обаче поставят под въпрос този вид туризъм, тъй като емисиите от обикалящите света полети и сажди или черен въглерод в изгорелите газове на круизните кораби са част от това, което излага региона на заплаха. Колонията от 2500 пингвина постепенно намалява през годините. Не се знае обаче дали по вина на човечеството.", "date": "2019.12.02", "title": "Къпането с пингвини е хит сред туристи"}
{"url": "https://duma.bg/sotsialnite-noviyat-torbalan-n204603", "text": "\"Държавата няма място в нито едно българско семейство. Ролята на държавата е да наказва престъпници, а не да отвлича деца и да налага диктатура.\" Това коментира пред медии българска майка, участвала в поредния протест срещу Стратегията за детето, срещу промените в законодателството за закрила на децата. Може и да е права. Но къде е държавата, когато през март 14-годишно момиче бе в болница с травми по главата и гръдния кош, със счупен нос след побой от баща му? Къде е държавата, когато през ноември 2012 г. 32-годишен уби 3-годишното си дете в сливенско село Сотиря? Къде е същата държава, когато през юни 2015 г. бащата на ненавършилата 2 г. Станка блудства с нея и се опита да я убие? А къде е, когато 8-годишно момиченце, пребито от пияната си майка, потърси помощ в квартално заведение в Княжево през октомври 2009 г. Или... Тогава обществото търси и настоява за намесата на държавата - полиция, социални, съд, прокуратура... И ако се забавят с минути, същите хора се гневят. Навярно у българина все още тлее патриархално-ориенталският манталитет да шамароса безнаказано хлапето си, което щом биологически е произлязло от него, мигновено се превръща в негова собственост. Данни от социологическо проучване преди време показаха, че близо 70 на сто от българите одобряват дърпането на ухо или удрянето на шамар на дете. Или същият този нашенец иска да се различава от американците и да продължава да плаши малчугана с \"Ако не слушаш, Торбалан ще те вземе!\", вместо с \"Шшшт, ако социалните те чуят да плачеш, ще те вземат от нас!\". и промените в българското законодателство, свързани със закрилата на малчугани и подрастващи, предизвикаха разгорещени спорове. Станахме свидетели на поредица протести, навярно още предстоят. Доколко са основателни и оправдани страховете на родителите, че държавата ще отнема деца от семействата им? Дали някой не злоупотребява с тях и не подклажда масовата истерия, за да извлече облаги? Дали различните рискове не са поставени под общ знаменател? Дали някой не \"чете между редовете\"? Дали законите са конкретно разписани? Неотдавна в социалните мрежи бе разпространена листовка, която \"информира\" и \"разяснява\" промените в законодателството. Там е записано, че \"само по сигнал (включително анонимен) могат да отнемат детето ви в рамките на 24 часа без съдебна заповед\". Този постулат се уповава на чл. 36 буква \"г\" от Закона за закрила на детето (ЗЗД). Но от въпросния законов текст става ясно съвсем друго: ако е подаден сигнал, че дете е в риск или е жертва на насилие или експлоатация, до 24 часа от получаването на сигнала в дирекция \"Социално подпомагане\" социален работник трябва да направи оценка на сигнала. Досега но практиката показа, че това е прекалено дълго време, в което злоупотребяването с детето в риск може да продължи и опасностите за физическото и психическото му здраве да станат по-сериозни. Ако информацията от сигнала бъде потвърдена, социалният в спешен порядък събира мултидисциплинарен екип, в който са включени представител на районното управление на МВР, на районната прокуратура и на общината, а при необходимост - и на РЗИ, личен лекар на детето, представител на регионалното управление по образованието, на училището или детската градина. Екипът подготвя план за действие за защита на детето. Внимателният прочит на чл. 36д(3) показва, че когато се установи, че  или от човек, комуто са възложени грижите за детето или на когото то е поверено, на жертвата може да се предостави закрила с настаняване извън семейството в социална услуга за деца, пострадали от насилие или жертви на трафик. В такива случаи социалните може да се обърнат към съда или към прокурор за предприемане на мерки по отношение на извършителя по Закона за защита от домашното насилие. Когато детето е обект на престъпления, полицейската закрила е спешна мярка. Както се вижда, единствено директният и \"сух\" прочит на закона може да покаже дали става дума за \"отвличане на дете\" по нечие хрумване (на държавата например) или за защитата му от насилник, бил той и родител. А и настаняването на дете извън семейството може да стане само при наличие на основания, определени в ЗЗД, и винаги подлежи на съдебен контрол. Статистиката показва, че само в около 1,5% от случаите съдът не е потвърдил искането на социалните дете да бъде настанено извън семейството си. Листовката внушава, че \"домът ви не е защитен\", а социалният работник може да влезе и да го \"претърси\" без съдебна заповед и \"да състави доклад с огромно количество лична информация\". Звучи по нацистки зловещо, ако преди това не бъде прочетено внимателно Приложение 1 към Наредбата за условията и реда за осъществяване на мерки за предотвратяване изоставянето на деца и настаняването им в институции, както и за тяхната реинтеграция. Именно този документ изисква подобен доклад от социален работник, когато има сигнал, че дадено дете е в риск.  Внушението, че новото законодателство дава възможност само по преценка на социалния работник и дори без съгласието на родителите детето да бъде осиновено, също създава погрешни представи. Внимателният прочит на закона показва друго - до такова решение може да се стигне, както и досега, само в крайни случаи на насилие, неглижиране и нарушаване на интереса на детето, които застрашават неговото здраве и дори живот. Изменението на Семейния кодекс от март 2019 г. допуска  единствено, когато е \"настанено в социална или интегрирана здравно-социална услуга за резидентна грижа и родителят в срок до 6 месеца от датата на настаняването по административен ред съгласно Закона за закрила на детето без основателна причина не е поискал прекратяване на настаняването или промяна на мярката и връщане на детето или настаняването му в семейство на роднини или близки по реда на Закона за закрила на детето\" (чл. 93, ал. 2). Осиновяване без съгласие на родителя при условията на ал. 2 се допуска и когато детето е настанено в приемно семейство и е вписано в регистъра на деца за пълно осиновяване. Тоест, с новите текстове държавата не дава чак такива възможности за намеса в семейния и в личния живот на хората. Преди дни родители протестираха в 8 града с искане ЗСУ да не влиза в сила от 1 януари, защото се дава право на държавата и неправителствени организации да се намесват в семейните отношения.  Светият синод също прояви отношение. През април застана зад идеята за Стратегия за детето, като в официално становище заяви, че злоупотребата с родителски права и безотговорното родителство винаги са съществували като духовно и социално зло, което църквата ни категорично осъжда. И направи уговорката, че малка част от българските родители проявяват ниска загриженост и дори агресия спрямо своите децата, поради което трябва да се отчете фактът, че закрилата над родителските права е в интерес и на децата. Преди дни обаче Светият синод призова парламента да не приеме ЗСУ, а управляващите да създадат законодателство, което да защитава традиционното семейство, тъй като някои от разпоредбите \"отричат духовната връзка на детето с родителите\". Синодът констатира, че т.нар. нови семейни политики, в основата на които е разбирането за детето като субект на самостоятелни юридически права, и за родителството като социална роля, вече са придобили законов израз и не са съобразени с Конституцията.  Разбира се, в българското законодателство за закрила на децата има немалко недоизпипани елементи. Много полицаи, прокурори, съдии, както и медици все още трудно разпознават насилието и очевидно обучението им в тази посока е недостатъчно.  Друг проблем е недостатъчният брой социални работници. Да не говорим за условията на труд, в които работят, за неадекватното, дори мизерно, заплащане на труда им. А очакванията на обществото са многократно по-големи. Ето още една ниша, в която държавата може да се намеси в полза и на социалните, и на децата, и на обществото. Само да припомним, че протестите срещу Стратегията за закрила на детето на този етап са безпредметни, тъй като тя е спряна още през лятото.   е друга брънка от веригата, за която българската държава забравя, дори когато законодателят е сътворил най-добрия закон. В конкретния случай става въпрос за това, че новият Закон за социалните услуги (ЗСУ) оказва въздействие върху повече от 25 други закона. Противниците на новото законодателство са разтревожени, че нововъведенията на практика няма да защитават децата, а имат за цел да \"раздадат\" множество скъпи социални услуги за деца в риск. От МТСП след дълго мълчание обясниха: \"Законодателството разширява достъпа, но не въвежда задължение за ползване на социални услуги... В ЗСУ изрично се регламентира, че общините и частните доставчици на социални услуги нямат право да получават приходи от предоставянето на социални услуги, които се финансират от държавния бюджет, т.е. те нито могат да ползват таксите, които потребителите заплащат (те се внасят в държавния бюджет), нито могат да формират печалба. Същевременно те са задължени да използват предоставените им финансови средства само и единствено за социалните услуги, за които са отпуснати от държавния бюджет.\" От МТСП уверяват, че се въвежда \"много по-строг контрол\" за качеството на социалните услуги и за разходването на държавните средства за това. Дали е така? Бъдещето ще покаже.", "date": "2019.12.02", "title": "Социалните - новият Торбалан?"}
{"url": "https://duma.bg/pateshestvenitsi-ot-tsyal-svyat-idvat-u-nas-n204594", "text": "Изследователи и пътешественици от цял свят се събират в София от 2 до 5 декември за 15-ото издание на Дни на предизвикателствата. 2019-а се оказа благодатна за форума в много отношения. Освен че фестивалните дни вече са четири, разпределени в две локации (Френски институт и УАСГ), а гостите от чужбина са четирима (Еврард Венденбаум, Антоан Жирард, Дион Леонард и Кристоф Дюмарес, плюс Жил Бьоф - лектор в деня на откриването), тази година публиката ще има възможност да се наслади и на цели 14 филма. За любителите на екстремните пътешествия, вълнуващите приключения, алпинизма и катеренето, парапланеризма, бягането, ските и сноуборда, ветроходството и активностите сред природата организаторите от \"Стената\" са подготвили разнообразна кино селекция от 14 филма. Прожекциите ще са на голям екран, в аула \"Максима\" на УАСГ. Във фоайето ще се провежда традиционното изложение за целесъобразен начин на живот, спорт и свободно време. Във фотографския кът желаещите ще имат възможност да разгледат финалистите на фестивалния конкурс по темата \"Биоразнообразие и дива природа\". При откриването на програмата на Дни на предизвикателствата във Френския институт днес специален гост ще бъде г-н Франсоа Деберг. Регионалният директор на \"Веолия\" за България и Балканите ще приветства публиката и ще сподели своята лична съпричастност към каузата на биоразнообразието и опазването на природата за нашия живот, на така важните за всички ни чиста вода, чист въздух. Представители на Биологическия факултет и партньори утре ще разкажат за съвместния научноизследователски проект \"Жива вода\", за оценка на екологичното състояние по поречието на река Искър. ДНИ НА ПРЕДИЗВИКАТЕЛСТВАТА ОНЛАЙН: Официален сайт:  https://www.facebook.com/dninapredizvikatelstvata https://www.facebook.com/events/688960084928466/ Instagram: @predizvikatelstva.com", "date": "2019.12.02", "title": "Пътешественици от цял свят идват у нас"}
{"url": "https://duma.bg/iranska-vecher-s-nay-noviya-film-na-dzhafar-panahi-n204595", "text": "Домът на киното и \"Мулти култи\" канят днес, 2 декември, от 18.30 ч. на среща с иранската култура и най-новия филм на режисьора Джафар Панахи \"Три лица\" - безкомпромисен разказ за политическата и социалната обстановка в Иран и за това как борбата за свобода и желанието за живот в началото на XXI век в Иран влизат в челен сблъсък със системата и традициите. За кратко представяне и дискусия след прожекцията е поканена проф. Людмила Янева - преводачка и изследователка на иранската култура, авторка на няколко книги, последната от които е \"Иран. Жените, които не мълчат\". Проф. Янева ще сподели повече за репресивното отношение, което са длъжни да понасят, и гласа на съвременните ирански жени - тема, пряко засегната и във филма.", "date": "2019.12.02", "title": "Иранска вечер с най-новия филм на Джафар Панахи"}
{"url": "https://duma.bg/sotsialno-satirichnite-risunki-na-anri-kulev-pokazva-galeriya-vazrazhdane-n204598", "text": "Пловдивската галерия \"Възраждане\" смело и гордо представя социално-сатиричните рисунки на Анри Кулев. Изложбата под наслов \"Социумът според Анри\" е по повод юбилейния рожден ден на автора. На откриването бе представен и новият, луксозен албум \"Ориент SeXpress\" на Анри Кулев, издаден от НБУ. Изложбата ще продължи до 9 декември. Социалните рисунки на Кулев са изумително въздействаща и качествена симбиоза между идея и изпълнение. Анри напипва най-болезнените, най-фрапантно шокиращите недъзи и зейнали дупки в българския социален живот. Бърка смело в зейналите язви на обществото и невъзмутимо показва избилата гной. Той е нестандартен, безмилостен, понякога допуска сарказмът, иронията и хуморът да омекотят крайния резултат в рисунките, но не прощава никому, нищо, посочва галеристката Краси Алексиева. Тя допълва, че ще бъде представен и великолепно изработен албум с еротично-хумористичните му творби, където наистина смехът е канавата за случващите се еротични приключения.", "date": "2019.12.02", "title": " Социално-сатиричните рисунки на Анри Кулев показва галерия \"Възраждане\""}
{"url": "https://duma.bg/alosha-dakov-obshtinska-strukura-tryabva-da-chisti-sofiya-n204601", "text": "- Няма изненада в проекта на план-сметката за чистотата. Това е важен документ, тъй като над 15% от приходите и разходите в бюджета на общината се разпределят чрез него. Запазва се трайната тенденция в управлението на ГЕРБ и на кмета Йорданка Фандъкова година след година средствата за почистване на града да се увеличават. Само за последните два мандата те са се удвоили. Логичен е въпросът подобрило ли се е качеството на услугата, двойно по-чист ли е градът ни? Отговор може да даде всеки жител на София. Запазва се и моделът средствата, които се заплащат на частните сметопочистващи фирми прогресивно да се увеличават. В същото време за другите дейности, които се извършват от Столичната община, като управлението на отпадъците, рекултивация на сметища, проектиране на депа, има сериозно неизпълнение. Пример е район \"Кремиковци\", на чиято територия има депо, а голяма част от средствата, предвидени за благоустрояване за тази година, все още не са усвоени.    - За съжаление, честотата на миенето и метенето на улици и булеварди се запазва и през следващата година и е абсолютно недостатъчна, за да се намали запрашеността и да се подобри качеството на въздуха. Миналата година бе предвидено машинно миене 24 пъти за 12 месеца, Сега промяна няма.  Всяка година гражданите и бизнесът внасят значително по-големи суми за такса смет, отколкото ръководството на общината разходва. С колегите от БСП в СОС многократно сме поставяли този въпрос - защо не се спазва Законът за местните данъци и такси, който категорично разрешава разходване на събраните средства по това перо само за дейности по чистотата. Отговорът на ГЕРБ е, че ако гражданите платят таксата в рамките на съответната година, парите им отиват за чистота. Ако обаче внесат сумите през следващата година, те се водят недобори и вече могат да бъдат насочени за други дейности, което за нас е неприемливо. Разпределянето на средства в тази област е възможно най-непрозрачната дейност в общината. Когато се представя план-сметката за чистота за следващата година, общината дава отчет за приходите и разходите само за деветмесечието на настоящата. Ние искахме информация за действително направените разходи за 2018 г., за да имаме реална база за сравнение и за да установим разликата в приходите от такса смет и разходите. Оказа се, че през 2018 г. приходите са били 217 млн. лева, а разходите - 206 млн. лева. Разликата от 11 млн. лева може да се използва за удвояване на честотата на уличното миене, например.  Често давам за пример в това отношение община Пловдив, където тази дейност се изпълнява много по-често. Улиците там се мият 5 пъти седмично, докато в София това става два пъти месечно. Разликата е огромна. Не е чудно, че при тези обстоятелства София остава водещ град в Европа по отношение на фините прахови частици във въздуха.  - Абсолютно нелогично е харченето на 14 млн. лева за ръчно метене и едва 1,4 млн. лева за механизирано. Нищо чудно, че то не е познато на столичани, тъй като малко от тях виждат специализирана техника, с която се почистват улиците. Качеството, което се постига с нея, е в пъти по-високо от ръчното метене. То пък е изключително трудно за контролиране. Изглежда техническият прогрес все още не е достигнал до София.  - Районите на София се почистват от частни фирми в момента, с изключение на три от тях, които са поети от общинското дружество \"Чистота-Искър\" - \"Люлин\", \"Красна поляна\" и \"Красно село\". Многократно с колегите от групата на БСП сме поставяли въпроса как то извършва дейностите по сметопочистване и извозване, след като не разполага с необходимата техника. Отговорът е, че наема техника от частни фирми. Според нас обаче \"Чистота-Искър\" трябва да бъде оборудвано със собствена техника.  В момента тече обществената поръчка за сметопочистване на 19 столични района, която бе обявена в средата на август и е на стойност над 400 млн. лева за период от пет години. Оказа се, че \"Чистота-Искър\" не успя да отговори на критериите, зададени от общината в конкурса и това означава, че работата му ще бъде още намалена и ще остане само в \"Красна поляна\".  - Ние сме заявили още в предизборната си платформа, че ще работим за поемане на дейностите по почистване от общинска структура - предприятие или дружество, каквото в момента е \"Чистота-Искър\". Това е успешният модел, защото всяка частна фирма се стреми и към печалба, но тя е за сметка на гражданите. Въпросът е и в контрола на ефективността на разходите. Във Виена например работи общинско предприятие. Предимството му е, че средствата от такса смет директно формират бюджета му и има пълна публичност в изразходването им. Кметът на общината лично отговаря за провеждането на обществените поръчки за закупуване на техника, материали, горива и няма как да се оправдава с ръководство на търговско дружество. В София, когато има установени тежки нарушения, дежурният модел на ГЕРБ е докладът от проверката да се насочи към прокуратурата и темата се забравя.  Убеден съм, че преминаването на цялото почистване на София към общинско дружество е напълно реалистично, и то в рамките на един мандат. Парите от такса смет растат всяка година, което позволява дългосрочно планиране на разходите за нова техника и ресурсът, който сега отива за контрол, може да бъде насочен към ефективна организация на дейността и за административен капацитет.  Проблем според мен е и липсата на всякакъв достъп до информационната система за управление на отпадъците. Тя бе въведена през 2015 г., но сведения за нея имат само кметът и администрацията. Чрез системата в реално време се отчитат всички дейности по чистотата, количествата отпадъци, които се събират от целия град, графикът на движение на техниката. Въпреки многократните ни искания за публичност на информацията, тя ни е отказана и системата остава затворена. ", "date": "2019.12.02", "title": " Альоша Даков:  Общинска струкура трябва да чисти София"}
{"url": "https://duma.bg/hg-vladimir-dimitrov-maystora-predstavya-aleksandar-angelov-n204596", "text": "Изложба на Александър Ангелов е подредена в Художествената галерия \"Владимир Димитров - Майстора\" в Кюстендил. Ангелов е роден на 27 февруари 1944 г. в Кюстендил и е пето поколение продължител на стар кюстендилски род. 37 години работи в областта на спорта и туризма, като завеждащ сектор и зам.-председател по учебно-спортната работа в системата на БФФС за Кюстендил и окръга и др. Бил е ръководител на отдел \"Здравеопазване, спорт и младежки дейности\" и първият управител на Общинската фирма \"Спортни имоти и прояви\" към Община Кюстендил. Осъществил е една своя самостоятелна изложба през 1990 г. в Клуба на културните дейци в Кюстендил и една съвместна изложба в ГХГ \"Васил Крапчански\" в Сапарева баня. Редовен участник е в организираните от ХГ \"Владимир Димитров - Майстора\" общи изложби на кюстендилските художници, както и в Зоналната изложба \"Струма\". Работи в областта на акварела - пейзажи, натюрморти и портрети. Негови творби са притежание на ХГ \"Владимир Димитров - Майстора\", на частни любители и колекционери.", "date": "2019.12.02", "title": " ХГ \"Владимир Димитров - Майстора\" представя Александър Ангелов"}
{"url": "https://duma.bg/balgarite-pazaruvat-tri-pati-po-malko-on-layn-ot-evropeytsite-n204616", "text": "Евростат обяви  данни, според които 60% от хората в ЕС на възраст от 16 до 74 години са пазарували онлайн през 2018 година, което е три пъти повече в сравнение с България. Преди десет години пазаруващите през интернет в ЕС са били само 32%. Най-високият процент на хората, които са пазарували онлайн през предходната година, е в Дания (84%), следвана от Великобритания (83%), Холандия (80%), Швеция (78%) и Германия (77%). На другия полюс са Румъния (с едва 20%) и България (със скромните 21%). През 2008 година обаче едва 3% от българите са ползвали услугата за онлайн пазаруване, докато през 2017 година делът има е нараснал до 18%, показват прочуването на Евростат. Въпреки че мъжете са малко по-склонни от жените да пазаруват онлайн, през последните десет години делът на онлайн купувачите се е увеличил повече сред жените (от 30% през 2008 г. на 59% през 2018 г.), отколкото сред мъжете (от 35% до 61%). Проучването на Евростат също така отчита, че през последните 10 години делът на онлайн купувачите в ЕС се увеличава сред всички възрастови групи, но най-вече при по-младите потребители на интернет на възраст от 16 до 24 години (от 40% през 2008 г. на 72% през 2018 г.) и тези на възраст от 25 до 34 години (от 46% през 2008 г. до 78% през миналата година).", "date": "2019.12.02", "title": "Българите пазаруват три пъти по-малко он лайн от европейците"}
{"url": "https://duma.bg/dvoyno-fermentirala-bira-zazdravyava-sanya-n204592", "text": "Експерти установиха, че двойно ферментиралата бира съдържа много пробиотични микроби, които носят различни ползи - като се започне от поддържане на теглото и се стигне до укрепване на съня, съобщи \"Дейли мейл\". Специалистите са работили с белгийски бири като \"Хогардън\" и \"Вестмале трипъл\", които са двойно ферментирали - веднъж в пивоварната и втори път в бутилката. Втората ферментация увеличава алкохолното съдържание и променя вкуса, като той става по-силен и сух. При нея обаче дрождите са различни от тези за традиционната бира. \"Получавате по-силна бира, която е много, много полезна\", изтъкна проф. Ерик Класен, специалист по чревни бактерии от университета на Амстердам. И добави: \"Не даваме оправдание на хората да пият повече бира. В големи концентрации алкохолът е вреден, но ако пиете по една такава бира дневно, ще бъде добре за вас.\" Учени от университета на Небраска установиха, че някои бутилки бира съдържат до 50 милиона пробиотични или \"добри\" бактерии. Попаднат ли в храносмилателната система, те убиват съперниците си - \"лошите\" бактерии, които предизвикват всякакви болести.", "date": "2019.12.02", "title": "Двойно ферментирала бира заздравява съня"}
{"url": "https://duma.bg/tron-ot-edin-milion-dolara-v-broy-privlicha-tseniteli-n204591", "text": "Посетителите на Музея на емоциите в Москва могат не просто да видят, но и да седнат върху истинска планина от пачки. Творбата, наречена \"X10 трон от пари\", е направена от 1 милион долара в брой. Банкнотите са обвити в бронирано 7-сантиметрово стъкло и са подредени във формата на огромен стол, в който може да се побере възрастен човек. Арт инсталацията е дело на Алексей Сергиенко, осъществена с подкрепата на предприемача Игор Рибаков. Според създателя на необичайното поп изкуство, което ще може да бъде видяно при засилени мерки за сигурност, целта на трона от долари е да позволи на хората да почувстват \"енергията на парите\" и да ги вдъхнови да печелят повече. През 2018 г. името на Сергиенко е включено в класацията на списание \"Форбс\" на най-богатите хора на планетата с лично състояние от 1,2 милиарда долара.", "date": "2019.12.02", "title": "Трон от един милион долара в брой привлича ценители"}
{"url": "https://duma.bg/nay-debeliyat-chovek-otslabna-s-330-kg-n204590", "text": "Мексиканецът Хуан Педро Франко, който е смятан за най-дебелия човек в света, отслабна с 330 кг за три години, съобщи \"Дейли мейл\". Сега мъжът тежи 260 кг. Когато през 2016-а го включиха в Книгата с рекордите на Гинес, той не можеше да стане от леглото, защото кантарът показваше, че е 590 кг. Преди две години хирурзи два пъти смалиха стомаха му, но още преди операцията Франко трябваше три месеца да пази строга диета. След това претърпя още една операция, но остана с 95 кг излишна кожа. Хуан Педро вече ходи с бастун, а също така става и сяда без чужда помощ. \"Фантастично е да мога да се движа, да съм самостоятелен\", сподели мъжът. Хуан Педро Франко вече не страда от диабет и високо кръвно. Сега има цел да постави нов световен рекорд - за най-голямо свалено тегло. Предстои му поредна операция - този път за отстраняване на излишната кожа. Още на 6 години Хуан Педро е с тегло 64 кг. На 17 вече е 229 кг. Тогава е преживял катастрофа и заради сериозните травми е останал цяла година на легло. Затова е започнал да наддава още повече.", "date": "2019.12.02", "title": "Най-дебелият човек отслабна с 330 кг"}
{"url": "https://duma.bg/2-evrotitli-i-2-srebra-za-shahmatistkite-ni-na-blits-n204588", "text": "Бившата световна шампионка по шах Антоанета Стефанова остана втора на Европейския шампионат по блиц шахмат, което се проведе в Монте Карло. Стефанова събра 9,5 т. от 13 партии с контрола 3 минути + 2 секунди на ход. Това и донесе титлата вицешампионка на Европа. Победи Александра Костенюк (Рус), която постигна 10 т. С бронза се окичи сънародничката й Валентина Гунина, също с 9,5 т. В категория до 18 години победи Габриела Антова, която зае 19-о място в генералното класиране при дамите. Нургюл Салимова завърши втора при 16-годишните, а Надя Тончева триумфира при момичетата до 14 години. ", "date": "2019.12.02", "title": "2 евротитли и 2 сребра   за шахматистките ни на блиц"}
{"url": "https://duma.bg/dzhordzhev-e-vitseshampion-na-evropa-n204587", "text": "Българското таекуондо постигна пореден голям успех. Митко Джорджев (68 кг) спечели сребърен медал на Европейското първенство по олимпийско таекуондо в Дъблин. По пътя към подиума той записа три безапелационни победи срещу представителите на Португалия, Швеция и Украйна, а на полуфинала надделя драматично с 34:30 срещу състезател от Израел, но в спора за титлата отстъпи на руснака Сармат Цакоев.", "date": "2019.12.02", "title": "Джорджев е вицешампион на Европа"}
{"url": "https://duma.bg/arda-sprya-loko-pd-n204589", "text": "Локо Пд пропусна отлична възможност да се изравни с Левски на второто място във временното класиране. \"Смърфовете\" не успяха да постигнат повече от 0:0 в мача от 18-ия кръг на efbet Лига срещу дебютанта в елита Арда, с който делят домакинствата на стадиона в парк \"Лаута\". Така тимът на Бруно Акрапович остана на трето място с 37 т., с 2 след опонента Левски, който се спаси от загуба и завърши 1:1 като гост на Берое. Лидерът Лудогорец води с 45 преди снощното дерби с ЦСКА-Сф. \"Бяло-черните\" играха през последните 15 минути с човек по-малко, след като Стивън Езе беше изгонен за втори жълт картон. Домакините обаче имат претенции към рефера Стефан Апостолов. Депутатът от ГЕРБ спести по-рано втори жълт картон за нападателя на гостите Александър Георгиев. Играчите на тима от Кърджали записаха трети пореден мач без загуба и без да допускат гол и останаха шести с 26 т. Локо Пд прекъсна серията си от 4 поредни победи на своя стадион, а в пети пореден мач вратарят им Мартин Луков не допусна гол на \"Лаута\", но този път носителят на Купата на България не успя да пречупи новаците, както в първия мач през сезона, когато разби с 5:2 Арда при \"гостуването\" на \"Лаута\".  Мачът, както и всички останали двубои от Първа и Втора лиги през уикенда започна с едноминутно мълчание в памет на великия български актьор Стефан Данаилов, а до края нямаше сериозни положения за гол и пред двете врати. . Реферът Апостолов не зачете гол за гостите на Александър Василев (17) заради фаул срещу вратаря Мартин Луков. В четвъртък Локо ще продължи защитата на купата срещу Литекс в Пловдив, а Арда ще приеме в Кърджали ЦСКА-Сф, с който в неделя ще играе и на \"Лаута\" за първенство. Хърватският наставникът на Локо Бруно Акрапович не остана доволен от ранния час, в който се игра мачът.  “За последно играх в 12.00 часа, когато бях юноша. Явно решението е на някои хора, които не разбират от футбол. За какво играем в 12.00 часа?”, запита Акрапович. “Имахме проблеми преди мача. Езе се завърна след операция, Митко Илиев имаше проблеми. Шапки долу, че издържа. През първото полувреме не беше възможно да играем бързо и с комбинации. Противникът беше с 11 човека в неговата половина. По това време не е лесно да играеш на такъв терен. Второто имахме нашите шансове. Арда с нищо не ни изненада. Гледахме ги срещу Левски и Берое, и казах на футболистите как ще играят”, допълни треньорът на пловдивчани, който обеща, че неговият тим няма да подцени втородивизионния Литекс в предстоящия мач за Купата. Наставникът на Арда Стамен Белчев изрази задоволство от точката. \"Доволен съм от играта. Дисциплината, която показахме, неутрализира силните страни на Локомотив. Нашият отбор има още възможности, нямахме търпение да държим по-дълго топката и да използваме нашите флангови играчи. Съжалявам, че не показахме по-голяма увереност, след като получихме числено предимство на терена. Добре е, че в трети мач не допускаме гол. Всеки мач е важен и тежък за нас. Мачът с ЦСКА за Купата на България е бонус за нашия отбор, надявам се в Кърджали да стане празник и да покажем добро лице\", каза специалистът.", "date": "2019.12.02", "title": " Арда спря Локо Пд"}
{"url": "https://duma.bg/vladimir-iliev-10-i-v-parviya-start-za-sk-n204586", "text": "Владимир Илиев завърши 10-и в първия си индивидуален старт за Световната купа през сезона в Йостерсунд, Швеция. В събота троянецът завърши на 17-о място заедно с колегите си в смесената щафета. В началото на годината Илиев постигна най-големия успех в кариерата си на трасето в Йостерсунд, като спечели сребърен медал на Световното първенство. Този път Илиев направи две грешки в стрелбата и завърши на 36 секунди от победителя Йоханес Бьо (Нор). Втори завърши Тарей Бьо, а трети Матвей Елисеев (Рус). Антон Синапов остана 42-ри (2 грешки), Димитър Герджиков - 44-ти (1), а Красимир Анев - 52-ри (2). Следващият старт при мъжете е индивидуалното на 20 километра на 4 декември, отново в Йостерсунд", "date": "2019.12.02", "title": "Владимир Илиев 10-и в първия старт за СК"}
