{"url": "https://duma.bg/sedem-premieri-v-mesetsa-na-golemite-kotki-n183105", "text": "Седем премиери ще бъдат излъчени по National Geographic Wild в рамките на телевизионно събитие, наречено \"Месец на големите котки\". Всяка година каналът акцентира върху тези величествени създания, за да напомни на хората за трудностите, които те срещат, и значението им за планетата. \"Раждането на прайда\" (3 февруари, 18 ч.) проследява изключителното пътешествие на лъвове, които се завръщат в резерват в Ботсвана. \"Лъвове катерачи\" (3 февруари, 19 ч.) разкрива как биологът Александър Брачковски разполага с 90 дни да брои тези красиви животни в Уганда. \"Царството на леопардите\" (10 февруари, 18 ч.) представя южноафриканския резерват \"Саби Санд\". \"Ловните подвизи на един женски леопард\" (10 февруари, 19 ч.) акцентира върху борбата за оцеляване и срещите с опасни противници. \"Сблъсък на тигри\" (17 февруари, 18 ч.) е за две могъщи бенгалски сестри от Рантамбор, Индия. В \"Човек срещу пума\" (24 февруари, 18 ч.) зрителите ще видят работата на специалиста по големи котки Буун Смит. \"Законите на кралицата\" (24 февруари, 19 ч.) надниква в тайните на ролята на лъвицата.", "date": "2019.01.17", "title": "Седем премиери в месеца на големите котки"}
{"url": "https://duma.bg/madona-mozhe-da-pee-na-evroviziya-2019-n183101", "text": "Американската певица Мадона може да пее на \"Евровизия 2019\" в Тел Авив, но засега с организаторите не е уговорен нейният хонорар, съобщи Ynet. Организаторите на конкурса са влезли в контакт със звездата и тя е дала принципното си съгласие. Но засега страните в преговорите не са успели да постигнат съгласие по отношение на заплащането за участието на Мадона. От израелската корпорация \"Кан\", отговаряща за провеждането на \"Евровизия 2019\", която ще се състои от 14 до 19 май в Израел, съобщиха, че в момента се сглобява художествената програма на събитието. Все още не е приключило и съставянето на официалния списък на звездите, които ще участват в шоуто.", "date": "2019.01.17", "title": "Мадона може да пее на \"Евровизия 2019\""}
{"url": "https://duma.bg/kodeks-na-zarobvaneto-na-truda-n183113", "text": "Кодексът на труда е нормативен акт, приет от НС и обнародван през април 1986 г., а след това многократно променян. Той урежда трудовите отношения между работника или служителя и работодателя. И още нещо да припомним: работодател е всяко лице, което управлява дадено дружество и има правото да сключва трудови договори. Работник или служител е всеки, сключил трудов договор с работодател. Трудовият договор пък е договор между 2 страни за полагане на определен труд срещу уговорено възнаграждение.  Просто, нали? Но не и на българска почва. Защото днес този основен закон за труда е ръфан с настървение от всички посоки - от работодатели, партийци, хора с временна заетост по върховете и т.н. Претенциите им опират само до едно - отнемане на извоювани социални права и изисквания за нормален труд и възнаграждения. Те се вторачват в кодекса, сякаш той обърква техните стройни и много ефикасни намерения за силна икономика и конкурентоспособна държава. И в крайна сметка са твърде далеч от компетентността и мисленето в перспектива. Но пък цитират под път и над път европейски директиви за оправдание на своите попълзновения за узаконяване на робския труд с цел повече печалба. Проучване на британска агенция от 2017 г. нарежда България сред петте страни в ЕС с най-голям риск от съвременно робство. Няма как да е иначе, след като сме най-бедната страна в съюза, рекордьор по икономическо неравенство; 48,3% (по последни данни на НСИ) живеят с под 390 лв. на месец, като в тях влизат не само заплатите, но и всички пенсии и социални плащания в домакинствата. Всеки четвърти у нас пада под официалната линия на бедността;  или социално изключване; най-бедните дават за храна 44% от парите си и могат да си позволят по цигара на ден; една трета от българите не успяват да си плащат сметки и кредити навреме, а достъпът до образование и здравеопазване вятър го отвя... И на този фон работодателските организации все по-настървено посягат на правата и интересите на бедния българин, който и без туй изнемогва. Но защо да им пука - те бранят своя тесен егоистичен интерес, а държавата прави всичко, за да им помага. На криво правителство кодексът му пречи. Няма мисъл за хората. Иначе щяха ли нашите капиталисти да се разпищолят дотам, че да посегнат и на трудовата конституция, която все пак е някаква надежда за работещите. Както е тръгнало, трябва да я преименуваме на Кодекс на заробването на труда!   Още преди края на миналата година работодателите май получиха надежда за своите мераци за ремонт на КТ лично от министъра на труда и социалната политика Бисер Петков, който не успя да реши въпроса с мизерното заплащане на нощния труд, но побърза да обяви, че през 2019 г. е възможна по-голяма реформа на трудовото законодателство като цяло. Поредната чупка в кръста на сегашното правителство към едрия бизнес и неговите нагли \"говорители\" предвещава пореден погром на трудови права в името на лесната Печалба. Кой пипа клас, пада от власт, заканиха се преди време от синдикатите, но апетитите на бизнеса не спряха. С промените в КТ през 2015 г. трудовото законодателство облекчи условията за бизнеса, позволиха да отпадне задължението на фирмите за предварително писмено уведомяване на Инспекцията по труда за удълженото работно време; отпадна изискването за издаване на правилник за вътрешния трудов ред; изискването работодателят да разработва и утвърждава правила за здравословни и безопасни условия на труд; закрилата на работниците при дисциплинарно уволнение и др. С гласовете на мнозинството не само се отменят задължения на работодателите, но им се дават и все повече права. Първо сайтът \"Барикада\" откри, че зад евентуални бъдещи промени на кодекса за \"по-гъвкави форми на заетост\" прозират  и увеличаване на извънредния труд във вреда на заетите. Тоест увеличаване на робския труд на българина. Вече сума ти време социалните партньори не могат да се споразумеят по механизма за определяне на минималната работна заплата, и то заради магарешкия инат на работодателите. Сега тази заплата, определена с ПМС, е 560 лв. От АИКБ поискаха за 15 икономически дейности повишаването й да се отложи. Това становище бе отправено до вицепремиера Марияна Николова, до министър Бисер Петков и до секретаря на НСТС Васка Шушнева. Нещо повече - в становището се предлага новият размер на минималната месечна заплата да влезе в сила от 1 януари 2020 г., т.е. за 2019 г. да остане досегашният размер 510 лв. Работодателските организации се обявиха и срещу дългото майчинство, срещу изплащането от тяхна страна на първите три дни от болничните. Не стихва битката им срещу добавката към заплатата за натрупан стаж и опит, а преди време остро възразиха срещу законовите промени, които им забраниха да прехвърлят закъсали фирми на клошари(!). Сега с конкретно предложение, постъпило в правителството, компании искат да отпадне ограничението в КТ, според което предприятията могат да наемат не повече от 30% от персонала си през агенции за временна заетост. Това пък пряко кореспондира с напъните на бизнеса \"да реши\" проблема с недостига на кадри - и правителството побърза да им даде зелена улица с редица улеснения. Нищо, че според специалистите недостигът на кадри у нас е мит.  Предоставянето на персонал временно \"под наем\" е друга замислена форма на нетрайни и несигурни трудови отношения. На принципа видяла жабата, че подковават вола искаме да се присъединим към трудовата епидемия, която заобикаля традиционните трудови договори и сигурността за работника, кара го да \"слушка\", заплашва го с риск от бедност, както вече се е случило в някои страни по света. Мераците на бизнеса са и за реформиране на трудовия кодекс в посока на съществено увеличаване на годишния таван за часовете на извънреден труд и \"актуализация\" на процедурите за извънреден труд по време на национални празници \"съобразно актуалната икономическа реалност\". Настоява се също срочните договори да важат за повече от една година. Бизнесът не харесва и допълнителните възнаграждения, и въобще не му пука, че нощният труд и сега се заплаща по 25 стотинки на час.  Дали Бисер Петков предлага конкретни идеи от името на правителството или с демагогски врътки опипва почвата и оставя уж отворена вратата за всякакви предложения от страна на всички? Все пак, избори идат. Възможно е някои неща тихомълком, в късна доба, да станат факт. Това вече се е случвало в разни преамбюли, преходни разпоредби, текстове в закони, които въобще не са свързани с трудовата конституция. Докато се опипва почвата, Българската стопанска камара е готова да предложи цялостен нов проект за Кодекс на труда. Какви добри хора, каква жертвоготовност за общото благо! Хората обаче все по-често казват: де, сопа, де! Връх на демонстрацията на нивото на бизнеса у нас беше преди време изявата на негови представители в кулоарите на МС, когато в защита на \"патриота\" Валери Симеонов те заплашиха, че \"ще изкарат на улицата 20 000\". Без да искат мнението на онези, които иначе наричат \"търтеи\". Мълчат и за неизплатените заплати, за тежките условия на труд и липсата на възможност за отдих и човешки потребности. Апропо - някъде се споменаваше за служителка, открила точка в трудовия си договор, според която, ако прояви наглостта да забременее, дължи 700 лв. неустойка на работодателя си! И май започваме да си припомняме призива: \"На крак, о, парии презрени; на крак, о, роби на труда!\"...   Засега няма внесен в НС никакъв законопроект за КТ. За промени няма причина и мотиви, но тези, които замислят цялостен нов проект, са работодателите. В БСК има група, която пише нов Кодекс на труда, може вече и да са готови с него. \"Подкрепа\" е против. Министър Петков увери, че няма да се прави нищо, което не е одобрено от социалните партньори. Но ако промени, консенсусни или не, влязат в парламента, между първо и второ четене може да има изненади, върху които няма как да влияем. Кодексът на труда е добър. Ако се промени генерално, ще стане ужасен.", "date": "2019.01.17", "title": "Кодекс на заробването на труда "}
{"url": "https://duma.bg/vav-varna-shte-slushat-zvutsi-ot-zemite-na-gansu-n183146", "text": "Посолството на Китайската НР в България и Фестивалният и конгресен център във Варна представят концерт с традиционни музикални инструменти \"Звуци от земите на Гансу\" на 21 януари от 19 ч. в зала 1 на ФКЦ. Китайската Нова година е символ за китайската култура, средство по пътя към разбирането и опознаването й. Концертът \"Звуци от земите на Гансу\" е важен елемент от Пътя на коприната и културата на Дунхуан и от фолклора на Западен Китай. Чрез формата на изпълнение на традиционните музикални инструменти, от една страна, се разкрива спецификата на древната музика по Пътя на коприната, а от друга - се представя съвременният модерен облик на Пътя на коприната. Ритъмът на произведенията е бърз, изпълнението силно и едновременно с това нежно, мелодията е интензивна. Музикантите с впечатляващо майсторство разказват древните истории на Пътя на коприната и разкриват топлотата на девойките от Гансу. Програмата е наситена с приповдигнато настроение, бързо темпо, топлота и плам. Тя пресъздава хармоничната атмосфера на уют, предава благопожелания на българската публика и дарява гостите и приятелите с пиршество за сетивата. Театърът за музикално и танцово изкуство на провинция Гансу е основан през 1961 г., занимава се предимно с изследване, творчество и поставяне на представления в областта на музикалното и танцовото изкуство, за материалите на които използва теми като Пътя на коприната и областта Дунхуан. Театърът има собствена танцова трупа, оркестър (в който е включена традиционна музика, вокален ансамбъл, женски ансамбъл \"Планината Лон\", ансамбъл с ударни инструменти), екип сценографи, професионална гимназия по танцово изкуство, детски обучителен център, както и продуцентски център за дигитална сценография и озвучаване, изложбена зала, ателие за артистична фотография. Понастоящем в театъра работят над 260 души. Трупата е награждавана с много високи регионални и национални отличия, а в международния си културен обмен участва в турнета в над 30 държави и региони.", "date": "2019.01.17", "title": "Във Варна ще слушат \"Звуци от земите на Гансу\""}
{"url": "https://duma.bg/muzikata-deystva-kato-antidepresant-n183102", "text": "Екип от университета в Лестър констатира, че музиката действа като силен антидепресант. Тя помага в борбата срещу стреса, като пеенето на работното място позволява на хората да се чувстват по-малко изолирани. А това неминуемо намалява напрежението в колектива. Редовното насърчаване на служителите да участват в различни музикални импровизации значително повишава тяхната производителност. Музикалната атмосфера също е фактор при съкращаване текучеството на кадрите. По-голямото взаимно обвързване чрез определени ритми или мелодии позволява на офис работниците да посещават по-рядко психолозите поради развиване на тежки форми на депресия. Британски експерти установиха, че 96% от хората, участващи в колективи, свързани с музиката, са много по-спокойни и щастливи, в сравнение с останалите, пише \"Дейли мейл\".", "date": "2019.01.17", "title": "Музиката действа като антидепресант"}
{"url": "https://duma.bg/dzheneral-elektrik-iska-da-oborudva-aets-belene-n183132", "text": "Американската компания \"Дженерал електрик\" е заявила намерение да участва като потенциален доставчик на оборудване за проекта за АЕЦ \"Белене\" и доставчик на оборудване в турбинна зала. Това е съобщила пред БТА министърът на енергетиката Теменужка Петкова. Тя е уточнила, че писмото на компанията е дошло в края на декември 2018 г. За интереса на американската компания към проекта съобщи още преди година вицепремиерът Томислав Дончев. Сега той е официализиран. \"Това е добър и ясен знак, че към този проект има интерес при условията, които са определени. Разбира се, ще видим дали този интерес е реален, след финала на процедурата за избор на стратегически инвеститор. Надявам се в началото на февруари да бъде даден нейният старт\", е казала Петкова. Тя съобщава, че до момента са водени разговори с няколко инвеститора - с най-голямата китайска държавна ядрена корпорация CNNC, както и с Корейската хидро-атомна енергийна компания. От страна на френската \"Фраматом\" също е налице подобен интерес. \"В рамките на разговорите и аз и моите колеги винаги сме обяснявали какво е решението на парламента и каква е визията на българската държава и правителство за реализацията на проекта. А именно проектът може да бъде реализиран изцяло на пазарен принцип\", е каза тя.", "date": "2019.01.17", "title": "\"Дженерал електрик\" иска да оборудва АЕЦ \"Белене\""}
{"url": "https://duma.bg/yaponets-vdigna-svatba-s-nesashtestvuvashta-zhena-n183103", "text": "35-годишният японец Акихико Кондо сключва брак с виртуалната поп звезда Хацуне Мико, след като е крайно разочарован от жените. Според него в миналото му те са го унижавали и са го третирали зле, което довело до решението на мъжа да скъса всякакви отношения с тях. Но Акихико не останал за дълго сам - той намира любовта в лицето на 16-годишната виртуална поп звезда Хацуне Мико, за която решава да се ожени. Започва да планира сватбата още през март 2018 г. и в крайна сметка осъществява мечтата си. На скромната церемония са присъствали 40 гости - приятели и роднини. Това, което обаче помрачи празника, било отсъствието на майката на младоженеца. Тя не иска да приеме, че синът й предпочита танцуваща холограма пред истинските хора. Празненството е струвало на Кондо 18 хил. долара. Необичайни бракове са все по-често срещано явление в Япония, където социалната изолация се превръща в начин на живот, а все повече хора между 18 и 35 години никога не са имали сексуален контакт и не желаят да имат такъв.", "date": "2019.01.17", "title": "Японец вдигна сватба с несъществуваща жена"}
{"url": "https://duma.bg/ruski-folk-metali-se-zavrashtat-s-shou-n183104", "text": "Руските фолк метъли от \"Грай\" се завръщат отново за концерт в София, за да свирят на 18 август в клуб Live & Loud. Атрактивните музиканти от Татарстан, водени от фронт дамите Ирина Зибина и Аля Лита, ще представят песни от последния си албум \"Пепел\" (Ashes). Билети за събитието са 200 броя и са в продажба в Eticketsmall по 20 лв. Вратите на клуба ще бъдат отворени в 20 ч., а концертът ще започне в 60 мин. по-късно, уточниха от екипа на организатора на събитието ICreative Events. htps://www.facebook.com/GRAI.folkRussia/ https://www.facebook.com/events/300774167309016/", "date": "2019.01.17", "title": "Руски фолк метъли се завръщат с шоу"}
{"url": "https://duma.bg/blizo-10-rast-v-prodazhbite-na-novi-koli-u-nas-n183128", "text": "Има ръст от 0,1% в продажбите на нови автомобили в ЕС за миналата година. Според данните на Асоциацията на европейските производители на автомобили все купените леки коли са 15,2 милиона. Независимо че продажбите са се повишили минимално, това все пак е пета поредна година на ръст, отбелязват от АСЕА. Повишаване на търсенето у нас е с 9,9%, като през миналата година са купени 34 322 нови леки коли. Ръст в продажбите за миналата година има в 17 от 27 страни от ЕС. Най-сериозен е той в Литва - 25,4%, Румъния - 23,1%, и Хърватия - 18,7%. На другия полюс са Швеция и Великобритания със спад на търсенето от по 6,8%. От големите пазари ръст за годината има в Испания - 7%, и Франция - 3%. В Германия търсенето е спаднало с 0,2%, докато в Италия продажбите са се понижили с 3,1 на сто. Като цяло в страните от Централна Европа ръстът е по-сериозен, отколкото в Западна Европа - 8%. През декември повишаване на търсенето има само на пет пазара - Литва, Хърватия, Румъния, Холандия и Италия. ", "date": "2019.01.17", "title": " Близо 10% ръст в продажбите на нови коли у нас"}
{"url": "https://duma.bg/odarzhavyavat-spyashtite-aktsii-ot-masovata-privatizatsiya-n183129", "text": "Държавата смята да сложи край на \"спящите\" акции на гражданите, участвали в масовата приватизация. Ако тези книжа не бъдат потърсени в рамките на около 6-7 години, притежателите им ще ги загубят завинаги, а парите ще отидат в Сребърния фонд. Това предвижда нова концепция на финансовото министерство за личните сметки в Централния депозитар (ЦД). В нея няма анализ как одържавяването на акциите кореспондира с конституционната норма за неприкосновеността на частната собственост, но се развива абсурдната теза, че \"общественото благо\" било по-важно от Конституцията. При тази концепция, пред абсолютната закрила на частната собственост по чл.17, ал.3 от Конституцията, се предлага да бъде предпочетено общественото благо и колективният интерес, посредством нормативно установеното задължение сумите, съответстващи на непотърсените дялове, да бъдат внесени в Държавния фонд за гарантиране на държавната пенсионна система, посочва държавната институция. В момента в т.нар. Регистър А на Централния депозитар фигурират над 2 милиона лични сметки, които са открити по време на първата вълна на масовата приватизация през 1996 г. Повечето от сметките не са използвани през последните 15 години, основно поради незнание на наследниците на починали лица. По-активните граждани, които все пак са проявили интерес към сметките си, пък не желаят да ги управляват, защото разходите за прехвърлянето на книжата по подсметка на инвестиционен посредник са по-големи от стойността на самите акции или дялове. През последните 20 години нееднократно е търсен изход от тази ситуация, но до такъв така и не се стига, пише в концепцията. Според нея сегашното положение е във вреда на гражданите, защото те най-често не получават дивиденти от собствеността си. Затова сега финансовото министерство предлага да се вземат по-решителни мерки в няколко стъпки. Ще се направи широка информационна кампания чрез медиите и местните власти за уведомяване на притежателите на акциите или техните наследници, че в рамките на 1 година трябва да прехвърлят сметките си на инвестиционен посредник, който да управлява книжата им. Ако не го направят, сметката на гражданина автоматично ще отиде в специално създаден инвестиционен фонд. Срещу това хората ще получат дялове от фонда, равностойни на притежаваните от тях акции. Ако гражданите продължават да проявяват незаинтересованост към книжата си, след 5 години те ще изгубят окончателно притежаваните от тях дялове.", "date": "2019.01.17", "title": "Одържавяват спящите акции от масовата приватизация"}
{"url": "https://duma.bg/i-ot-karavelov-li-ni-otkazvat-n183109", "text": "Тези дни се навършват 140 години от смъртта на Любен Каравелов. Това е повод да се вгледаме в миналото през призмата на настоящето и разберем защо се опитват да ни отродяват. В историята на Българското възраждане има много забележими фигури. Както посочва Хр. Кабакчиев (1915 г.) най-достойните представители на революционната епоха са Раковски, Левски, Каравелов и Ботев. Има две силно пренебрегвани и изтривани от националната памет личности - Любен Каравелов и Георги Раковски. За какво трябва да ценим, почитаме и съхраняваме делото и творчеството на Любен Каравелов? Първо. Той е патриот и народовед, прекрасно познава българския дух, бит и душевност. И умело ги пресъздава в своите художествени произведения, дори леко иронично. Живял в Копривщица, Пловдив и др. градове, обиколил с баща си почти цяла България, части от Македония и Сърбия, той ясно различава социалните прослойки, гъркоманството на търговци и заможни българи, кириякстефчовството на чорбаджиите, бита на сиромашта и т.н.   Каравелов е най-известният български възрожденски етнограф и фолклорист. Тази насока в творчеството му личи в книгата му \"Памятники народного быта болгар\". \"Записки за България и българите\" е своеобразен литературен пътепис, чрез който описва бита на българите. Каравелов не само описва, но и изучава живота пряко. И този живот сред българите за него е нещо повече от университет. \"Но Пловдив - пише Каравелов - да ви кажа право, е за мен много по-добра школа, нежели Московският университет. Този град е за мен подводна скала, която ме накара да плувам осторожно, да търся безопасен път и да бъда твърд в своите решения. Тук аз научих това, което не се изучава в една школа: аз познах своя народ, опознах се с неговите страдания...\"  Каравелов се проявява не само като родолюбец, писател обичащ и предан на своя народ, но и силно милее за своето отечество, земята на своя народ. \"Обичам те, мое мило Отечество! Обичам твоите балкани, гори, сипеи, скали и техните бистри и студени извори! Обичам те, мой мили краю! Обичам те от всичката си душа и сърце, ако ти и да си обречен на тежки страдания и неволи! Всичко, щото е останало досега в моята осиротяла душа, добро и свято - всичко е твое! Ти си оная благословена земя, която цъфти, която е пълна с нежности, със сияния и величие, следователно ти си ме научило да обичам и да плача над всяко едно човеческо нещастие - а това е вече много за един човек...\" (\"Българи от старо време\").     Тази пословична любов на Каравелов към отечеството не е декларативна. Тя личи във всяко почти негово описание на природата. Той я почита и вярно посочва, че \"Природата ни е направила българи...\" И това не е абстрактно, а реално за всяко място твърдение и най-добре е представено за родното му място. \"В Копривщица няма плодовита земя - само камъни, пясък и глина, но като се види, по причина на тая неблагодатна и сиромашка почва Копривщица е едно от най-живите и от най-деятелните села. Нейната безплодна земя, която изисква големи трудове и изобилен пот, не е допуснала човеците да потънат в сънливата азиатска бездеятелност, но, напротив, водила ги е постоянно към силната воля, към енергията и към постоянния труд и създала е из тях деятелни промишленици и многополезни мислители. Гигантските планини със своите голи върхове със своите гористи поли са прегърнали от всичките страни това българско село като майка, която се грижи за своята челяд...\". (\"Българи от старо време\").  Второ. Каравелов е идеолог и теоретик на революционните борби на българите за национално освобождение. Революционната идея еволюира от четничество към вътрешна революционна организация. Основите на новата тактика се поставят от Каравелов чрез устава на БРЦК. Той е последовател на идеите на Френската революция - \"Свобода, свобода и свобода викат днес силните народи, викаме и ние, само една свобода може да ни възкреси и да ни направи хора...\" (в. \"Свобода\", 1870 г.). В неговите възгледи има и други влияния - на руските революционни демократи, славянофилите, сръбския радикализъм, патриотично-демократичните идеи на Мацини и Гарибалди, и др..  Каравелов не е привърженик на идеята на Хегел, че всичко съществуващо е разумно. Той е борец за промяна на съществуващото. На 19 ноември 1869 г. във в. \"Свобода\" пише: \"Ако човек е убеден, че разбира недостатъците на обществения живот, той трябва да се бори за поправянето им, без да чака те да се поправят сами по себе си.\" Колко съвременно това звучи и днес! Почти всички сме недоволни от българската бедност, псевдодемокрацията и т.н., а не разбираме Каравеловото послание, че всеки от нас трябва да се бори срещу това.   Ако Левски е предимно революционер на практическата организаторска работа в българските земи, то Каравелов е теоретик, пропагандатор и организатор на българската емиграция в Сърбия и Румъния, и в известна степен политик-дипломат, поддържащ връзки с представители от други страни. Характерна черта на неговите политически възгледи е славянофилството, силно развито от продължителните му престои и обществени и литературни контакти в Русия и Сърбия. Той вижда бъдещето на балканските народи заедно в Дунавска южнославянска федерация с равноправни народи. Във в. \"Независимост\" (1874 г.) пише: \"Ние мислим, че между славянските племена ще се въдвори братско споразумение и тесен съюз само тогава, когато всяко едно племе бъде независимо и когато всяка една народност уварди своите племенни отличия\". За него идеалът за държава е републиката от типа на Швейцария и САЩ.  Каравелов е убеден демократ. По времето на Парижката комуна той пише: \"Ако Франция днес нареди своите господарствени (държавни - б.а.) дела по духа и по желанието на самия народ, то тя ще бъде по-силна и по-щастлива от всички други европейски монархии, защото нейната сила ще бъде основана на народната воля и на човеческата свбода\". (Съб. съч. т.9, с. 139) Като цяло и до днес е валидна оценката на Д. Благоев за Каравеловите възгледи. В \"Принос към историята на социализма в България\" той пише, че \"...обществено-политическият идеал, който Л. Каравелов поставяше на революционната партия да реализира в България, не отиваше по-далеч от една буржоазно-демократична република...\". Да, Каравелов не е социалист, но го изличават от образованието и от националната памет, понеже е един велик (заедно с Левски и Ботев) революционер - борец за национално освобождение.  Без Каравелов трудно бихме си представили величието на Левски и Ботев. Но десните политици (СДС и ГЕРБ), соросоидни учени и журналисти, искат да изличим от националната ни памет идеолога и теоретика на революционната борба за освобождение - Каравелов.  Трето. Каравелов е значим просветител и пропагандатор на научни знания, но и на знания за България и за българите. Това направление е особено силно след разгрома на вътрешната революционна организация. В сп. \"Знание\" той обръща внимание на естествените и обществените науки. Определено счита, че \"науката все повече заема свето място в света, тя го оформя...\" и кара разума да работи \"при всички обстоятелства\" (Съб. съч., т.6, с.71). Издава редица научнопопулярни брошури като \"За топлината и за светлината\". В повечето статии и брошури той заема материалистически позиции, макар и не винаги да е последователен. Каравелов просвещава чрез поезия, белетристика и публицистика. Особено място отделя на запознаването на руската общественост с българския народ, неговия бит и душевност, фолклор и робско положение. С такава цел са написани и първите му книги и статии, публикувани на руски език. Четвърто. Каравелов е голям писател и поет. Написал е около двеста стихотворения, но две от тях са останали в националната съкровищница на българската поезия. Едното е \"Хубава си моя горо\", превърнато в песен.", "date": "2019.01.17", "title": " И от Каравелов ли ни отказват?"}
{"url": "https://duma.bg/razkrivame-targovsko-predstavitelstvo-v-skopie-n183130", "text": "България ще открие новото търговско представителство на България в Македония. Това ще направят днес заместник-министърът на икономиката Александър Манолев заедно с македонския му колега Кире Наумов. Преди това ще се проведе и двустранен бизнес форум. Македония е важен икономически партньор, предвид предимствата на македонския пазар за българските фирми като ниски транспортни разходи и изисквания към стоките, сходни с тези на българския пазар, съобщиха от икономическото ведомство. Членството на България в ЕС предизвиква интереса на македонските фирми, което е добра предпоставка за активизиране на бизнеса и търговския обмен. Поради това Министерството на икономиката е решило да разкрие нова Служба по търговско-икономически въпроси в Скопие. Вече три месеца първото ни търговско аташе, което ще работи в нея, е командирован на място за установяване на контакти с институции и бизнес организации.", "date": "2019.01.17", "title": " Разкриваме търговско представителство в Скопие"}
{"url": "https://duma.bg/datata-n183108", "text": "1605 - ИЗЛИЗА ПЪРВИЯТ ТОМ НА \"ДОН КИХОТ ДЕ ЛА МАНЧА\" ОТ МИГЕЛ ДЕ СЕРВАНТЕС. Вторият е публикуван през 1615 г. Приключенията на испанския идалго и неговия оръженосец Санчо Панса звучат актуално и през ХХI в. (На снимката - оригинална корица на първото издание на книгата) 1847 - РАЖДА СЕ НИКОЛАЙ ЖУКОВСКИ, РУСКИ УЧЕН (УМИРА 1921 Г.). Създател на науката аеродинамика, \"баща на руската авиация\". През 1904 г. открива Закона за подемната сила на самолетното крило, определя основните профили на крилата и перките на витлата на самолетите, разработва вихровата теория за витлото и др. Създава лаборатория по аеродинамика и възпитава плеяда знаменити конструктори на самолети и двигатели, теоретици на авиацията. 1863 - РАЖДА СЕ КОНСТАНТИН СТАНИСЛАВСКИ, РУСКИ РЕЖИСЬОР И ПЕДАГОГ (УМИРА 1938 Г.). Съвременният театър е изграден върху неговата теория. Основател на Московския художествен театър, чието истинско начало е свързано с поставянето от Станиславски на пиесата \"Чайка\" от Антон Чехов. Ръководител е на Оперната студия към Болшой театър, по-късно Оперен театър \"Константин Станиславски\". 1933 - РАЖДА СЕ ДАЛИДА, ИТАЛИАНСКА ПЕВИЦА (УМИРА 1987 Г.). Рожденото й име е Йоланда Джилиоти. Известна е предимно като изпълнител на френскоезични песни. Пее в дуети с Шарл Азнавур, Ален Делон и др., изнася концерти в най-големите зали във Франция, Египет, Италия, САЩ, Виетнам и др. Има участия в киното. В личния си живот Далида преживява много трагични моменти, довели до фаталния й край. 1942 - РАЖДА СЕ МОХАМЕД АЛИ, АМЕРИКАНСКИ БОКСЬОР (УМИРА 2016 Г.). Рожденото му име е Касиус Клей. Олимпийски шампион от Рим 1960 г. Изхвърля златния си медал в р. Охайо като протест заради отказано обслужване в ресторант, защото е чернокож. За откриването на Олимпийските игри в Атланта през 1996 г., когато трябва да запали олимпийския огън, получава друг златен медал. Многократен световен шампион по бокс за професионалисти. 1978 - УМИРА АТАНАС ДАЛЧЕВ, ПОЕТ И ПРЕВОДАЧ (Р. 1904 Г.). Редактор (1953-1956) и главен редактор (1957-1965) на сп. \"Пламъче\". Автор е на сборниците с поезия \"Прозорец\" (1926), \"Стихотворения\" (1928), \"Париж\" (1930), \"Ангелът на Шартър\" (1943), \"Балкон\" (1972) и др., както и на книгите \"Фрагменти\" (1967), \"Страници\" (1980) и др. Прави преводи на поезия и белетристика от френски, испански, немски и руски език. 2014 - УМИРА ЛИЛЯНА КИСЬОВА, ОПЕРЕТНА ПЕВИЦА (Р. 1928 Г.). От 1951 г. е солистка в Държавния музикален театър \"Стефан Македонски\". Дългогодишна партньорка на оперетния артист Видин Даскалов, с когото участва и в концертни програми. Изпълнява повече от 80 роли. Удостоена със званията \"Заслужил артист\" и \"Народен артист\". (На снимката Лиляна Кисьова и Видин Даскалов в оперетата \"Българи от старо време\")", "date": "2019.01.17", "title": "Датата"}
{"url": "https://duma.bg/borsata-za-tok-pregovarya-sas-sasedni-darzhavi-n183131", "text": "\"Българска независима енергийна борса\" е в преговори с всички съседни пазарни зони, заяви изпълнителният директор на дружеството Константин Константинов. Той уточни, че става въпрос за Румъния, Сърбия, Македония, Гърция и Турция. \"Най-напреднали сме в проектите по пазарно обединение на сегмент \"Ден напред\" с пазарна зона Македония и пазарно обединение на сегмент \"В рамките на деня\" с пазарна зона Румъния, добави още Константинов. Изказването на изпълнителния директор на БНЕБ идва на фона на дебатите, които се водят между българската индустрия и правителството относно високите цени на електроенергията, предлагани на свободния енергиен пазар. В понеделник енергийният министър Теменужка Петкова заяви, че дъщерните дружества на \"Български енергиен холдинг\" ЕАД, които предоставят мощности на БНЕБ, ще осигурят допълнителна електроенергия, която да балансира свободния пазар. От своя страна председателят на Комисията за енергийно и водно регулиране (КЕВР) Иван Иванов посочи, че ще бъдат ускорени действията за осъществяване на пазарно обединение в различни сегменти с енергийните борси в региона.", "date": "2019.01.17", "title": "Борсата за ток преговаря със съседни държави"}
{"url": "https://duma.bg/shest-stsenariya-za-mey-london-i-brekzit-n183173", "text": "Правителството на премиера Тереза Мей оцеля след поискания от опозицията вот на недоверие. Какво следва сега, само 10 седмици преди датата за Брекзит? БиБиСи предлага шест възможни сценария за бъдещето на правителството, Великобритания и отношенията на Кралството с ЕС.     Ако няма нова сделка с Европейския съюз, нов вот на депутатите по наличното споразумение или отлагане на датата за напускане на Общността, Брекзит без споразумение за условията по напускането е автоматичния резултат. Законът, който предвижда Великобритания да напусне на 29 март е гласуван и влязъл в сила. Правилата на Европесйкия съюз също изискват Великобритания да напусне на тази дата.     Правителството може да реши да се придържа в общи линии към споразумението с ЕС, което депутатите вече отхвърлиха. Това се очаква да обсъжда тереза Мей на обявените от нея консултации с партиите, минути след като мина гласуването на вота на недоверие. Този сценарий предвижда искане към Европейския съюз да се съгласи на минимални промени и уточнения в договорената сделка или да се нагърби с обещания в каква посока ще продължат преговорите за отношенията между двете страни след радялата. Ако Тереза Мей опита да подложи на гласуване същата сделка, ще наруши неписаното правило, че един и същи парламент не може да бъде каран да гласува втори път същия въпрос. Въпреки това, председателят на парламента има правото да изиска такова гласуване от депутатите.   Вместо малки уточнения, правителството на Великобритания може да поиска пълно предоговаряне на споразумението с Брюксел. Такъв ход би изисквал преместване на датата на Брекзит. За да бъде преместена датата са необходими две задължителни условия. Първо, Лондон трябва да поиска от Брюксел удължаване на срока за Брекзит. Всички 27 държави в ЕС трябва да одобрят отлагането, което одобрение да бъде гласувано от лидерите в Европейския съвет. Второ, правителството трябва да представи за гласуване на депутатите в Лондон промяна на закона, който определя деня на излизане от Европейския съюз. Ако ЕС не желае да предоговаря сделката, този сценарий отпада.     Правителството може да избере провеждането на нов референдум. Както при Сценарий 3, този вариант ще изисква преместването на Брекзит от 29 март на друга, по-късна дата. Провеждането на нов референдум не може да стане автоматично. Трябва да се приеме закон за новото допитване и да се определи кой има право да участва в него. Освен това е необходимо време, за да може Изборната комисия да обсъди точната формулировка на въпроса или въпросите в референдума. След това се приема нов закон, в който тези въпроси се утвърждават. Дори тогава, според експерти, ще остава много време до самото гласуване.   От Факултета по конституционно право на \"Юнивърсити колидж Лондон\" твърдят, че ще са необходими общо 22 седмици, за провеждането на нов референдум.   Терез Мей може да реши, че най-добрият начин да се излезе от кризата със споразумението с ЕС са нови парламентарни избори. Целта би била да спечели нов мандат за вече сключеното от нея споразумение в новия парламент. Министър-председателят няма правомощия сам да обяви предсрочни избори, но може да го поиска от депутатите. Тогава ще е необходимо мнозинство от две трети. След подобен вот на парламента се изискват 25 работни дни преди изборите, след което се гласува на дата, определена от премиера. Също както Сценарий 3 и 4, такъв ход ще изисква искане от ЕС да бъде удължено действието на чл.50 с цел отлагане на Брекзит след 29 март.     Лейбъристите могат да поискат вот на недоверие в правителството във всеки един момент. Въпреки, че законът предвижда парламентарните избори да са веднъж на 5 години и следващите трябва да са през 2022 г., ако има успешен вот на недоверие, стартира 14-дневен срок. В него същото правителство или нов кабинет трябва да се сдобият с вот на доверие или се свикват предсрочни избори. Те не могат да се проведат по-рано от 25 дни след решението, че ще има такива.", "date": "2019.01.17", "title": "Шест сценария за Мей, Лондон и Брекзит"}
{"url": "https://duma.bg/edin-glas-spasi-tsipras-pri-vota-na-nedoverie-n183174", "text": "Точно с един глас гръцкият премиер Алексис Ципрас спечели вота на недоверие, който парламентът гласува късно снощи. Ципрас получи подкрепата на 151 от общо 300 депутати. Медиите определят оцеляването на правителството като \"драматично\". Наред с депутатите от СИРИЗА в подкрепа на Ципрас гласуваха някои от представителите на досегашния коалиционен партньор \"Независими гърци\" и независими депутати. \"Независими гърци\" напуснаха управляващата коалиция преди няколко дни в знак на несъгласие с Преспанския договор между Атина и Скопие. Именно след разпадането на коалицията Ципрас поиска вот на недоверие. Гласуването беше предшествано от двудневни ожесточени дебати. След тази победа, Ципрас по-уверено ще вкара в парламента споразумението от Преспа за ратифициране.  ", "date": "2019.01.17", "title": "Един глас спаси Ципрас при вота на недоверие"}
{"url": "https://duma.bg/do-2-sedmitsi-tryabva-da-zapochne-smyanata-na-kasovite-aparati-n183126", "text": "Всяка, регистрирана по ДДС, фирма има 2 седмици, в които да започне смяната на софтуера за управление на продажбите и касовите си апарати, за да успее да се вмести в крайния срок до края на март, каза изпълнителният директор на НАП Галя Димитрова на среща с председателя на БСК Радосвет Радев. Според директора на НАП промяната е наложителна заради фискалните загуби от над 300 млн. лв. и укриването на обороти от над 1 млрд. лв. годишно, които са възможни заради пълното отсъствие на регулация на софтуерите за управление на продажбите. За седмица броят на касовите апарати и принтери, управлявани от новия тип софтуер за продажби, се е удвоил, като до момента вече са издадени над 170 000 касови бележки с отпечатан на тях QR код, който ще може да бъде проверен за валидност от всеки потребител със смартфон, стана ясно на срещата. \"Интересът на членовете на БСК и на НАП за справедлива и конкурентна бизнес среда е общ. Разбираме мотивите за промените в законодателството, но срокът наистина е много кратък и трудно изпълним. Разчитаме НАП да действа партньорски спрямо добросъвестните търговци, които са предприели необходимите действия\", каза Радев.", "date": "2019.01.17", "title": "До 2 седмици трябва да започне смяната на касовите апарати "}
{"url": "https://duma.bg/shefkata-na-nap-veche-e-s-25-visoka-zaplata-n183127", "text": "Шефката на НАП Галя Димитрова получи второ увеличение на заплатата за по-малко от година. Тя вече ще получава по 5000 лв. Досегашното й основно месечно възнаграждение, без да се смята допълнителното материално стимулиране на държавните служители, беше вдигнато на 4070 лв. през месец март 2018 г. Решението бе взето на вчерашното заседание на Министерския съвет.  \"Решението е обусловено от водещия принос на ръководителя на приходната агенция за успешното изпълнение на основните стратегически и оперативни цели на НАП за 2017 г., свързани със събираемостта на приходите, доброволното изпълнение на задълженията и предоставяните електронни услуги\", гласят мотивите на правителството. Увеличението е свързано и с повишаването на разходите за персонал в бюджетните организации от 1 януари 2019 г.  Припомняме, че в края на миналата година премиерът Бойко Борисов обяви, че от 1 януари заплатите в обществения сектор ще се вдигнат с 10%. Увеличението с близо 1000 лв. на месечното възнаграждение на Димитрова обаче е с 25%.", "date": "2019.01.17", "title": "Шефката на НАП вече е с 25% висока заплата"}
{"url": "https://duma.bg/politseyski-ekshan-kray-stara-zagora-presledvat-beglets-s-200-kmch-n183170", "text": "Истински екшън между няколко полицейски автомобила и шофьор-беглец е имало тази нощ между Стара Загора и Пловдив. Нарушителят, който първоначално не спрял на стоп-палка, профучал през още няколко патрула и на моменти шофирал с над 200 км/час. Гонката приключила край Пловдив между селата Ягода и Ръжена. Двама от пътниците в колата са задържани, трети се издирва.  Всичко започва след като водач на “Пежо” не спира на стоп палка на екип от КАТ в Стара Загора. Автомобилът тръгнал с висока скорост към изход на града, а полицаите го последвали. “Пежо”-то се качило на магистрала \"Тракия\" и поело в посока Пловдив. Екип на КАТ от Чирпан също опитал да го спре, но водачът не се подчинил и на техните сигнали. През цялото време патрулите от Стара Загора преследвали беглеца, като на моменти скоростта достигала близо 200 км/ч. Преди да достигне Пловдив, автомобилът слязъл от магистралата и поел към Карлово. Подминал града и продължил в посока Казанлък, все още преследван от колата на КАТ от Стара Загора. Полицията в Казанлък завардила всички входове към града, но беглецът отново не тръгнал в очакваната посока. Колата се отклонила южно от Казанлък към селата Бузовград, Розово, Кънчево и Ръжена. Там полицаите успели да му устроят засада и го спрели между Ръжена и село Ягода. Оказало се, че в автомобила има трима души. Те зарязали колата и побягнали. Двама от тях били задържани от полицията между Ръжена и село Ягода, третият успял да избяга. В издирването му се включиха кучета и 20-ина служители на полицията. Свидетели съобщиха, че се е чул изстрел, но не е ясно дали наистина е имало стрелба и кой е стрелял. Задържаните са на 23 и 32 години. Единият е криминално проявен. Преди да бъдат спрени за рутинна проверка, са били в казино и са употребили алкохол.", "date": "2019.01.17", "title": "Полицейски екшън край Стара Загора, преследват беглец с 200 км/ч"}
{"url": "https://duma.bg/boris-%D1%96%D1%96%D1%96-obeshtava-na-hitler-da-okupira-chast-ot-frantsiya-n183112", "text": "През 2019 г. се навършват 75 години от разгрома на българския монархофашизъм и дълбоко изстраданата велика победа на 9.ІХ.1944 г. Ще се опитаме с предстоящи публикации в следващите месеци да ви убедим, че думите монархофашизъм и изстрадана велика победа са точни. Това ще направим само с автентични документи и неизвестни, забравени, или тенденциозно премълчавани факти. Няма да се натрапва никому нищо. Нека всеки сам се убеди кое как е било. Основание за заглавието на днешната публикация ни дава информация, изпратена от генерал Павел Фитин (1907-1971) до Георги Димитров, тогава генерален секретар на Коминтерна. Ген. Фитин ръководи външното разузнаване на СССР от 1939 до 1946 г., оглавява го едва 32-годишен. Той е един от най-легендарните му ръководители, но е с нелека съдба. Огромни са заслугите му за победата във Втората световна война, той е прототип на началника на съветската разведка Владимир Громов от емблематичната киноепопея \"Седемнадесет мига от пролетта\", до когото Щирлиц изпраща своите радиограми. На ръководеното от Фитин разузнаване се дължи в голяма степен и създаването на съветската атомна бомба. Спряхме се по-обстоятелствено на фигурата му, за да стане ясно, че той никак не е случаен човек и достоверността на информациите с неговия подпис е гарантирана. С тях, преди те да стигнат до Георги Димитров, се е запознавал Сталин! Днешните две, които са почти неизвестни, разкриват в пълнота какво се случва в родината ни по онова време. Силно е било съветското разузнаване и у нас! Оказва се, че то е имало свои информатори дори в най-близкото обкръжение на царя. Никъде, в ничии спомени, дневници, протоколи от разпити и т.н. на първите ни държавни мъже, не се намеква дори за невероятната информация, че царят ни се е съгласил с настояването на Хитлер да изпрати български армейски корпус, който да замести немските войски във Виши, т.е. да отговаря за хитлеристкия ред в 40% от територията на Франция. На 3 април 1942 г. царят разказва на Богдан Филов как е преминало посещението му при Хитлер, Но министър-председателят не записва в дневника си нищо по темата Франция. Да напомним - на загадъчните срещи на Борис ІІІ с Хитлер освен него от българска страна не е присъствал никой друг. А кои са съветските информатори няма да гадаем, защото би могъл да бъде всеки около Борис ІІІ, дори самият той... И още нещо - корпус наистина е изпратен, но в Сърбия. Нечовешки жестокости е била принудена да върши от ръководството й там, а и в България, нашата армия. Била е натоварена и с полицейски функции! А какво ли щеше да се случи с родината ни след края на войната, ако армията ни наистина се беше \"развихрила\" и във Франция?! Информация от началник управление на НКГБ до генералния секретар на Изпълкома на Коминтерна за положението в България и за решението на българското правителство да отдели един армейски корпус за изпълнението на окупационна служба в Гърция и Сърбия 28 април 1942 г. ИККИ Получихме от България следната информация: 1. По сведения от близки до двореца лица, по време на пребиваването на цар Борис в Берлин последният се е договорил с Хитлер, че България ще предостави на разположение на Германия един армейски корпус за замяна на немските войскови части, разположени на окупираната територия на Франция. Във връзка с идването на власт на Лавал (Пиер Лавал, 4 пъти министър-председател на Франция, осъден на смърт от френския \"Народен съд\" и екзекутиран заради сътрудничеството му с Третия райх) това решение уж е отменено и България няма да изпраща свои войски във Франция. В замяна на това в средата на месец май българската армия ще е длъжна да замени немските и италианските войски в Гърция и Сърбия. За това на българите е обещано да им се даде Солун и част от Западна Македония. На 17 април се е състояло специално съвещание на българския щаб, посветено на изпращането на български войски в Сърбия и Гърция. На това съвещание е присъствал командващият на немските войски на Балканите генерал Кунце (заместник на маршал Лист). 2. Немците насрочват настъплението на източния фронт към момента, когато ще се освободят войските им на Балканите и във Франция, където те имат до 25 дивизии. В Сърбия и Гърция немците имат не повече от 5-6 дивизии. 3. Италианските войски спешно се прехвърлят от Гърция и Италия към гръцките острови в Средиземно и Егейско морета. 4. Реорганизацията на правителството, станала на 11 април т.г., се оценява като желание на царя да има още по-безличен кабинет, сляпо подчиняващ се на неговите указания. Този кабинет трябва да осъществи редица полуфашистки мероприятия в областта на т.нар. \"умиротворяване\", усилване на борбата с комунизма и още по-голямо приспособяване на стопанството на страната към нуждите на Германия. Царят няма намерение да допусне до властта отявлени фашисти от типа на Луков-Цанков, тъй като се опасява, че с това окончателно ще се компрометира в очите на народа и дори може да бъде лишен от властта. Новият кабинет е подбран по такъв начин, че хем е удобен на царя, хем не предизвиква особени забележки у немците.  Една от причините да бъде изваден от състава на правителството министърът на външните работи Попов е това, че в Белград в архивите са били намерени някои документи, в които Попов се характеризира като човек с ярки просръбски настроения. Говори се също, че Попов не е одобрявал отделни правителствени мероприятия от профашистки тип. Замяната с генерал Михов на бившия военен министър Даскалов е станала във връзка с това, че последният за четирите години на своето пребиваване на поста министър не е успял коренно да преустрои армията. На Даскалов е вменена вината за замърсяването на армията с комунистически елементи, наличието на антинемски настроения в армията, а също - разкритите в последно време редица нелегални организации, които са прониквали в армейските арсенали и са похищавали от тях оръжия за своите цели. 5. В софийските пощи отново са извършени масови арести, 37 души от арестуваните са обесени след присъда от закрит съд. 6. От българските войнски части, намиращи се в Сърбия, 1700 души войници с оръжието си са преминали на страната на партизанските части на Михайлович.  7. Сред българските летци се прави допитване за желаещи да заминат на източния фронт. До настоящия момент броят на изявилите желание за това не надвишава 30 души.                             РЦИДНИ, ф. 495, оп. 74, д. 85, л.65-6711 Информация от началника на управление в НКВД-НКГБ до Генералния секретар на Изпълкома на Коминтерна за положението в България 10 юли 1942 г. ИККИ Получихме от България следната информация: 1. Българското правителство е притеснено от продоволствените трудности и взема изключителни мерки за \"умиротворяване\" на населението. В страната се правят масови арести и екзекуции на леви елементи, опозиционни спрямо правителството. Всичко това се прави по указание и по изискване на гестапо. 2. В страната се шири и расте недоволството. Такова недоволство укрепва също и в армията. Продължават чистките в армията, арестите и разстрелите на военни. Много военни са арестувани в Скопие, в Битоля и в Тракия. На всички тях се предявяват обвинения за антидържавна дейност. 3. Както се предполага, в най-близко време правителството ще вземе мерки в посока по-активна помощ за немците. В частност, говори се, че България е длъжна да отдели за немците контингенти за активно участие на фронта, като облече това във формата на доброволчески легион. 4. Полицията продължава да издирва активно парашутисти, около 60 на брой, които според нейните сведения още се намират в България. 5. В групата на заловените парашутисти е българският политемигрант Киров, роден в гр. Ихтиман. 6. В настоящия момент преместват от концлагерите в София тези затворници, които някога са живели в СССР, учили са в Съветския съюз или са завършили военни училища в царска Русия. Засега не е известна целта на провежданите мероприятия за тези премествания на затворници.                                 РЦХИДНИ, ф. 495, оп. 74, д. 85, л. 86-87 \"Българо-съветски политически и военни отношения (1941-1947), (Статии и документи)\". Военно издателство, 1999 г. на научната конференция \"Втората световна война, България и следвоенния свят\"  Коренно различен е статутът на Българската войска след 13 декември 1941 г., когато страната е въвлечена в орбитата на Втората световна война. По това време военнополитическата и стратегическата ситуация и обстановката по фронтовете започва да се изменя в ущърб на Вермахта. Планът \"Барбароса\" по същество е провален... Командването на Вермахта започва упорито да търси резерви за източния фронт.  Ситуацията на Балканите също започва да се усложнява. В Югославия и Гърция антихитлеристката съпротива се разраства... Обявяването на \"символичната\" война се използва незабавно от върхушката на Райха за превръщане на Българската армия в сила за борба със съпротивителното югославско движение. Това всъщност е цената на настойчивия отказ на София да изпрати войски на източния фронт. Формиран е 1-ви български корпус под командването на генерал-лейтенант Асен Николов и началник щаб полковник Стойко Иванов... общо около 23 хиляди души... По план и изискване на \"Командване Белград\" още в края на януари 1942 г. на 1-ви корпус е разпоредено да започне прочистване на полосата от въоръжени формирования на сръбските съпротивителни групировки. От 13 до 18 февруари 17 дивизия провежда прочистване на Пасиача планина от местни чети. В тези действия дават безвъзвратни загуби (убити) и от двете страни - 700 сърби и 16 български войници... По плана на командване \"Белград\" от началото на 1943 г. до края на ноември с.г. корпусът провежда 592 различни по мащаб акции за прочистване, при което жертвите в хора от двете страни са твърде значителни. Югославската съпротива губи 1120 убити, 27 ранени и 1186 пленници, българските войски - 145 убити, 124 ранени и 136 изчезнали без вест. А само през първата половина на декември 1943 г. в ожесточените боеве югославяните загубват 2296 убити, почти 4000 ранени, 2668 пленени и 28 дезертьори заедно с голямо количество пехотно въоръжение... Освен против външен противник по време на войната на българската армия се вменява в дълг и функция да се бори и срещу вътрешно противодействие като елемент на защитата на териториалните граници... До 1942 г. командването на войската съсредоточава усилията си за разкриване на нелегална организация и съмишленици в нейните формирования. Още в 1941 г. във Военното министерство са разработени планове за борба с противодържавните елементи с кодови наименования \"Аспарух\" и \"Асен\", през март 1942 г. отново Министерството на войната спуска до ръководния състав специално \"Упътване за борба срещу партизаните\" В него се обясняват формите и методите на действия, прилагани от войсковите формирования по разкриване и унищожаване на партизанските единици... Широкомащабното използване на войска започва след тайно приетото от правителството на Иван Багрянов \"Постановление за унищожаване на партизанското движение.\" ...То беше строго поверително и съвсем кратко, само от няколко реда. Партизанското движение в страната е взело застрашителни размери, поради което Министерският съвет възлага на войската тя да го унищожи. На 29 юли министър-председателят И. Багрянов пред разширения състав на Висшия военен съвет (командващите армии, командирите на съединенията и инспекторите на родовете войски) поставя задача, ако е необходимо, да се привлекат 100 хил. души, но да се проведе офанзива за ликвидирането на въоръжената антифашистка съпротива. В изпълнение на тези указания през лятото на 1944 г. се провеждат няколко мащабни по размах и значителни по резултати акции с войскови формирования: Западните покрайнини, Родопите, долината на р. Стряма и в Търновско. Така в акцията \"Осогово\" нелегалните формации загубват общо 2485 души, от които 1422 убити, 210 огневи средства - различни типове оръжие... В тези действия войската също жертва от общо 216 души, извадени от строя, 87 са убитите и 22 изчезналите без вестЕ В хода на настъплението на войската срещу отечественофронтовската съпротива масата от личния състав съзнава, че се върши братоубийство и вместо държавата да се стабилизира, тя още повече се подрива и кризата в нея се задълбочава. Констатирани са дори случаи на неправомерни и противозаконни изстъпления от отделни командири (офицери и подофицери) и войници, което впоследствие предизвиква широка вълна на отмъщения... \"България между хитлеризма и антифашизма през Втората световна война 1939-1945\", Сборник доклади и научни съобщения от конференцията, София, 20 април 2005 г., Военно издателство, 2005 г.", "date": "2019.01.17", "title": "Борис ІІІ обещава на Хитлер да окупира част от Франция"}
{"url": "https://duma.bg/podstrizhesh-li-istoriyata-tezhko-ti!-n183111", "text": "Има такава професия - да служиш на закона и да защитаваш обществото. За хората, посветили живота си на това право дело, се разказва в Музея на МВР. Адресът е: \"Лавеле\" 30, намира се зад Съдебната палата. Там няма как погледът да пропусне старата кокетна сграда с жълта фасада, с орнаменти. Изложбената зала е на втория етаж и представя времето от 1879 г. до наши дни: снимки и документи, оръжие, униформи, награди, оборудване, веществени доказателства, иззети в хода на разследването на нашумели престъпления. Има какво да се види.  Като по чудо сред експонатите е оставена камера, която е била прикрепена на балон, пуснат да лети над нашата територия. Някога, всъщност не толкова отдавна, западните тайни служби са използвали и тези шпионски средства, готвели са ги в Гърция и Турция. Струва ми се, че по-рано в музея имаше още \"подаръчета\", подхвърляни от доброжелателите човеколюбци по родните улици - като например детски играчки, заредени с взрив. Сега, незнайно защо, те са махнати от витрините. Винаги се намира висшестоящ мискинин, който си присвоява правото да реже с голямата ножица шарения килим на историята ни. Нарича се политическа целесъобразност или казано простичко: политическо слагачество.  Историята не е ничия собственост, тя е друго измерение, където са втъкани кръвта, вярата и тъгата на народа. Причудливите й шарки стават наши ориентири - разкриват защо сме такива и какво ни очаква. Посегнем ли да я подстрижем, мигом ставаме за посмешище. Ето затова трябва да се примирим с миналото и да си го кътаме.  Музеят не е голям, той дори като че ли се е смалил за времето от предишното ми посещение. Помещенията се нуждаят от ремонт. Предполагам, че в хранилищата се пазят много предмети, които си заслужава да бъдат изложени на показ, само че за тях сега няма място в залата. Самата експозиция би могла да бъде оформена поновому, за да стане по-привлекателна и познавателна за съвременния посетител. Естествено, държавата няма пари за подобни неща. А заради принадлежността на учреждението към МВР не може да се събират средства за неговото поддържане от частни дарители. Затова хората, които работят на това място и съвестно се грижат за него, заслужават уважение и благодарност.   Какво смятат да направят отговорните лица, за да съхранят Музея на МВР? Има ли проекти за неговото развитие (без идеология и фризури, само факти)? И как може широката публика да бъде приобщена към това начинание? Ние дължим този знак на внимание към хилядите мъже и жени, посветили живота си на закона и на нас.", "date": "2019.01.17", "title": "Подстрижеш ли историята, тежко ти!"}
{"url": "https://duma.bg/napusna-ni-prof-snezhina-galabova-n183142", "text": "Една от най-изявените пианистки в българското музикално изпълнителско изкуство - проф. Снежина Гълъбова, майка на музиканта от \"ФСБ\" Иван Лечев, почина на 14 януари на близо 90-годишна възраст, информира БиТиВи. Проф. Гълъбова е сред най-високо ценените музиканти у нас с богата творческа биография. Заедно със съпруга си - прочутия цигулар проф. Боян Лечев, е имала възможност да представя в чужбина изкуството на акомпанятор, на музициращ артист на сцената в камерно дуо. Работи като пианист в радиосъстава \"Росна китка\", става и първият щатен пианист в Радиооркестъра на БНР. Проф. Гълъбова бе и сред най-уважаваните професори в НМА \"Проф. Панчо Владигеров\". Тя ще бъде изпратена в последния й земен път на 18 януари в 12 ч. на Централните софийски гробища.", "date": "2019.01.17", "title": "Напусна ни проф. Снежина Гълъбова"}
{"url": "https://duma.bg/slanchevo-i-toplo-n183171", "text": "Слънчев и топъл ден ни очаква днес. Температурите рязко ще се повишат и на места максималните ще достигат 12 градуса. За района на София ще са около 7 градуса. След обяд се очаква временно увеличение на облачността, ще духа умурен вятър от юг-югозапад. Над Черноморието ще бъде предимно слънчево с временни увеличения на облачността. Ще духа до умерен, предимно южен вятър. Максимални температури на въздуха: 8-11°. Температурата на морската вода е 5-7°. Вълнението на морето ще бъде 1-2 бала. В петък ще остане топло, но облаците ще са повече. През уикенда се очакват валежи, предимно от дъжд, температурите ще останат положителни.", "date": "2019.01.17", "title": "Слънчево и топло"}
{"url": "https://duma.bg/studenti-ot-natfiz-igrayat-v-pomosht-na-ivaylo-n183143", "text": "Абсолвентите на проф. д-р Атанас Атанасов се нуждаят от финансиране и дарения, за да се представят на фестивала \"Festival Reves D'avant L'aube 2019/\"Сънища преди зазоряване\" 2019\" през юли в Париж, но решиха да посветят последния си дипломен спектакъл на сцената на Театър НАТФИЗ на Ивайло Карабанчев. От четирите свои учебни представления, класът избра да играе \"Ние, духовата музика!\" по разказите на Йордан Радичков, в постановка на Петринел Гочев, за да подпомогне 16-годишното момче в борбата с мускулната дистрофия. До момента класът е набрал 3500 лв. Кутията за дарения ще обикаля публиката след всяко представяне на пиесата до дипломирането през май. Състоянието на Ивайло Карабанчев регресира, без лечение и рехабилитация животът на момчето е застрашен. Ако имате желание и възможност да помогнете, посетете \"Ние, духовата музика!\" на 29 януари в Театър НАТФИЗ и следете игралните дати на спектакъла през следващите месеци, приканват от академията.", "date": "2019.01.17", "title": "Студенти от НАТФИЗ играят в помощ на Ивайло"}
{"url": "https://duma.bg/sakrovishta-ostavat-oshte-mesets-v-kraglata-zala-n183144", "text": "Значителни археологически открития бяха направени през 2018 г. - златни и сребърни монети, пръстени, обеци, накити, обкови и пр., както и уникален оловен печат на императрица Ирина-Йоланда, втората съпруга на император Андроник II Палеолог. Поради изключителния интерес към изящните древни предмети и културни ценности експозицията в НИМ се удължава до средата на февруари.  Забележителните ценни находки бяха открити на територията на цялата страна - по черноморското крайбрежие, в Родопите, в Централна Северна и Северозападна България, в Плана планина, Витоша, Карловската котловина, Тракийската низина, София. Изложбата \"Археологическите открития на Националния исторически музей. Обекти, съкровища и проучватели през 2018 г.\" е разположена в Кръглата зала на музея.", "date": "2019.01.17", "title": "Съкровища остават още месец в Кръглата зала"}
{"url": "https://duma.bg/0gms-shkaf-gostuva-na-sghg-s-izlozhba-na-ivan-paskalev-n183145", "text": "\"Прототип\" е първата официална самостоятелна изложба на Иван Паскалев в София. Тя се открива на 18 януари и ще остане до 28 февруари в пространството на \"0GMS-шкаф\", което гостува за втори път в Софийската градска художествена галерия. Куратор е Даниела Радева. \"0GMS\" е едно от най-малките по размери изложбени пространства в света и същевременно една от най-прогресивните независими галерии за съвременно изкуство в България. Създава се от художниците Иван Мудов, Камен Стоянов и Стивън Гермор през 2009 г. и досега функционира под различна форма - галерия в апартамент, шкаф или чекмедже. През 2011 г. се трансформира в художествен обект, произведение на Иван Мудов, със заглавие \"0GMS-шкаф\", показано за пръв път в галерия \"Hilger Contemporary\" във Виена.  В изложбата \"Прототип\" образите на Иван Паскалев се движат между абстракцията и обектите от съвременната визуална среда. Наративът се появява между смисъла на това, което виждаш, и това, което разбираш. Работата \"Прототип\" е почти невъзможно да бъде възпроизвеждана или документирана. В съответствие с пространството на \"0GMS-шкаф\", изложбата е формирана така, че да коментира идеите за видимото и невидимото, за скриване и откриване, за пълно и празно, за появяване и изчезване. Движението при отварянето и затварянето на четирите слоя променя образа, или по-точно - създава безкрайно много образи. Но зрителят трябва да участва и да ги моделира сам. Иван Паскалев е роден през 1980 г. в София.  Завършил е изящни изкуства и история на изкуството в LMU в Мюнхен. През 2017 г. печели наградата на II биенале за видеоарт на Бавария \"Videodox\".", "date": "2019.01.17", "title": "\"0GMS-шкаф\" гостува на СГХГ с изложба на Иван Паскалев"}
