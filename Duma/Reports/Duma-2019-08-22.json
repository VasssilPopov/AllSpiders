{"url": "https://duma.bg/mantalitet-n198248", "text": "Нашите пътища не само са най-лошите в ЕС, но са и най-смъртоносните. След голям инцидент държавата презглава се втурва да решава проблема. Създавайки поредния орган, без да казва какво е свършил предишният. И всичко - постарому. Имитирайки дейност, периодично КАТ спретва акции - за колани, за превишена скорост и прочие (стр. 4). Чиновническо безсилие. Защо изобщо го правят? По-добре да не правят нищо, отколкото безсмислици. Акция - числа, акция - числа. А безплатното обучение по дрифт, с което затвориха един от изходите на София през уикенда? За да учат младите да въртят гуми и да карат бясно в големия град! За да спят спокойно утре органите на реда, когато апашите арогантно препускат по булевардите, пришпорили луксозни лимузини, купени с пари на мама и тате. Защо бе, хора? То е като да сложите хартиени мантинели на виадуктите или да давате по-малко вреден наркотик на наркоманите. Пътни инциденти винаги ще има. По различни причини - лоши закони, калпави пътища, безхаберие на чиновници или стечение на обстоятелства. И заради манталитета на част от шофьорите. Това, последното, трудно се променя. Този манталитет обаче се просмуква в управлението на държавата, от която очакваме да се справи и с войната на пътя. Как?", "date": "2019.08.22", "title": "Манталитет"}
{"url": "https://duma.bg/bsp-nominira-pencho-milkov-za-kandidat-kmet-na-ruse-n198241", "text": "Депутатът Пенчо Милков е номиниран от БСП за кмет на Русе. Това обяви вчера членът на ИБ и зам.-председател на ПГ \"БСП за България\" Крум Зарков на пресконференция. Милков е подкрепен от АБВ, Политическото движение \"Социалдемократи\", Движението за радикална промяна \"Българска пролет\" и Съюза за отечеството. Петте партии се обединяват в коалиция под името \"Обичаме Русе\" и ще се явят на местния вот и с единна листа за общински съветници. \"Причината за създаването на коалицията е обичта към Русе. Обединяват ни и куражът да се изправим срещу статуквото, и вярата, че е открит точният човек, който да заеме поста кмет на Русе. Пенчо Милков е доктор по право, секретар на ПГ \"БСП за България\" и член на правната комисия\", подчерта Зарков. Пенчо е дълбоко свързан с Русе, този град тече във вените му, но той е готов и с програма, която да реализира растежа, от който имаме нужда, обясни той. Зарков е категоричен, че целта на коалицията е да се постигне ново, единно, компетентно, прозрачно и най-вече почтено управление на Русе. \"Наясно съм с трудностите, които ще срещна, знам пред какво се изправям. Виждам как можем да изградим в Русе живот, който да накара жителите му да се гордеят. Амбицията ми е да накарам съгражданите си да искат промяна и да спомогнат за нея, защото положението в държавата е неприемливо. Трябва да спрем да слушаме скептиците, които непрекъснато ни убеждават как няма как тя да се случи. Нека да въведем Русе в XXI век. Това изисква нови решения и нов тип политици\", заяви Милков. Той бе категоричен, че високите цели могат да бъдат постигнати само с единение. Кандидатурата му официално ще бъде издигната на общинската конференция на БСП на 31 август. БСП издигна Илиян Александров за кмет на община Пордим. Той е председател на Общинския съвет. Бил е кмет на общината през периода 2011-2015 г. В надпреварата за кметския пост в Никопол влиза Ивелин Спасов. Той е собственик на \"Дунав- Никопол\" ЕООД. Фирмата е сред водещите предприятия в сферата на дървопреработването в Северна България.", "date": "2019.08.22", "title": "БСП номинира Пенчо Милков за кандидат-кмет на Русе"}
{"url": "https://duma.bg/stolichnoto-kmetstvo-s-rekorden-broy-otkazi-za-dostap-do-informatsiya-n198242", "text": "Столичната община е отказала на рекорден брой заявления за достъп до обществена информация през миналата година, показа проверка на ДУМА. За 2018 г. в кметството са постъпили малко над 1180 молби за получаване на различен вид данни, но тя ги е отхвърлила в половината от случаите. В същото време 2018 е рекордна и по отношение на броя на молбите с искане на информация спрямо предходните години. Причините за отказите обаче не се посочват. В половината от случаите хората са подали жалби в съда за невъзможността да получат исканата от общината информация.  През 2017 г. например заявленията са били 600, а отказите - 88. През последните 7 години се забелязва трайна тенденция на увеличаване на отхвърлените заявления. Основно редови граждани са искали да получат нужните им данни от кметството, сочи справката. След тях се нареждат неправителствени организации, журналисти и фирми. Данни от главния архитект Здравко Здравков пък са поискали едва стотина души. На 18 от тях те са били отказани.", "date": "2019.08.22", "title": "Столичното кметство с рекорден брой откази за достъп до информация"}
{"url": "https://duma.bg/dve-sela-zaplashvat-s-buntove-n198243", "text": "Жителите на две села заплашват с бунтове. Едното е Долна Вереница, Монтанско, където хората се готвят за гражданско неподчинение. От години те се оплакват от проблеми с водоснабдяването. Според тях причината не е липсата на вода, а лошото управление на ВиК дружеството. Кметът на селото Ивайло Иванов посочи, че през последните 5 години положението се е влошило заради безотговорното отношение на компанията. \"Вода имаме и Община Монтана отпусна средства за тръбен кладенец, но ВиК така и не искат да го приемат. В същото време във вилната зона в местност Палековото абонатите непрекъснато се увеличават и поради липса на водоизточник те вземат от нашата вода\", обясни кметът. Другото бунтуващо се село е Загражден, Смолянско. Там заплашват да блокират главния път между Пловдив и Смолян. Причината е, че дългоочакваното строителство на пътя Загражден - Белица така и не е започнало. Акцията е планирана за 24 август заради забавяне на строителните работи с няколко години. Въпреки обявената поръчка и отварянето на офертите през 2018 г. процедурата е била замразена. ", "date": "2019.08.22", "title": "Две села заплашват с бунтове"}
{"url": "https://duma.bg/kat-ustanovi-nad-44-550-narusheniya-na-skorostta-za-sedmitsa-n198244", "text": "При специализираната полицейска операция за контрол на скоростта, проведена от 12 до 18 август по линия на Европейската мрежа на службите на Пътна полиция TISPOL, са установени 44 539 нарушения на скоростта в страната. Открити са 5 издирвани лица и 9 нелегални мигранти. България е на първо място в ЕС по загинали при катастрофи с леки автомобили на 1 млн. жители. Това сочат данните от анализ на Евростат за тенденцията на злополуките на пътя през 2017 г. У нас има най-висок дял смъртност в категорията на леките автомобили с 64 смъртни случая на 1 млн. жители. Това е почти 6 пъти повече от най-ниското съотношение в Малта - 11 загинали. Средният показател за ЕС е 23 смъртни случая на 1 млн. при леки автомобили. Според данните на Евростат при катастрофи с леки автомобили у нас са загинали 456 души, при катастрофи с пътнически автобуси - 5 души, при фатални инциденти с велосипедисти - 35 души, а загиналите пешеходци са 118. Така общият брой на загиналите при пътни инциденти у нас надхвърля 700 души. Данни от доклад на МВР показват, че близо половината от фаталните инциденти са катастрофи с челен сблъсък между автомобили. Те се дължат на навлизане по някаква причина в лентата за насрещно движение, неправилно изпреварване, разсейване, задрямване и др. За 2011-2017 г. при ПТП с челен сблъсък са загинали 910 души, ранените са 6995, като повечето от пострадалите нямат вина за катастрофата. Черната статистика на пътните инциденти с фатален край само за първите 6 месеца на тази година показва: 254 загинали и 3653 ранени при близо 3 хил. ПТП. Това означава по около 250 инцидента всеки месец и 42 убити българи средно на месец при автомобилни инциденти. 25 000 са загиналите при катастрофи в ЕС. В страните членки различен е броят на загиналите при ПТП - от 30 смъртни случая на 1 млн. жители във Великобритания и Швеция до над 90 в България и Румъния. Северната ни съседка държи лидерството по общ брой фатални инциденти, по смърт на пешеходци и на велосипедисти. В Малта има най-малко инциденти с фатален край при катастрофи - 11 на 1 млн., в Дания са най-малко инцидентите с пешеходци - 3 на 1 млн., в Естония няма регистрирана смърт на мотоциклетисти, а в Люксембург и Кипър няма загинали велосипедисти, показват данните на Евростат. Започват масови полицейски проверки в Пловдивско заради незаконни гонки. Най-често шофьорите организират нерегламентирани състезания късно през нощта на правите отсечки на булевардите като \"Асеновградско шосе\". За тези нерегламентирани състезания законът предвижда отнемане на шофьорската книжка за 1 година и глоба от 3000 лв., а при повторно провинение - 3 години и 5000 лв.", "date": "2019.08.22", "title": "КАТ установи над 44 550 нарушения на скоростта за седмица"}
{"url": "https://duma.bg/podludiha-darzhavata-s-bombeni-zaplahi-n198247", "text": "Серия от бомбени заплахи, изпратени по електронна поща, подлудиха вчера държавата. Само за няколко часа бяха подадени сигнали за поставени взривове на летищата в София, Пловдив, Бургас и Варна, в сградата на БНТ, както и в редакциите на вестник \"24 часа\" и сайта \"Новини.бг\". Първото съобщение е било още сутринта за бомба на терминал 1 на летището в столицата. След проверка не е открито нищо и работата не е била спирана. Почти по същото време сигнали е имало и на аерогарите в Бургас, Пловдив и Варна. Последвал е заплашителен мейл в националната телевизия. Журналистите са били евакуирани от сградата. В писмото до редакцията на \"24 часа\" е отбелязано, че ще бъде запалена цялата сграда.  Взривно устройство не бе открито и в редакцията на \"Новини.бг\", но хората и там бяха евакуирани. Бизнес сградата на ул. \"Николай Хайтов\" 3-А, в която се помещава новинарският сайт, е част от комплекса \"Есте\" на Кирил Домусчиев. Любопитен детайл е, че в него живее финансовият министър Владислав Горанов, който скандално обяви, че апартаментът му е предоставен безвъзмездно от бизнесмен. В същия комплекс е и офисът на \"Тад груп\", обвинена за хакерската атака срещу НАП. В мейлите на журналистите е пожелан \"честит полет\". Интересен факт е, че в текста пише, че бомбата е \"засадена\". Това било знак, че съобщението е преведено чрез гугъл транслейт. Подателят е uran17@cock.li. Същият имейл доставчик - www.cock.li, бе използван, за да се изпратят сигнали за бомби в училищата в Лос Анджелис през 2015 г. Съобщението се оказа фалшива новина. От ГДБОП са установили, че подобни съобщения са били разпратени до летища и до медии и в други държави от ЕС още във вторник.", "date": "2019.08.22", "title": "Подлудиха държавата с бомбени заплахи"}
{"url": "https://duma.bg/blizo-polovinata-balgari-vinyat-vlastta-za-problemite-si-n198246", "text": "46% от българите обвиняват държавата за повечето проблеми в живота си. 42% е делът на тези, които не са съгласни с такова твърдение, а 12% не могат да кажат. Това сочи проучване на социологическата агенция \"Галъп интернешънъл\", което е част от ежемесечната й изследователска програма. Допитването е по повод 30 години от началото на промените у нас. То е проведено в периода между 2 и 9 август сред 839 души.  Най-младите респонденти между 18 и 25 години, които са родени след 1989 г., в по-голяма степен са склонни да винят себе си, а не толкова държавата за проблемите в живота си. Вероятно с възрастта нарастват и поводите да виним държавата, а и обективната вярност на това обвинение, коментират от агенцията. Закономерно привържениците на управляващите са по-малко критични. Според социолозите ясно личи, че обществото по-скоро базира моралните си критерии на някакво усещане за здрав разум, отколкото на законовите детайли. 68% от участниците в проучването споделят мнението, че най-важно е нещата в живота да са справедливи, а невинаги точно по закон. 19% казват, че това твърдение не се отнася за тях, а останалите 13% не могат да преценят.  57 на сто от анкетираните признават, че обръщат голямо внимание на мнението на околните за тях, 38% твърдят, че то не е от значение, а 5% не могат да кажат. Според социолозите това, което мислят другите за нас, е важен обществен регулатор за всички възрасти. Над 50% от запитаните определят общественото мнение като важно.  На фона на останалите институции в България църквата се ползва със сравнително високи нива на доверие. След кратки колебания и кризисни моменти, породени от различни скандали, свързани с някои духовници, след избора на патриарх Неофит през 2013 г. доверието в църквата се запазва на нива между 40 и 50% и като цяло е трайно по-високо от недоверието. Резултатите от допитването регистрират, че българите свързват църквата и с редица хронични проблеми, като връзки с бизнеса и луксозен живот на духовници, липса на достатъчно близка до живота на хората дейност, намаляване на ролята на религията в съвременното общество, принадлежността на висши духовници към бившата Държавна сигурност и др.", "date": "2019.08.22", "title": "    Близо половината българи винят властта за проблемите си"}
{"url": "https://duma.bg/sportat-po-televiziyata-dnes-n198254", "text": "Лига Европа, първи плейофи ПО ДИЕМА СПОРТ 20.30 Лудогорец - Марибор ПО ДИЕМА СПОРТ 2 22.00 Торино - Уулвърхемптън ПО МАКС СПОРТ 4 Копа Либертадорес 1.15 Ривър Плейт - Серо Портеньо Копа Судамерикана 3.30 Коринтианс - Флуминенсе ПО МАКС СПОРТ 1 22.00 Турнир в Уинстън-Салем (мъже) ПО ЕВРОСПОРТ 1 18.00 US Open (квалификации)", "date": "2019.08.22", "title": "Спортът по телевизията днес"}
{"url": "https://duma.bg/20-mln-lv-globa-grozi-nap-zaradi-techa-na-lichni-danni-n198245", "text": "Глоба в размер на 20 млн. евро, или 4% от оборота й, заплашва Националната агенция за приходите (НАП), обяви вчера проф. Веселин Целков, член на Комисията за защита на личните данни (КЗЛД). Нищо не са направили от НАП по отношение на защитата на личните данни на гражданите, категоричен е експертът след извършената от комисията проверка на причините за кибератаката отпреди месец. Установено е, че са изтекли над 6 млн. данни, от които над 5 млн. са на живи граждани. Точният размер на санкцията ще стане ясен в края на следващата седмица, когато се очаква да излезе актът за установено нарушение. Целков припомни, че преди няколко месеца КЗЛД е направила запитване към НАП за достъпа до информационните системи, съдържащи лични данни, и за това, че не може този достъп да бъде осъществяван само с ЕГН. Отговорът от НАП бил, че е въведен втори идентификатор - рождената дата. Проверката продължи месец и приключи миналия петък, потвърди пред \"Сега\" и председателят на КЗЛД Венцислав Караджов. \"В четвъртък ще обявим глобата. Няма да е малък размерът, ще е в милиони\", каза той. Комисията е констатирала незаконосъобразен достъп и разпространение на лични данни на български граждани. Установен е броят на ощетените физически лица, включително на чужденците. Караджов не обясни защо комисията още не е връчила акта. Приходната агенция пък още мълчи по въпроса какви точно данни са осветлени онлайн. Междувременно вицепремиерът Марияна Николова, която преди дни оглави Съвета по киберсигурност към МС, обяви в телевизионно интервю, че ще предложи промяна в Наказателния кодекс за увеличаване на санкциите за компютърни престъпления, защото страната трябвало да синхронизира законодателството си с нова евронаредба, регламентираща санкции срещу хакери. В момента наказанията за такива престъпления са от 2 до 8 години затвор, а Николова иска от 5 до 15 години, както и по-високи глоби, блокиране на банкови сметки и конфискация на имущество на хакерите. Николова се похвали, че лично премиерът я поканил за новия пост и увери, че разбира от компютри. Вицепремиерката, която бе издигната от оттеглилия се от поста през ноември 2018 г. Валери Симеонов, се разграничи от всичките му критики към правителството.", "date": "2019.08.22", "title": "20 млн. лв. глоба грози НАП заради теча на лични данни"}
{"url": "https://duma.bg/smenyat-shefa-na-nso-n198239", "text": "Правителството прие решение, с което дава съгласие генерал-майор Данчо Дяков да бъде освободен от поста началник на Националната служба за охрана, считано от 30 август 2019 г. Това съобщи вчера правителствената пресслужба след заседанието на Министерския съвет. В съответствие с чл.7, т.1 от Закона за НСО назначаването и освобождаването на началника на службата се извършва от президента, но след съгласуване с МС. В официалното съобщение на правителството не са посочени причините за освобождаването му. От НСО лаконично уточняват, че Даков сам е подал оставка по лични причини.  Генерал-майор Данчо Дяков зае поста през март 2018 г. Той беше първо съветник по военната сигурност на президента Румен Радев, а след това бе одобрен за началник на НСО. Засега няма официална информация кой ще заеме вакантния пост.", "date": "2019.08.22", "title": "Сменят шефа на НСО "}
{"url": "https://duma.bg/ns-harchi-115-hil-lv-za-chuzhdoezikovo-obuchenie-na-deputatite-n198240", "text": "Народното събрание ще похарчи 115 000 лв. без ДДС за периода 2019-2020 г., за да учат депутатите и служителите в парламента чужди езици. Това става ясно от обществена поръчка за чуждоезиково обучение, публикувана на сайта на НС. Уроците включват усвояването на общ английски, немски и френски език, специализиран английски език за юристи и специализиран английски, немски и френски език за работа с институциите на Европейския съюз. Курсовете ще се провеждат в групи от най-малко 5 и максимум 9 души два пъти седмично или 150 часа. Уроците задължително трябва да са съобразени с работния график на Народното събрание. Към чуждоезиковото обучение ще могат да се включат и депутатите и чиновниците в НС с никакво или слабо ниво на познаване на съответния език, тъй като са планирани уроци за придобиване на основното ниво A1. Най-високата езикова степен, която ще могат да получат, е C1. ", "date": "2019.08.22", "title": "НС харчи 115 хил. лв. за чуждоезиково обучение на депутатите"}
{"url": "https://duma.bg/pravyat-nova-bolnitsa-v-gabrovo-pravitelstvoto-ya-odobri-n198238", "text": "Правителството прие решение, с което одобрява създаването на МБАЛ \"Свети Иван Рилски Габрово\" ЕООД. Това е първата болница, която се създава с решение на МС в съответствие с промените в Закона за лечебните заведения. Тригодишният бизнес план за развитие на болницата предвижда тя да разполага със 107 легла и да изпълнява медицински дейности по вътрешни болести, пневмология и фтизиатрия, кардиология, гастроентерология, нефрология, ендокринология и болести на обмяната, нервни болести, физикална и рехабилитационна медицина и образна диагностика. Съгласно оценката на потребностите, изготвена от Изпълнителната агенция \"Медицински надзор\" въз основа на Националната здравна карта, в област Габрово напълно са изчерпани възможностите за разкриване на нови легла по специалностите гастроентерология, ендокринология и болести на обмяната, нервни болести, както и непрофилирани вътрешни легла, а за нови легла по специалностите кардиология, нефрология, пневмология и фтизиатрия, физикална и рехабилитационна медицина в областта са ограничени. В рамките на процедурата по Закона за лечебните заведения е получено и становище от НЗОК, според което е нецелесъобразно увеличаване на финансирането на болници в Габровско за заплащане на дейности, които се изпълняват от съществуващите лечебни заведения. Затова МС одобри МБАЛ \"Свети Иван Рилски Габрово\" да осъществява дейности по вътрешни болести, пневмология и фтизиатрия, кардиология, нефрология, физикална и рехабилитационна медицина и образна диагностика.", "date": "2019.08.22", "title": "Правят нова болница в Габрово, правителството я одобри "}
{"url": "https://duma.bg/otchuzhdavat-imoti-zaradi-hemus-n198231", "text": "По решение на правителството ще се отчуждават имоти и части от имоти частна собственост за изграждане на малко над 17 километра от автомагистрала \"Хемус\", включително пътен възел \"Плевен\". Имотите се намират в землищата на селата Каленик в община Угърчин, Лисец, Баховица и Славяни в община Ловеч, както и Николаево и Бохот в община Плевен. Средствата за обезщетяване на собствениците са за сметка на АПИ. Решението може да се обжалва пред административния съд по местонахождението на имотите в 14-дневен срок от съобщаването му на заинтересованите.", "date": "2019.08.22", "title": "Отчуждават имоти заради \"Хемус\""}
{"url": "https://duma.bg/sasht-se-okopavat-v-rumaniya-n198229", "text": "САЩ са готови да обсъждат с Румъния възможността за усилване на американското военно присъствие в страната. Това заяви президентът на САЩ Доналд Тръмп на среща в Белия дом с румънския си колега Клаус Йоханис, предаде агенция ТАСС. \"Това е една от темите, по които ще говорим\", заяви американският президент, отговаряйки на въпрос дали Вашингтон е готов да разгледа вариант за увеличаване на американското военно присъствие в Румъния. \"Предполагам, че ще засегнете този въпрос\", каза Тръмп на Йоханис, който е на посещение във Вашингтон. \"Ние ще говорим за това\", повтори американският президент. Други изявления по тази тема не бяха направени, отбелязва ТАСС. На територията на Румъния е разположен комплекс \"Иджис ъшор\" от американската система за противоракетна отбрана. Неотдавна властите в Букурещ се обявиха за създаване на постоянна американска военна база в Румъния, припомня ТАСС. След като прие Клаус Йоханис в Белия дом, американският президент Доналд Тръмп заяви, че САЩ имат много добри отношения с Румъния, допълва информационният сайт Зиаре. Тръмп отбеляза, че в Америка живее голяма румънска общност, която е уважавана. Американският президент бе попитан дали ще посети Румъния, на което той отговори, че \"би му харесало\", но не посочи времеви срок за евентуалната визита, а само каза, че темата ще бъде обсъдена. Американският президент бе попитан и за визите за румънски граждани, пътуващи до САЩ, но не даде отговор, отбелязва Зиаре. В прессъобщение на администрацията на президента на САЩ се казва, че Тръмп е обсъдил с румънския си колега укрепването на партньорството между двете страни чрез засилване на двустранните търговски и военни отношения, както и чрез подкрепа на усилията за премахване на визите за румънци, информира Зиаре. Двете страни ще продължат да си сътрудничат, за да се справят с общите предизвикателства в сферата на сигурността и за да засилят икономическото и енергийното партньорство, посочват от Белия дом. Президентът на САЩ възнамерява да засили двустранните връзки чрез подкрепа на усилията на Румъния за включване в програмата за премахване на визите съгласно изискванията на американското законодателство, се казва още в прессъобщението на администрацията на Тръмп, цитирано от Зиаре. Междувременно стана ясно, че по време на разговора Тръмп и Клаус са се противопоставили на завършването на газопровода \"Северен поток 2\". Мотивът е, че той ще направи съюзниците в региона зависими от Русия за енергийните им доставки. \"Подчертаваме противопоставянето си на \"Северен поток 2\" и други проекти, които правят нашите съюзници и партньори зависими от енергията от Русия\", се казва в съвместно изявление на президентите Доналд Тръмп и Клаус Йоханис.", "date": "2019.08.22", "title": "САЩ се окопават в Румъния"}
{"url": "https://duma.bg/kriza-s-afrikanska-chuma-i-v-sarbiya-n198226", "text": "Сърбия, която се появи на картата на Балканите, благодарение на свинете е изправена пред огромна драма – африканската чума може да отнеме живота на половин милион прасета, предаде БГНЕС.  Опасната болест, която вече върлува в България и Румъния и причини огромни щети на отрасъла, е открита и при нашите западни съседи. Африканската чума е регистрирана в три села около Младеновац миналата седмица.  Експертите по животновъдството предупредиха, че мащабът на тази зараза може да бъде много по-голям, отколкото изглежда сега. По данни от 2017 г. в Сърбия има около 2,9 милиона прасета.  БГНЕС припомня, че развитието на свиневъдството е изиграло изключително важна роля за създаването на модерната сръбска държава в началото на XIX век. Благодарение на огромното количество жълъди сръбските селяни започват да отглеждат свине, които от Белградския санджак и Шумадия се изнасят за Австрийската империя. Така се появява богата класа от местни първенци, сред тях са свинарите Караджорджевичи и Обреновичи. Тези два свинарски рода по-късно ще излъчат кралете на Сърбия. ", "date": "2019.08.22", "title": "Криза с африканска чума и в Сърбия"}
{"url": "https://duma.bg/kriza-v-italiya-n198230", "text": "Италианският президент Матарела прие оставката на премиера Джузепе Конте и го покани да продължи да изпълнява функциите на ръководител на правителството до края на политическата криза. Разговорът между Конте и Матарела е продължил около 15 минути. Държавният глава започна вчера консултации с основните политически партии на страната, за да намери изход от настоящата правителствена криза. Острата политическа криза в Италия започна на 8 август, когато лидерът на партия \"Лига\", вицепремиерът Матео Салвини, информира Конте, че поради сериозни разногласия управляващата коалиция на практика е престанала да съществува, и поиска възможно най-скоро да се проведат предсрочни избори. Салвини призова за нови избори. В разгара на летните отпуски обаче обсъждането на ситуацията и изявлението на премиера беше отложено. Настоящото правителство, включващо представители на \"Движението 5 звезди\" и \"Лига\", положи клетва на 1 юни 2018 г. след продължили три месеца консултации. Коалиционният кабинет работеше въз основа на програма от 30 приоритетни задачи. Пред парламента Конте изрази дълбоко съжаление, че кабинетът трябва да спре да работи. Според него правителството е работило много плодотворно и за благото на Италия. Той също така посочи, че кризата заплашва страната със сериозни рискове и я поставя в уязвимо положение. Конте обвини в безотговорност своя заместник-министър на вътрешните работи и лидер на една от двете управляващи партии \"Лига\" - Матео Салвини, наричайки го опортюнист. \"Заявявам, че министърът на вътрешните работи е нарушил своите ангажименти, преследвайки личните си интереси и интересите на своята партия, проявявайки политическа безотговорност\", каза Конте. Той посочи, че след успеха на евроизборите през май, на които \"Лига\" получи 34%, Салвини е \"търсил повод за криза\". Премиерът също така е припомнил на своя заместник отказа да направи изявление в парламента във връзка с предполагаемото финансиране на \"Лига\" от Русия. По този повод се води разследване. Като цяло речта на Конте, която многократно беше прекъсвана от аплодисментите на сенаторите, а също така от протестните крясъци на законодателите от \"Лига\", се превърна в публична критика на вицепремиера Салвини, отбелязват наблюдатели.", "date": "2019.08.22", "title": "Криза в Италия"}
{"url": "https://duma.bg/rusiya-se-vrashta-v-g-8-n198227", "text": "Президентът на САЩ Доналд Тръмп се обяви за връщането на Русия във формата Г-7 и разширяването му до Г-8, предаде радио \"Свободна Европа\". На брифинг пред журналисти Тръмп определи като \"напълно уместно\" Русия отново да се присъедини към групата на индустриално развитите страни Великобритания, Германия, Италия, Канада, САЩ, Франция и Япония. Изявлението беше направено непосредствено преди срещата на Г-7 във френския Биариц, която ще се състои от 24 до 26 август. Президентът на САЩ Доналд Тръмп е приел предложението на френския си колега Еманюел Макрон Русия да бъде поканена на срещата на Г-7 през 2020 г. в САЩ, написа малко по-късно в туитър американската журналистка от Си Ен Ен Кайли Атууд, позовавайки се на високопоставени източници от американската администрация. Според нейните думи президентите на САЩ и Франция провели във вторник телефонен разговор и се разбрали Русия да бъде поканена на срещата на \"Голямата седморка\" догодина. Атууд отбелязва, че идеята за това била на Макрон.  Руският президент Владимир Путин се срещна с френския си колега в понеделник. В хода на разговора стопанинът на Кремъл нарече полезни всякакви контакти със страните от \"Голямата седморка\" и не изключи възобновяването на формата Г-8. ", "date": "2019.08.22", "title": "Русия се връща в Г-8"}
{"url": "https://duma.bg/tramp-se-obidi-na-otkaza-da-kupi-grenlandiya-n198228", "text": "Решението на президента на САЩ Доналд Тръмп да отложи визитата си в Дания изненада всички. Това заяви официалният представител на кралския двор Лене Балебю, съобщи телерадиокомпанията ДР. \"Това бе изненада. Няма какво повече да кажем по въпроса\", отбеляза Балебю. Датските политици се възмутиха от решението на американския лидер и предложиха визитата не да се отложи, а да се отмени, тъй като датчаните \"си имат и друга работа\". Още по-голямата изненада обаче е причината за отлагането на визитата - нежеланието на Дания да продаде Гренландия. На 16 август стана известно, че Тръмп обмисля възможността да купи острова. Отбеляза се, че тази идея се е обсъждала със съветниците му, които сметнали плана за \"икономически целесъобразен\". Било пресметнато, че стойността на тази сделка може да достигне 10 трилиона долара, като тази сума надхвърля половината от БВП на САЩ. В Дания предложението на Тръмп бе прието като оскърбително, а самия президент - безразсъден. На американския лидер бе предложено на свой ред да обяви продажбата на Аляска. Тръмп трябваше да пристигне на визита в Дания от 2 до 3 септември. Той обаче обяви, че отлага посещението и срещата си с датския премиер Метте Фредериксен. Президентът дори благодари на датчанката, че тя направо му е заявила нежеланието си да продаде Гренландия и по този начин му е помогнала да си спести доста разходи и усилия.", "date": "2019.08.22", "title": "Тръмп се обиди на отказа  да купи... Гренландия"}
{"url": "https://duma.bg/prouchvat-traseto-za-tunel-pod-petrohan-n198232", "text": "Обединение \"Петрохан 2019\" ще направи прединвестиционното проучване за трасето София - Монтана с тунел под прохода Петрохан. Това е най-краткият път, който свързва столицата с Монтана и Видин, и вторият мост над Дунав. Договорът с обединението вече е подписан. Кандидатите в обществената поръчка бяха седем, като пет от тях бяха допуснати до отваряне на ценовите предложения. Обединение \"Петрохан 2019\" печели с най-ниската цена от 275 хил. лв. (330 хил. лв. с ДДС). Срокът за изпълнение на поръчката е 180 дни. Изпълнителят ще трябва да посочи най-малко три варианта за развитие на ново пътно трасе с тунелно преминаване под Петрохан.", "date": "2019.08.22", "title": "Проучват трасето за тунел под Петрохан"}
{"url": "https://duma.bg/temenuzhka-petkova-priyatno-sam-iznenadana-ot-balgarskoto-uchastie-za-belene-n198235", "text": "\"Приятно изненадана съм, че се появиха български консорциуми за участие в проекта за АЕЦ \"Белене\". Ние не успяхме да направим сериозна кампания сред българския бизнес, сред българските консуматори на електрическа енергия. Това е приятна изненада, защото все пак и българските компании дават определени заявки за участието в този проект.\" Това каза вчера енергийният министър Теменужка Петкова пред БТВ. Тя добави, че страната ни ще участва в проекта с оборудването, което е българско. Както стана известно, седем компании, между които две изцяло български, една регистрирана в Германия и една българска с чешко участие, са кандидати за стратегически инвеститор в АЕЦ \"Белене\". Официално писмено са потвърдили предварително заявения интерес руската \"Росатом\", китайската CNNC и Корейската хидроатомна корпорация. Сред българските кандидати е консорциум от фирми около бизнесмена Христо Ковачки и непознато дружество, регистрирано в Козлодуй. Северна Македония е заявила желание да участва с миноритарен дял в проекта и да изкупува част от електроенергията. Френската \"Фраматом\" и американската \"Дженерал електрик\" са заявили готовност да доставят оборудване и да помагат при финансовото структуриране на проекта, както се и очакваше. Петкова каза, че няма информация за собствеността на българските дружества. Тепърва всички те ще бъдат прегледани обстойно и тогава ще може да се каже кой стои зад тях. По думите на министъра има сериозен интерес към реализацията на проекта. Това си личало по имената на участващите в процедурата компании, които тя определи като \"световни лидери в ядрената енергетика\".", "date": "2019.08.22", "title": "Теменужка Петкова:   Приятно съм изненадана от българското участие за \"Белене\""}
{"url": "https://duma.bg/bnb-ochakva-37-rast-na-ikonomikata-n198236", "text": "Нарастването на реалния БВП на България през 2019 г. ще бъде с 3,7%, което е ускорение спрямо 2018 г., когато увеличението бе 3,1 на сто. Това прогнозира БНБ в икономическия си преглед за второто тримесечие на 2019 г.  За периода 2020-2021 г. обаче очакванията са да се забави плавно ръстът на реалния БВП и да достигне 3,4% през 2021 г.  За периода 2019-2021 г. експертите на Централната банка очакват цената на петролните продукти в долари да се понижи спрямо 2018 г., докато цените на неенергийните продукти в долари първоначално да се понижат през 2019 г., но впоследствие да се повишат през 2020 и 2021 г. Годишната инфлация, чиято динамика до голяма степен се влияе от международните цени на петрола и храните в евро, се очаква да се ускори слабо в края на 2019 г., възлизайки на 2,6 на сто, след което да се забави и да остане на нива близо до 2 процента до края на прогнозния хоризонт. Рисковете за макроикономическата прогноза клонят към реализиране на по-слаб растеж на реалния БВП и произтичат най-вече от външната среда, където има рискове от по-слабо от прогнозираното нарастване на търсенето на български стоки и услуги. Вътрешен фактор, който създава несигурност за реализиране на прогнозата, е динамиката на съфинансираните от ЕС и от националния бюджет публични инвестиции. Рисковете пред реализирането на прогнозата за инфлацията произтичат най-вече от възможността за по-висока цена при енергийните продукти и при базисните компоненти. Експерти предупреждават за нова икономическа криза, която може да застигне и България. Икономиката ни усеща първите ефекти от забавянето на световната икономика - свиването на износа, на производството и на инвестициите. \"Пренасянето вече започна. В България имаме свиване на индустриалното производство, имаме свиване на износа, дали това ще даде начало на рецесии в България или просто на забавяне на растежа, сега е рано да се каже\", каза пред БНР Лъчезар Богданов от Института за пазарна икономика. \"България е в по-добро състояние, отколкото беше през 2008 г., когато стартира глобалната финансова криза, но това не означава, че няма да има много бързи и непосредствени ефекти, ако се стигне до по-сериозно забавяне на икономиките на водещите европейски страни.\" А това вече се наблюдава предимно в търговията и в производството.", "date": "2019.08.22", "title": "БНБ очаква 3,7% ръст на икономиката"}
{"url": "https://duma.bg/tol-sistemata-mozhe-da-tragne-ot-fevruari-n198233", "text": "Важно е добре да подготвим тол системата, за да заработи плавно и ефективно, заяви пред БТВ проф. Олег Асенов от АПИ. Експертът обясни, че за момента е трудно да се говори за конкретна дата, на която ще стартира тол системата. По думите му, оптимистично погледнато, стартът й може да е на 1 февруари 2020 г., но крайният срок е заложен за 1 март 2020 г. За момента предвидената тарифа за изминат километър варира между 18 и 25 стотинки. Асенов обясни, че при първоначалните разговори от страна на превозвачите е поискано допълнително оптимизиране на цените, като предстоят интензивни разговори за постигане на консенсус. Експертът посочи, че тарифи под 15 ст. за изминат километър не са здравословни, тъй като се следят разчети от винетките и се изчисляват приходите.", "date": "2019.08.22", "title": "Тол системата може да тръгне от февруари"}
{"url": "https://duma.bg/obezshteteniya-za-izklanite-praseta-sled-1-septemvri-n198234", "text": "След 1 септември ще започне изплащането на еднократната помощ в размер на 300 лв. на стопаните, предприели мерки за почистване и дезинфекция на обектите след доброволно усвояване на месото от прасетата в личните стопанства, съобщиха от БАБХ. Право на обезщетение имат стопанствата в 20-километровите санитарни зони около индустриалните ферми и тези, определени с висок епизоотичен риск от областните епизоотични комисии. Представители на областните дирекции по безопасност на храните ще посетят населените места за изплащане на подпомагането, за което кметът предварително ще обяви деня и часа. Средства ще се превеждат и по банков път. Ще се подпомагат собственици, които отглеждат до пет прасета за угояване, разположени в санитарни зони и отглеждани във ферми тип \"лично стопанство\", които не продават на пазара, а добиват месо само за лична употреба. Те трябва да бъдат включени в списък, изготвен от кмета на населеното място и заверен в срок до 26 август.  Нов случай на африканска чума е регистриран в Държавно ловно стопанство \"Витошко-Студена\". Това каза инж. Дамян Дамянов, директор на Югозападно държавно предприятие, цитиран от \"Фокус\". По думите му така случаите на територията на предприятието стават общо 4: новият случай и старите в държавните ловни стопанства \"Искър\", \"София\" и \"Елин Пелин\". Въпросното диво прасе е намерено в капан и пробата е положителна. Дамянов каза още, че при ловците работят 50 капани за улов на дива свиня, а в държавните райони капаните са 90. ", "date": "2019.08.22", "title": "Обезщетения за изкланите прасета - след 1 септември"}
{"url": "https://duma.bg/ag-otdelenieto-vav-vratsa-shte-chaka-oshte-za-remont-n198237", "text": "Ще бъде прекратена процедурата по обществената поръчка за основна рехабилитация на акушеро-гинекологично отделение в МБАЛ \"Христо Ботев\", съобщи изпълнителният директор д-р Петър Керемедчиев. По думите му ще бъде прекратена процедурата и ще бъде обявена нова обществена поръчка, като предложението предстои да бъде внесено пред съвета на директорите. Ръководителят на врачанската болница смята, че и трите фирми, подали предложения, са направили \"смехотворни оферти, които не отговарят на заданието\".  Д-р Керемедчиев каза, че колегата му Евгени Любенов, заемал поста преди него, няма вина за ситуацията. Дейностите, описани от фирмите, не отговарят на заданието и това е причината ремонтът да бъде спрян за пореден път. Той припомни, че МЗ е отпуснало около 240 хил. лв. за този ремонт. Припомняме, че още през 2017 г. болницата във Враца беше пред затваряне. После лекари бяха обвинени в източване на над 30 000 лв., а медицинските сестри блокираха пътища неколкократно заради неизплатени възнаграждения и ниски заплати. Миналата година спря работа детското отделение на болницата.", "date": "2019.08.22", "title": "АГ отделението във Враца ще чака още за ремонт"}
{"url": "https://duma.bg/koy-zapovyada-da-se-unishtozhi-do-krak-saprotivata-v-balgariya-n198218", "text": "Известно е, че през лятото на 1944 г. - месец-два преди съдбовната дата Девети септември, се екзекутират  масово, без съд и присъда, партизани и ятаци. Но защо точно тогава? Показанията, които дава като свидетел пред Първи състав на Народния съд генерал Борис Димитров (1896-1945), командир на създадената в началото на 1944 г. жандармерия, са малко известни. Целта на привикването му в съда е да се установи дали масовите репресии и зверства, които се извършват при преследването на нелегалните в България по време на Втората световна война, са \"художествена самодейност\" на низши чинове, или са следствие на план, утвърден от министър-председателя Багрянов, регентите и министрите. Генералът е категоричен: всичко тръгва отгоре! За това говорят и десетките височайши заповеди. Властимащите по онова време са в безизходица пред разрасналото се и застрашаващо властта им партизанско движение. И \"горещото картофче\" на отговорността панически се прехвърля от полицията на армията, от армията на полицията, пак на армията, на жандармерията, на ловните роти и контрачетите, които така и не постигат възложеното им отгоре: до края на август 1944 г. да ликвидират напълно съпротивата. На главорезите с униформи и без униформи са отпуснати милиони за възнаграждение на жестокостта им. Спешно се предприема и \"смекчаване\" на репресиите срещу ятаците - да бъдат набързо съдени, преди да ги екзекутират (каква милост!), а главите на партизаните да не се набиват на колове, защото се оказало, че това има обратен ефект. Усетили са се все пак какви ги вършат. Борбата е наистина \"безмилостно жестока\", но хилядите обикновени хора от съпротивата, чиито имена и героизмът им днес са брутално обругани, са победители.   Победители? Техните палачи бяха оневинени от Върховния съд на републиката през 1996 г. пред равнодушните очи на потъналите в гробовно мълчание САЩ, Великобритания и Русия - победителките във Втората световна, които се заклеха пред човечеството никога повече да не допуснат фашизмът да се възроди. Но да не си хабим думите. Нека дадем думата на \"техни величества\" документите, които, за съжаление, не можем да публикуваме изцяло.  Изказваме благодарност на проф. Иван Панчев за съдействието му в издирването на документите. ЕНАР[ОДЕН ОБВ[ИНИТЕЛ] Н. ГАВРИЛОВ:  - Обяснете кой изготви заповедта от 21 юний по преследването на партизаните? - На 21 юний ме извика във Военното министерство г-н Багрянов и ми предаде, че Министерският съвет е взел решение борбата с нелегалните да се възложи върху министра на вътрешните работи, като нахвърли горе-долу точките... - Дотогаз беше възложена на кого? - Върху войската. - А сега? - А сега върху министра на вътрешните работи. Каза, че борбата срещу нелегалните ще се води по същия начин, както дотогава, обаче с изменение по отношение на ятаците, като ятаците ще бъдат разследвани от военни следователи, каквито ще бъдат придадени на всички жандармерийски и ловни дружини, за което военният министър щял да нареди. Тогава аз отидох в щаба си и приготвих заедно с моя началник щаба полковник Златев заповедта, която поднесох на министра на вътрешните работи Станишев. Той я подписа, взех заповедта и я дадох на частния секретар Стоянов или Алтънов - не помня кой беше - като му обърнах вниманието, че трябва да се изпрати веднага заповедта. Аз на основание на тази заповед изготвих моя заповед № 39, която по куриери я изпратих до дружините... тъй като се касаеше до живота на много хора, на ятаците, които дотогава бяха третирани като нелегални, а от този момент трябваше да бъдат разследвани от военни следователи. - На вас как ви е известно? Имаше ли за това решение, или пък някои от министрите бяха наредили това? - Имаше решение на Министерския съвет. Това знам аз. Според мен може да има частично. Това е общо решение да се възложи борбата. Дотогава беше възложена на министра на вътрешните работи, но същия въпрос Министерския съвет възлага на министра на войната. - Да не би с това постановление от 3 август да е възложено? - Не, това е отделно постановление. Онова е друго решение - за вливане на жандармерията във войската.  - Вие чрез кого получихте нареждане да проведете първото решение, от юлий, за ликвидиране на борбата до края на август? - Това беше окръжно, подписано от началник щаба генерал Трифонов до всички части по цялата войска. - Някакви по-специални нареждания получавахте ли от Станишев? Той как гледаше на тая борба? - Както целият Министерски съвет. Борбата се води с нелегалните, както е взето решение [на] Министерския съвет... ГЛ[АВЕН] ОБВ[ИНИТЕЛ] Г. Петров:  - Кажете пък какво беше отношението [на] кабинета Божилов към партизаните? По какъв начин той беше организирал борбата с партизаните? - Аз поех моя пост малко по-късно. Преди това е взето това становище. Аз поех моя пост, ако се не лъжа, в началото на март, а преди това е становището на кабинета Божилов. По становището на този кабинет е известно. - Имахте ли някакъв разговор с Дочо Христов? - Разговорът беше, че борбата с нелегалните и с ятаците ще се води на равни начала. Той тогава определи този начин на борба. - Какво значи на \"равни начала\"? - Ятаците се третират като нелегални... Чл. СЪДИЯ СТ. МАНОВ:  - По внушение на Багрянов! - Когато ме извика в министерството, каза ми, че борбата ще продължи безмилостно по отношение на нелегалните, а по отношение на ятаците - ще се разследват от следователи... Това бяха думите на Багрянов по отношение на нелегалните... - Кажете по-късно как се стигна до там, че на нова сметка да се възложи борбата срещу нелегалните пак на армията и по кое време стана това нещо? - По силата на това постановление и на тия заповеди войсковите части от районите, които дотогава заемаха, се прибраха в гарнизоните си. Тогава [се реши] жандармерийските дружини, полицията и администрацията да заемат техните райони и да почнат борбата. Обаче много скоро се видя, че жандармерията, полицията и администрацията не са в състояние да се справят с партизанските чети... Безсилни са. Това накара Министерският съвет да вземе това решение, като се прехвърли борбата върху министра на войната... Това стана към средата на юлий. Така си спомням, може би и към края на юлий. Тогава министрът на войната обедини командването. Войсковите части, жандармерийските части, полицията, ловните части и администрацията - всичко се впрегна в работа, за да се ликвидира с нелегалните. Даже имаше окръжно от началник щаба генерал Трифонов, който определяше края на август като срок за [за]вършване на борбата срещу нелегалните. - В какъв смисъл завършване? - До края на август да се ликвидира с нелегалното движение. - Това стана, казвате вие, по памет, кога? - Към средата или края на юлий. От този момент борбата се възлага върху министра на войната, Министерският съвет я възлага... - Казал ли ви е Дочо Христов дословно следните думи: \"Доколкото сте готови веднага трябва да преминете в акция, защото и правителството, и регентите бързат?\" - Каза. - Дочо беше ли доволен от резултатите, които постигна? - Първоначално не беше доволен и почти през цялото време не беше доволен... - Значи не е могъл да постигне пълно унищожение?.. - Навярно затова. Те предполагаха, че с жандармерията от 5000 бивши полицаи ще може да ликвидират [партизаните]. Това са предполагали и очаквали... - По ваше пресмятане колко души има убити?.. - Общо не мога да кажа, но по известията - около 200 души партизани от всички 12 дружини. - А за новоселските избивания? - Там нямаше жандармерия. Там беше щурмовото отделение... - За Радомир? - Не зная. Нямам нищо общо. Всички масови избивания нямат нищо общо с дружините. - Значи масовите избивания са ставали от войсковите части? - Да, войсковите части. - Кой даде нареждания да се палят къщите, да се избиват децата и жените? - Това не мога да кажа. От моята ръка такава заповед не е излизала. Нито съм подписвал, нито съм чел. - Как си обяснявахте, че се палят къщи и се избиват цели семейства?  - Не зная на какво основание... - Ставаше ли това? - Аз чувах, че става, но от дружините не е правен[о]. - Да ви е известно, че са избити седем семейства заедно с децата и две четиригодишни близначета?  - Не зная. Но там е действала, ако се не лъжа, пета ловна дружина на подполковник Казанджиев. Това го чух. Това е, ако се не лъжа, през есента 1943, или пролетта 1944 г. - Министър-председателят Багрянов беше ли уведомяван изобщо какво ставаше в България? Можеше ли да знае? - Можеше, разбира се... Аз лично ходих два-три пъти на доклад... Той ме викаше и знаеше какво става. - А министърът на вътрешните работи Станишев знаеше ли? ...Той не реагира ли, че всяка капка кръв му е скъпа и че като лекар не може да изтърпи това нещо? Не ви ли запозна със своето отношение към тия убийства? - Не е ставало въпрос. Стана въпрос веднъж за случая в Перущица. Той получил някакви сведения в Перущица, че имало избити 20 души и ме попита коя част действа там. Аз му казах, че там няма жандармерийска част. Действала е втора ловна дружина, това го проверих по телефона... - С другите министри от кабинета Божилов говорил ли сте за тия сведения, които получавахте? Знаеше ли Добри Божилов, Дочо Христов? Другите министри знаеха ли за тия сведения? - Предполагам, щом министър-председателят ги взема. - Докладваха ли се в Министерския съвет? - Предполагам, щом ги взема на ръка министър-председателят. - ...Ще кажете ли кой ги заповяда? - Всички знаят. - Защото всички казват, че вие сте вършили своеволия и беззакония, а те нищо не са знаели! - Това не може да бъде. Това е абсурдно.  - ...Сега вие стоварвате отговорността на тях, за да освободите себе си, или говорите истината пред съда? - Не. Аз говоря истината пред съда... - Знаете ли нещо по убийството на двама инженери на гара Саранци? - Това чух, че е било извършено от сборния отряд. Един път видях командира на сборния отряд подполковник Манов, питах го дали има нещо верно и той ми каза: \"Да, аз получих заповед за убиването им.\" - От кого е получил? - Получил някаква бележка или писмо от полковник Недев, в което било написано да се ликвидира с тия инженери. По какъв начин - не знам... - Кой е полковник Недев? - Началника на РО. ...Извика ме Багрянов в Министерството на войната и ме пита какво е станало в Бургаско. Аз му казах, че нищо не зная. Тогава той ми каза: \"По сведения на министър Василев капитан Русев, командир на дружината, е ликвидирал около 15-20 заловени нелегални. Викаме капитан Русев  по телефона. Той се яви пред мен и го питам \"Вие, капитан Русев, получихте ли моята заповед № 39, пратена на 22 юний, но получена от него на 25 юний - според която заловените нелегални, ятаци и пр. се разследват от военни следователи?\" \"Получих\" \"Защо тогава вие на 1 юлий сте извършили това и това в Бургаско? \"Аз, казва, получих заповед от генерал Младенов, командир на 3-та дивизия.\" Тогава отидох при г-н Василев и му обяснявам случая... Вярно с оригинал, подпис не се чете ДАА, фонд 1449, опис 1, а.е. 141 Тв. бързо, лично  Тук, Пловдив, Бургас, Шумен, Търново, Враца, Дупница, Стара Загора, Плевен, Ксанти, Скопие и Битоля - командирите на 1, 2, 3, 4, 5, 6, 7, 8, 9, 10, 11 и 13 жандармерийска дружина и командиру Общожандармерийската преносима рота В случаен разговор с Г. Министра на В[ътрешните] Р[аботи] и Н[ародното] здраве разбрах, че до него идват сведения и оплаквания за известни прояви на садизъм от страна на войскови чинове при унищожаване на нелегалните. Така един гражданин се натъкнал на няколко голи трупове на млади момичета, убити в един дол покрай шосето Х. до с. У. Пита се, щом са положителни ятаци, там ли трябваше да бъдат ликвидирани? В с. П., след като е било приключено разследването и задържането на младежи ремсисти/Р.М.С., някои от по-богатите родители внесли суми от 100 000 лева, с което успели да освободят от ликвидиране на техните синове. Така била събрана сумата 700 000 лева. Пита се, нима парите могат да освободят от отговорност техните деца, които безконтролно са отсъствали от семействата си и са правили конспирации против държавата? Тогава докъде ще се стигне, щом с пари може да се откупва дейността за противодържавна дейност?  В с. Х. войници от една войскова част са набивали на колове главите на убити нелегални. Пита се, оправдана ли е с нещо подобна постъпка и има ли смисъл да се върши това? Защо ще ги излагаме главите и труповете им по площади, за да се използва това от техните съидейници и ги рисуват утре като герои - мъченици?  Не е ли по-достойно за нас като честни и доблестни бойци да унищожаваме нашите врагове, тъй както се унищожава изобщо врагът в боя, т.е. с разстрелване, без да изпадаме в подобно остървление, което не допринася нищо, но ни излага в собствените ни очи като некултурни хора със садистични и животински инстинкти. Безпощадно преследване и унищожаване на бандитите не значи да се вършат жестокости.   Най-достойният начин за доблестния воин е да убие врага си в боя или да го разстреля в дебрите на балкана - там, където е неговото скривалище и откъдето той дебне да забие ножа в гърба на българската родина. Ако те, нелегалните, са жестоки садисти, ако те изпадат в такива животински припадъци - поливат с газ, бият и измъчват граждани, военни и полицаи, нека нашият отговор да бъде - верният изстрел срещу тях от ръката на българския боец, който пази българщината и обединеното отечество от грабливата, мръсна и подкупна ръка на безотечествениците. Като се има предвид горното, да не се допускат подобни прояви, с които нищо не се постига. Нелегални и положителни ятаци са еднакво виновни и в еднаква степен врагове на държавата, чиято съдба трябва да бъде такава, каквато те готвят на родината ни - смърт. № 232, 11 юний 1944 г., ст. София  Генерал-майор - командир на държавната жандармерия (подпис не се чете -  ген. Борис Димитров - б.а.) ДАА, фонд 1449, опис 1, а.е. 141", "date": "2019.08.22", "title": "Кой заповяда да се унищожи до крак Съпротивата в България"}
{"url": "https://duma.bg/hak-da-ni-e!-n198222", "text": "Една тиха \"Калинка\" в правителството на мястото на Валери Симеонов се спотайва от 9 месеца. За вицепремиерката по икономическите и демографските въпроси Марияна Николова не се чува нищо и няма скандали, защото усърдно избягва медиите. Официалните новини за нея са толкова скучни и безсъдържателни, че не намират място в медиите. Работата на тихата дама се свежда до присъствие на правителствени заседания, маловажни мероприятия с нейно участие и най-вече до неоправдани задгранични командировки - 10 за деветте месеца. И тъкмо изпадна в комфортна медийна забрава, мълчаливата Марияна се сдоби с втори пост, оглавявайки и Съвета по киберсигурност. Избрал я лично премиерът Борисов. Оценил я Вождът като най-компетентния кадър в държавата, който да ни брани от кибератаки. И това на фона на поредното тежко сътресение в държавата - хакерската атака срещу НАП, изтипосала в мрежата личните данни на почти всички българи. На фона на пълната некомпетентност и посредственост на Борисовото управление, довели не само до хакването на НАП, но и до срива на Търговския регистър, застрахователната криза и т.н. \"Как да не разбирам от компютри?\", възмути се на журналистически въпрос някогашното протеже на Симеонов, което вече се еманципира от него. И разгеле, взе, че проговори, та да й лъсне капацитетът. От глупост ли от що, Мариянчето гордо изтъкна завидната си техническа грамотност, получена чрез курсови обучения, включително и квалификацията ITcard. От Гугъл обаче се светнахме, че универсалният сертификат ITcard е за получаване на базова компютърна грамотност - демек за работа с елементарни текстови програми и ровичкане за онлайн информация. Грамотност, която притежава всяко 5-годишно дете. Но очевидно според Борисов тя е достатъчна, за да измъдри Мариянка заложената по закон държавна Стратегия по киберсигурност. Хак да ни е \"Калинката\", дето ни пази от хакери!", "date": "2019.08.22", "title": "Хак да ни е!"}
{"url": "https://duma.bg/stavashtoto-v-bsp-ne-promyana-a-podmyana!-n198219", "text": "В интервю във в. \"24 часа\" от 16 август К. Добрев ни съобщава, че \"бавно, но упорито водим цялата битка за промяна и вътре, и извън партията\". Що се отнася до партията, всъщност ръководството извършва не промяна, а безогледна подмяна на нейната същност на съвременна социалистическа партия! Първо - подмяна на програмните ценности. Съобщава ни се, че в политиката трябва да се водим не от друго, а от ценностите на БСП. Естествено, само че подмяната сега започва именно от ценностите с тезата за \"левия консерватизъм\", упорито проповядвана от ръководството на партията. На събора на Бузлуджа К. Къдринова в словото си припомни онова произведение на Георги Кирков, в което той пише: \"от всичките животни под небето консерваторът е най-практичното: турете го между рая и куп жълтици и бъдете сигурни, че той ще предпочете жълтиците, ще подкупи стражарите на небето и пак ще се промъкне в рая\". И отправи следното пожелание: \"дано никой ляв човек в България не се асоциира никога с консерватора. Дано левите хора в България бъдат хора на промяната, на бъдещето, на солидарността.\" В публикация два дни по-късно \"Награда за провокация...\" (в. \"Земя\", 29.07), подписана от прессекретарката на \"Позитано\", се заявява, че с този призив едва ли не се отхвърляло правото на партията \"... да бъде родолюбива, да защитава националния си интерес, суверенитета, държавността, традицията и идентичността\", че изкуствено противопоставяла интернационализма и патриотизма - абсурдни твърдения, нямащи нищо общо с истината. Разбира се, че никой не може да ни \"забрани\" подобни неща, както и че нищо подобно не е имала предвид и носителката на тазгодишната награда \"Георги Кирков\", изразявайки собственото си мнение на независима лява журналистка по \"конструкцията\" \"ляв консерватизъм\". По тези въпроси  \"като национално отговорна партия ние оставаме дълбоко свързани с ценностите на родолюбието - с българските народни традиции и добродетели като патриотизма, трудолюбието, ученолюбието, откритостта към света, почтеността, привързаността към семейството, приятелството, гостоприемството, милосърдието, взаимопомощта - така както ги определихме в нашата Програма от 1994 г.\" И още, пак там, в Програмата: \"БСП е патриотична партия - наша първостепенна задача е да отстояваме суверенитета и териториалната цялост на българската държава; да се борим за съхраняването и популяризирането на българското културно-историческо наследство и за утвърждаването и развитието на българската идентичност. БСП е чужда на шовинизма и на всички форми на национално високомерие и ксенофобия.\"  Във въпросната публикация се съдържат и следните направо удивителни \"прозрения\". Заявява ни се, че експерти, политолози и историци смятали, че интернационализмът бил тази част от теорията на марксизма, която била приложима за пролетарските революции през XIX и началото на XX век, но днес, в многополюсния свят \"интернационализмът и глобализмът (забележете - и двете се третират като тъждествени) отстъпват пред потребностите на националните държави и националните партии\"! Теза, в пълен разрез с Програмата на БСП, съгласно която \"Българската социалистическа партия е част от европейската и световната левица. Съвременната глобализация прави невъзможно решаването на ключови проблеми на хората и обществата само на национално равнище. Глобалните предизвикателства изискват глобална солидарност, един нов интернационализъм.\"  Второ - подмяна на политическото ръководство. В интервюто от 16.08 се обявява, че \"това, което щабът и политическото ръководство сме си поставили като програма максимум, е да удвоим общините, в които имаме наш или подкрепен от БСП кмет и поне 1200 съветници\"! Но за какво \"политическо ръководство\" става дума, след като съгласно Устава на партията не друг, а Националният съвет е този, който осъществява политическата дейност на партията в периода между заседанията на Конгреса. Несъмнено ключова част от която е определянето на целите за дадени избори въз основа на задълбочен политически анализ и най-сериозно обсъждане, вместо те набързо да бъдат огласявани, при това в твърде обтекаем вид. В случая явно под \"политическо ръководство\" се има предвид Изпълнителното бюро. Само че съгласно Устава то осъществява единствено оперативно-политическо ръководство по текущи и имуществени, финансови и стопански въпроси, които не са от изключителната компетентност на Конгреса или Националния съвет. Нещо повече, Уставът задължава Изпълнителното бюро не само да свиква Националния съвет на заседания, но и да се отчита пред него. На практика нито веднъж през последните три години в НС не беше внесен необходимият отчет, нито за работата на бюрото, нито за разпределението на функциите и отговорностите на всеки от неговите членове - повече от красноречив пример за практиката на пълно пренебрежение на основополагащи уставни норми! Трето -  В цитираното интервю К. Добрев обявява, че откакто е в ръководството на БСП, имал мисия - \"да възстановим поколенческия баланс и да налагаме нови млади лица в БСП\". Като за целта в кампанията за местните избори сме щели \"да изненадаме избирателя с изцяло ново поколение политици\"! Хубаво - колкото може повече млади хора на водещи позиции, но къде остана \"поколенческият баланс\"? Какво стана с уставната норма за равен достъп на социалистите до възможностите за развитие и реализация в съответствие с утвърдени нива и критерии\"? С изстраданото разбиране за неотменната необходимост да се пази единството и да се осигурява приемствеността между поколенията в партията? Необявената цел на въпросната \"мисия\" всъщност е чистка на всички в партията, които се осмеляват да се противопоставят на подмяната, която сега се осъществява. Нищо ново под слънцето: всички с памет и с различно мнение се оказват врагове с партиен билет, с болни амбиции за постове, за вечно пребиваване по трибуни и президиуми и т.н. - все \"аргументи\", нагнетяващи атмосферата за прокарване на дълбоки разделителни линии в партията, за което да бъдат обвинявани онези, които биват отхвърляни.  Наред с това в момента ръководството пристъпи към безогледни уволнения на почти всички политически и технически сътрудници от апарата на партията в центъра с претекста за липса на средства след орязаните държавни субсидии. Вместо да се потърсят всички възможности за максимално съхраняване на всички нужни и доказали ефективността си кадри, особено предвид предстоящите избори. Все с цел по-нататък ръководството да си формира собствен \"екип\", т.е. лично предан персонал. Само че работещите в апарата на БСП са преди всичко политически сътрудници, дълбоко ангажирани с каузата на БСП, а не служители на подчинение на председателя! Отново според Устава: \"политическите сътрудници са членове на партията, работят под ръководството на изборния орган и се отчитат пред него.\"  *** От началото на септември предстоят поредица от заседания на Националния съвет. Наред с утвърждаването на номинациите на кандидатите за предстоящите избори необходимо е Изпълнителното бюро да предложи в техния дневен ред да бъдат включени  пред БСП в сегашния критичен момент, по които то да внесе необходимите доклади и предложения за решения: 1. Доклад за актуалната политическа обстановка и съответни предложения за решения относно задачите на партията и организацията на нейната дейност през новия парламентарен сезон до и непосредствено след местните избори. В него въз основа на сериозен политически анализ да бъдат предложени целите и задачите за предстоящите избори, които да бъдат обсъдени и утвърдени от Националния съвет. 2. Доклад с проекторешения за: - бюджетна рамка на НС на БСП при 1 (един) лев държавна субсидия и други законни източници на финансиране, тъй като досега актуализацията на бюджета, утвърдена от НС, отразява само съкращенията в резултат на връщането на надвзетите от бюджета суми, но не и съкращението на субсидията до 1 лев за глас; както и проект за бюджет на НС на БСП до края на 2019 г.;  - структура и щат на апарата на НС на БСП (и на областните съвети на БСП) и щатно разписание на работещите в НС на БСП.  - принципи, критерии и показатели за подбор и оценка на необходимите и доказали ефективността си кадри за незабавно привличане на работа, в това число и на доброволни начала, в НС на БСП и други структури на партията. 3. Доклад за състоянието и необходимите действия по отношение на обектите на собственост на партията с конкретни мерки в следните направления: - пълна инвентаризация на обектите на партийна собственост в столицата и по места с изчерпателно описание на тяхното състояние и на степента на законова осигуреност на правата на собственост на партията върху тях; - решение за мораториум върху всякакви сделки с такива обекти преди внасянето в НС на подробна информация с резултатите и заключенията от извършената инвентаризация; - предложения за необходимите незабавни действия с оглед съхраняването и стабилизирането (физическо и правно) на обектите, собственост на партията. 4. Доклад за местонахождението и състоянието на Архива на БСП за периода от 1990 г. до днес с предложения за гарантиране на неговата цялост и отговорно съхраняване, както и за създаване на организация за неговото систематизиране с оглед регламентираното му ползване по предназначение.  Нека в предстоящата работа до и след изборите именно \"отдолу\", по места, организациите издигнат и подкрепят техни, а не посочени \"отгоре\" кандидати - истинското условие за успех на изборите; нека сами преценят кой е за промяна и кой върши подмяна; кои са изконните ценности на социалиста и какви ни се натрапват сега... И още нещо - нека съгласните с казаното дотук не се ограничават с одобрение и \"загриженост\" \"под сурдинка\"; нека обявяващите желанията си каква да бъде БСП открито заявят отношението си към ставащото в момента. Оттук нататък отговорността за предстоящите развития е лична, на всеки съвестен член и симпатизант на БСП. Едно следва да е ясно - докато \"бавно, но упорито\" ни се натрапва подмяна на същината на партията, също така упорито и неотстъпно ще продължава съпротивата срещу онези, които се мъчат да я осъществяват!", "date": "2019.08.22", "title": "Ставащото в БСП - не промяна, а подмяна!"}
{"url": "https://duma.bg/evropeyska-somaliya-n198223", "text": "ЕС се сдоби със своя Сомалия. Това е държавата, в която живеем. Държавата на Бойко Борисов и ГЕРБ. Сомалия на Балканите... Преди дни се разбра, че страната ни е изключена от всички списъци на Парижкия меморандум като собственик на морски флаг. Нямаме флаг, ерго няма такава държава. Сигурно сме единствени в света с море, но без морски флаг!  Като причини за случката експертите посочват два фактора. Единият е свързан с нашумелия отпреди няколко месеца скандал с либийския кораб БАДР - случай, опиращ до изнудване, рекет и корупция от най-висше държавно ниво у нас срещу собствениците на танкера, който се превърна в международен скандал. Резултатът стана известен на цял свят: в официалния бюлетин на Световната морска организация България е била описана като пиратска държава и сравнена със Сомалия. Вторият и не по-малко скандален повод за изключването ни е намаленият брой кораби в резултат на друга съмнителна сделка отпреди време - приватизацията на БМФ. Който не знае, нека знае, че частният собственик на морския ни флот е един от галениците на властта - Кирил Домусчиев, като преди него държавата притежаваше 137 кораба за международно плаване. Колко са днес, един Господ знае, но явно бройката е символична, за да изпаднем от всякакви организации. Съучастник в това ритуално самоубийство отново е държавата на Бойко Борисов, която солидарно управлява БМФ, като държи 30% дял. А съвсем скоро ще започнат да НЕ признават и българските морски сертификати за капитани и механици. Е, наистина е най-добре да се самозакрием, вместо да агонизираме под съзерцанието на останалия свят. Нито флаг, нито кораби, нито армия, нито икономика, населението също намалява с невиждани темпове... Но в поне една класация задминаваме и Сомалия. Защото по данни на ООН за 2018 година за най-бързо изчезващата държава от картата на света дори Сомалия ни диша прахта. Стабилност Бойкова!  ", "date": "2019.08.22", "title": "Европейска Сомалия"}
{"url": "https://duma.bg/otkrivat-rudnika-na-ada-tepe-n198220", "text": "Утре, 23 август, златодобивната компания \"Дънди прешъс металс\" открива официално за нов живот най-стария рудник в Европа, известен досега на науката - \"Ада тепе\" край Крумовград. Това е и първият новоразработен рудник в страната за последните 40 години. След неколкогодишни проучвания, финансирани от компанията, археолозите от НАИМ-БАН доказаха, че рудникът е съществувал преди 3500 години - от края на ХVI в. пр. Хр. Това променя коренно досегашните представи в науката, че добиването на злато в рудници е започнало в Европа едва в елинистичната епоха през V-IV в. пр. Хр. Ада тепе е един от малкото обекти у нас, в които съвместните усилия на проучвателите и инвеститора концесионер за съхраняване на културно-историческото наследство по нашите земи добиха международна известност, за това ДУМА разказа подробно в броя си на 19 август т.г. През 2017 г. във Виена бе показана изложбата \"Ада тепе, първото злато\", която бе класирана в световен мащаб като най-посещаваната за годината. След това тя бе показана в разширен вид и у нас и на основата на двете експозиции със спомоществувателството на \"Дънди прешъс металс\" бе издаден сборникът \"Злато и бронз\", посветен на богатото културно-историческо наследство и междурегионалните контакти през бронзовата епоха на територията на днешна България и в Източните Балкани. Авторите на богатата палитра от теми в него са около 90, от които 20 са чуждестранни. Сборникът е двуезичен - на български и английски, и в неговите 600 страници любознателната публика намира интересно четиво и богати илюстрации за миньорството и технологиите в праисторическа Европа; за ранната и средната бронзова епоха по българските земи; праисторическите находки от злато в Южна Румъния и по долното течение на р. Дунав; бронзовата епоха в Източните Родопи; най-голямата колективна находка от златни съдове от бронзовата епоха - съкровището от Вълчитрън; контактите на Троя с Балканите; селищните могили в Караново и Юнаците; множество праисторически находки по нашите земи и разбира се - за Ада тепе, \"виновника\" за международния интерес към културно-историческото наследство на региона. Според Барбара Хорейс - директор на Института за източна и европейска археология на Австрийската академия на науките, несметните богатства от златни предмети в Микена и Троя се дължат на българските земи, където се е добивало златото. Учените тепърва ще търсят отговор на въпроса защо златодобивът от богатото находище на Ада тепе е бил спрян още в средата на II хилядолетие пр. Хр. На обширния терен са открити голямо количество фрагменти от керамика - над 15 тона (!), които дават представа и за местното производство, и за местата, където се е търгувало златото, основно в Тесалия. Най-ценните находки ще бъдат изложени пред публика в музей в Крумовград, където с усилията на общината, на археолозите и на компанията \"Дънди прешъс металс\" до края на годината ще отвори врати модерна експозиция с 3D възстановка на минната галерия за представяне на културно-историческото наследство на Ада тепе и региона от бронзовата епоха до византийско време.            ", "date": "2019.08.22", "title": "Откриват рудника на Ада тепе"}
{"url": "https://duma.bg/tsvetelina-penkova-v-evrokomisiyata-shte-tarsyat-kompromis-n198221", "text": "Интервю на  - Ние, представителите на БСП в Групата на социалистите и демократите в ЕП, гласувахме \"против\" кандидатурата на г-жа Фон дер Лайен. Обединихме се зад тази позиция след дебата, който проведохме с нея на 10 юли. Благодарение на този дебат имахме възможност да се запознаем с политическите приоритети в работата й за следващите 5 години, както и да изслушаме аргументите за и против нейната кандидатура в рамките на нашето политическо семейство. Това, което натежа за решението ни, беше фактът, че тя бе номинирана от правителствата в Съвета на ЕС по непрозрачен начин и така обезсмисли процедурата на водещите кандидати, в подкрепа на която ние се обявихме от самото начало и която защитавахме по време на предизборната кампания. На практика нейната номинация обезсмисли и самата предизборна кампания, където водещите кандидати можеха да представят и защитават визията си за развитието на Европа пред гражданите, както и да заслужат подкрепата им. С това си действие ние показахме, че за нас прозрачността и откритите политики не са кухи фрази, а водещи принципи. Ние държим на демократичната легитимност при вземането на решения в ЕС. Възразихме и срещу кандидатите за останалите институции като Съвета на ЕС, Европейската централна банка и Службата за външна дейност, тъй като за всички постове бяха предложени кандидати от Западна Европа. Не се състоя сближаването Изток - Запад, на което всички разчитахме. Осезаемо остава притеснението ни, че гласът на Източна Европа отново няма да бъде чут и отразен при формирането на политиките на новата Европейска комисия. Ако трябва да извлечем поуки от начина, по който кандидатурата на г-жа Фон дер Лайен бе гласувана, и да съдим за бъдещото разпределение на постовете в ЕК, мога да кажа, че отново ключовата дума ще бъде компромис. Тя вече изрази желанието си да сформира комисия, в която половината от комисарите ще са жени, и помоли правителствата, които планират да номинират мъже, да предложат и алтернативна кандидатура на жена. Въпреки че привидно нас този процес не би трябвало да ни засяга, защото правителството издигна отново кандидатурата на г-жа Габриел, ако се продължи в тази посока, това допълнително може да забави процеса на изслушвания в отделните комисии на Европейския парламент. - Член съм на комисиите по регионално развитие, бюджетен контрол, както и общ пазар и защита на потребителите. Избрах тези комисии, защото смятам, че именно в тях ще се разглеждат въпросите, които най-силно ще формират развитието на ЕС в бъдеще и най-силно ще засегнат интересите на българските граждани. Нека ви дам конкретен пример с един различен поглед над проблем като \"Брекзит\". Ако наистина той се състои, освен прекия ефект, който ще има за хилядите българи, учещи и работещи в Обединеното кралство, ЕС ще изгуби третия си най-голям донор, внасящ почти 12% от всички средства в общия бюджет. Това неминуемо ще се отрази на средствата, предназначени за регионално развитие, и именно тук е нашата задача - да поискаме равносилно увеличение на приходите на ЕС от собствени ресурси като например справедливо заплащане на данъци от големите мултикорпорации, работещи на нашия общ пазар и генериращи милиардни приходи. Те в момента не заплащат нито цент като данък от печалбата си в страните на Евросъюза. Още един важен въпрос, който ще следя в Комисията по регионално развитие, са преговорите по Многогодишната финансова рамка на ЕС за 2021-2027 г. В първоначалното си предложение Европейската комисия е задала бюджет в размер на 1,11% от средния брутен вътрешен продукт за ЕС. През 2018 г. Европейският парламент е приел позиция, че бюджетът за следващия програмен период трябва да бъде равносилен на 1,3%, за да се запазят настоящите нива на средства по отделните програми. Освен това ЕП е настоял, че финансирането на Общата селскостопанска политика и политиката на сближаване (кохезионната политика) трябва да остане непроменено и приоритетите трябва да бъдат засилени. В момента Многогодишната финансова рамка е в процес на преговори между съвета, парламента и комисията и точно тук е мястото на българското правителство да намери съмишленици сред останалите страни членки и да защити националния интерес на България, за да се запазят настоящите нива на средствата за инвестиции и сближаване между по-богатите и по-бедните държави. В идните месеци ще следя с голямо нетърпение какво ще бъде постигнато в тази сфера. - Европейският съюз и политиката като че ли стават все по-дистанцирани и далечни за обикновения европейски гражданин. Наша отговорност е да информираме гражданите за работата на европейските институции и по този начин да ангажираме възможно най-много европейски граждани в процеса на вземане на решения. Работата с хората в страната ще става пряко, с откриване на офиси на делегацията на социалистите в част от градовете и с офиси на нас, евродепутатите. На мен лично ми предстои откриване на първия информационен център в София, който ще бъде в Студентски град. Надявам се по този начин да успеем да ангажираме младото поколение, да обменяме идеи и да реализираме проекти заедно. ", "date": "2019.08.22", "title": "Цветелина Пенкова:  В Еврокомисията ще търсят компромис "}
{"url": "https://duma.bg/kratki-novini-n198224", "text": "Китай заплаши да наложи санкции на американски фирми, участващи в продажбата на изтребители Ф-16 на Тайван, ако Вашингтон продължи сделката. Правителството на САЩ одобри сделка за 8 млрд. долара, включваща 66 самолета, най-голямата от десетилетия. Потенциалната продажба идва на фона на продължаващото напрежение между Вашингтон и Пекин, особено по отношение на търговията. Военен дрон MQ-9 на САЩ е бил свален в областта Дамар в Йемен, югоизточно от контролираната от бунтовниците хуси столица Сана, съобщава Ройтерс, позовавайки се на американски официални лица. Военният говорител на хусите по-рано беше цитиран от телевизията на бунтовниците \"Ал Масирах\", посочвайки, че противовъздушната отбрана на хусите е свалила американски дрон, като ракетата, която е свалила дрона, била модернизирана и скоро щяла да бъде представена на пресконференция. Съд в Киев разпореди Националното антикорупционно бюро на Украйна (НАБУ) да образува наказателно производство срещу бившия президент Петро Порошенко и министъра на външните работи Павло Климкин, съобщават украинските медии. Те са заподозрени в злоупотреба с власт и служебно положение, но обстоятелства около казуса не се разкриват. Срещу Порошенко и други високопоставени лица са заведени 11 наказателни дела, като в повечето от тях бившият украински държавен глава е свидетел. Иранската полуофициална новинарска агенция ИЛНА съобщи, че танкерът Adrian Darya 1, който беше освободен, след като беше задържан в Гибралтар в продължение на повече от месец, \"е произведен в Южна Корея, собственост на Русия, който в момента е отдаден под наем на една от иранските корабоплавателни компании\". Така се опровергават обвиненията на САЩ, че той имал връзки с Революционната гвардия, която те определят за терористична организация.", "date": "2019.08.22", "title": "Кратки новини"}
{"url": "https://duma.bg/sofiya-film-fest-gostuva-na-radomir-n198214", "text": "Лятна изненада за почитателите на киното в Радомир предлага \"София филм фест\" - и тази година в града ще има две прожекции на специално подбрани филми. Поредното, четвърто издание на форума се организира съвместно с Община Радомир и се осъществява с подкрепата на веригата киносалони Europa Cinemas. На 27 и 28 август в градината на Младежкия дом лентите ще бъдат прожектирани от 20.30 ч. с вход свободен, научи ДУМА от Светлана Дамянова от \"Арт фест\". Първото заглавие е среща с една страхотна, трогателна биографична творба, посветена на най-великия футболист на всички времена - \"Пеле: Раждането на една легенда\" на режисьорите Джеф и Майкъл Цимбалист.   Вторият филм е една от най-харесваните нови български продукции - \"Снимка с Юки\", дебют на режисьора Лъчезар Аврамов. В творбата участват Руши Видинлиев, японската актриса Кики Сугино, българинът, \"завладял\" Холивуд, Димитър Маринов, както и легендарният боксьор Серафим Тодоров.  \"София филм фест в Радомир\" е част от мащабния кинопроект, който екипът на \"Арт фест\" реализира от 2010 г. Той включва издания в София, Бургас, Пловдив и Варна, регионалните издания на СФФ в над 20 града, реализирани през годините като част от международния проект \"Операция Кино\" (инициатива на фестивалите в София, Истанбул, Сараево и Клуж) и \"СФФ за учащи\". ", "date": "2019.08.22", "title": "\"София филм фест\" гостува на Радомир"}
{"url": "https://duma.bg/kinoplakatite-sa-naslada-za-kolektsionerite-n198215", "text": "В столичното кино \"Евро синема\" е подредена втора изложба на киноплакати, афиши и програми, намерени в изоставени и забравени кина и салони от цялата страна. Сред изложените плакати на \"Търновската царица\", \"Междузвездна война\" и още 14 постера от миналото може да се види и клетвата на киноработниците от ботевградското село Литаково. Това дава повод на БГНЕС да потърси кинокритика, продуцент и почетен гражданин на София проф. Божидар Манов и да разговаря с него за миналото, настоящето и бъдещето на киноплаката. По думите му той е опростена форма на визуална комуникация със зрителя, която изпълнява информативна и рекламна функция. Когато дава просто информация, е наричан афиш, защото афишира информация. \"След това в лексиката идва немският термин плакат, а по-късно думата е заменена от английската постер\", обяснява Манов. Кинокритикът смята, че макар плакатът да остарява като форма на информация и да е заменен от трейлъри, клипове и страници на съответния филм, той ще остане. \"Плакатът трябва да поднесе натрапчиво, понякога дори агресивно, за да бъде забелязан, основната информация за филма, а някъде вътре с текст и шрифт са изписани основните автори. Той трябва да носи усещането за сюжетната линия и оттам - да бъде примамка за зрителския интерес. В добрия случай плакатът трябва да подсказва жанра на филма и неговия аромат - дали е комедия, дали е тежка черна драма, исторически, екшън, спортна авантюра или пък фентъзи зрелище. В по-ново време, когато формите на комуникация и разпространение са променени, основно заради интернет, плакатът отива в статуса визуално изкуство, което има съпътстваща функция. Основната рекламно-информационна линия е аудио-визуална - трейлъри, клипове, рекламни ролки. Плакатът днес ще остане като бутиково упражнение за автори-естети, майстори на плаката и ценители на неговото възприемане\", убеден е Манов.  Продуцентът обръща внимание и на съвременната реклама на филмите, която се прави и с огромни билбордове и дори цели фасади, като най-яркият пример за това е \"Таймс скуеър\". Голяма заслуга за привличането на зрители имат и главните актьори - имена като Силвестър Сталоун, Лиъм Нийсън, Брус Уилис играят ролята на код, който говори достатъчно за жанра и сюжета на дадена лента. Манов посочва, че и българите сме дали нещо в тази посока и сме конкурентни на световните художници на филмови плакати. \"В годините назад българският киноплакат има забележителни успехи. Той е концентрирана форма на художествена лаконичност, естетическа плътност и същевременно има мощна комуникативна функция. Има знаменити образци на световното плакатно изкуство, като едни от най-добрите са поляците. Нашата плакатна графична школа никак не е за подценяване. Най-добрите ни майстори са покойният вече Божидар Икономов и неговият съименник Божидар Йонов, които са виртуози на плаката и умеят в концентрацията на \"измъкнатия детайл\" да дадат дълбочината в иначе двуизмерното изкуство на плаката\", разкрива още той. \"От по-новите продукции си спомням плаката на филма \"Ага\", който представляваше голям бял лист и в средата му имаше огромна черна точка. Нищо повече. Плакатът не е разпознаваем. Нормално е да бъдат двама ескимоси и нещо такова около привлекателния пейзаж на Севера. Тази огромна черна точка е неясна и нечетлива в първия момент, но след гледането на филма става ясно, че това е онази пропаст, която унищожава разумната цивилизация. Плакатът на \"Крадецът на праскови\" също е гениален. Понякога хрумването може да е в един детайл, но достатъчно ярък, коментира Манов. Попитан какви филми привличат вниманието на зрителите, той отговаря, че това са неангажиращите ленти. \"Това го показват боксофисът и рейтингът на успешните комерсиални продукции. Това не е само заради изместване и деформация на зрителската аудитория, то е и заради условията на филмово разпространение. Мол културата с многозалните мултиплекси предлага такъв тип развлечение в контекста на бързото хранене, пуканки, сладоледи, ресторанти и киното става част от тази бързооборотна употреба. Това води до промяна в интереса на публиката. А от друга страна, комерсиалните ленти имат все по-ниско качество, съответстващо на бързата храна, хот дога и пр.\", обобщава тъжната тенденция Манов. Той е убеден, че въпреки това ще остане и качественото кино, което и в момента се подкрепя от 1 процент от мислещите хора у нас. Според него няма как в рамките на един човешки живот да се преживеят корабокрушенията и ренесансът във всяко отношение.", "date": "2019.08.22", "title": "Киноплакатите са наслада за колекционерите"}
{"url": "https://duma.bg/maduro-pregovaryahme-s-vashington-n198225", "text": "Николас Мадуро потвърди, че висши официални венецуелски представители са преговаряли с Белия дом, след като се появиха информации, че висш политик е преговарял за свалянето му от власт със САЩ. \"Потвърждавам, че в продължение на месеци имаше контакти между високопоставени служители от правителството на Доналд Тръмп и от боливарското правителство, което ръководя - с моето изрично и пряко разрешение\", разкри президентът на Венецуела в телевизионно обръщение към нацията. Разкритията на Мадуро бяха направени, след като в две информации в американски медии се твърдеше, че Диосдадо Кабейо, председателят на Конституционното събрание, е участвал в \"тайни разговори\" с представители на Тръмп. Някои от представителите на Тръмп сметнали това за положителен знак, показващ, че приближеният кръг на Мадуро \"постепенно се пропуква\". Наблюдатели на политиката във Венецуела обаче посрещнаха тези информации със скептицизъм, изтъквайки, че те очевидно целят да дестабилизират венецуелското правителство.", "date": "2019.08.22", "title": "Мадуро: Преговаряхме с Вашингтон"}
{"url": "https://duma.bg/bez-nadgrazhdane-n198217", "text": "Много се говори напоследък за надграждане. Дори в концепцията на единствения кандидат за главен прокурор пишело за надграждане и промяна, сякаш тези неща могат да седят на един ред. Дали пък това надграждане не си остана кух звук от отшумелите скандали с апартаментите на хората от властта? \"Апартаментгейт\" беше чудо за три дни и заради подобни нему гейтове у нас на всеки три дни става по едно чудо, както оригинално се изразяваше покойният юрист доц. Кристиан Таков. Да надградиш незаконно малка къщичка върху блок се оказа далеч по-блага и търпима работа от това да се преструваш, че гониш корумпираните типове. Пътят към избирателната законност винаги минава през надграждането на закона. Дори Цацаров веднъж заговори за надскачане на закона. Чувал съм да казват, че когато едно нещо е твърде обемно и широко, е по-лесно да го прескочиш, отколкото да го заобиколиш. Досущ като закона: изкуствено създаден океан от норми, в който плуват без страх само пиратите. Това за надграждането ми звучи като един виц от времето на перестройката в СССР. Духът на Андропов се обърнал към духовете на предишни вождове на Съветския съюз - питал Ленин, Сталин, Хрушчов, Брежнев - \"Вие строихте ли нещо?\" Всички поотделно му казали, че нищо не са строили. Тогава Андропов се зачудил: \"Какво ли тогава преустройва другарят Горбачов?\" А у нас вече 30 години се руши, та и за капак всеки властник се пъчи, че иска да надгражда. Кое? Съсипаното селско стопанство ли? Или хаотичната здравна система? Или липсата на производство? Износът непрекъснато расте, а производството намалява - още един от парадоксите на съвременното буржоазно строителство. Или да надграждаме липсата на справедливост? Как се зида въздух? Да надградим срутената сграда на мавзолея? Или разпердушиненото ни законодателство, променящо нормите по услужлив начин, за да бъде угодно на шепа партийни аристократи? Да турим още тухли върху прогнилата съборетина на образованието, останало без основи, авторитет, цел, смисъл и привлекателност? Трудно е да се преструваш, че надграждаш, когато тези преди теб само са рушили, а и ти смяташ да правиш същото - с маската на държавник и с каската на строител. Нормално е всеки да мечтае да остане в историята като зидар и... затова яхва първо багерите и булдозерите, та да разчисти терена. Обикновено се свършва само с рушенето. И зидарят става мазач, просто замазва с мистрията срама на неспособността си. Затова предлагам вместо за надграждане да се заговори за спиране на рушенето. Това е много по-честно и откровено. И много по-обещаващо. Единственият начин да полетиш отново е, като спреш да падаш.", "date": "2019.08.22", "title": "Без надграждане"}
{"url": "https://duma.bg/datata-n198216", "text": "1864 - ОФИЦИАЛНО СА УЧРЕДЕНИ ЧЕРВЕНИЯТ КРЪСТ И ЧЕРВЕНИЯТ ПОЛУМЕСЕЦ. На тази дата представители на 12 държави (Баден, Белгия, Вюртемберг, Дания, Испания, Италия, Нидерландия, Португалия, Прусия, Франция, Хесен, Швейцария) подписват първата Женевска конвенция, чиято цел е подобряване на положението на ранените по време на война. След приемането на конвенцията са основани и първите национални дружества. През същата година военният д-р Луи Апиа и Шарл ван де Велде, капитан от нидерландската армия, стават първите неутрални представители, работили под знака на Червения кръст във въоръжен конфликт. За първи път Червеният кръст е правно признат като неутрална организация от воюващи страни по време на Руско-турската война (1877-1878). 1891 - УМИРА ЯН НЕРУДА, ЧЕШКИ ПИСАТЕЛ (Р. 1834 Г.). Творбите му са наситени с остро социално съдържание. Майстор на краткия разказ. Автор е на над 2000 фейлетона, комедии и драми. В чест на чешкия творец чилийският поет, писател, публицист и дипломат Рикардо Елиесер Нефтали Рейес Басоалто избира за свой псевдоним името Пабло Неруда. 1909 - РАЖДА СЕ СТОЯН ДАСКАЛОВ, ПИСАТЕЛ И СЦЕНАРИСТ (1985 Г.). Главен редактор на сп. \"Дружинка\", редактор в сп. \"Български воин\". Сценарист е на филмите \"Неспокоен път\", \"Тайната вечеря на седмаците\", \"Село край завод\", \"Опак човек\" и др. Носител на ордени \"Георги Димитров\", \"Народна република България\", трета степен. Лауреат на Димитровска награда. 1922 - В ПЛОВДИВ СЕ РАЖДА БОРИСЛАВ ШАРАЛИЕВ, КИНОРЕЖИСЬОР (УМИРА 2002 Г.). Ученик на известния руски режисьор Михаил Ром. Създател на повече от 20 филма, между които \"Рицар без броня\" (удостоен със \"Сребърният лъв на Свети Марко\" във Венеция и още няколко награди), \"Един снимачен ден\" (обявен за \"най-неустоимото обяснение в любов към киното, правено някога от български режисьор\"), \"Васката\", \"Сбогом, приятели!\", \"Всичко е любов\", \"Борис I\". Пръв създател на тв поредицата у нас (\"Записки по българските въстания\" - екранизация по книгата на Захарий Стоянов). 1936 - РАЖДА СЕ ПЕТЪР МЛАДЕНОВ, ПОЛИТИК И ОБЩЕСТВЕНИК (УМИРА 2000 Г.). Първият председател/президент на демократизираща се България. Остава за кратко на този пост, тъй като на 6 юли 1990 г. е принуден да подаде оставка. Най-дългогодишният външен министър в историята на България - заема поста от 1971 до 1989 г. Следвал философия в Софийския университет. Завършил Московския институт за международни отношения. 1989 - УМИРА АЛЕКСАНДЪР ЯКОВЛЕВ, СЪВЕТСКИ АВИОКОНСТРУКТОР (Р. 1906 Г.). Един от създателите на реактивната авиация. Проектира първия си изтребител Як-15 през 1945 г. Два пъти Герой на социалистическия труд. Лауреат на Държавната награда на СССР, носител на Ленинска награда.", "date": "2019.08.22", "title": "Датата"}
{"url": "https://duma.bg/desi-veleva-n198205", "text": "няма да замлъкнат дори за секунда, а поздравленията ще се сипят като метеорен дъжд. Защото общинският репортер номер едно на ДУМА днес става с година по-мъдра, по-привлекателна и с повече незаменим професионален опит. Деси, бъди здрава и много щастлива с твоето прекрасно семейство! Наздраве и от екипа на ДУМА!", "date": "2019.08.22", "title": "Деси Велева"}
{"url": "https://duma.bg/stoev-e-razuznal-maribor-n198202", "text": "Стойчо Стоев разкри, че е разузнал Марибор и знае как тимът му Лудогорец да подходи срещу словенците. Двата тима излизат днес в Разград в първи мач от плейофите за влизане в групите на Лига Европа. \"Орлите\" реално имаха доста време да се подготвят за решителните сблъсъци, защото в III кръг разбиха и в двата мача уелския ТНС. \"Най-хубавият сценарий е да си решиш мача още в първия двубой. С нагласата сме, че имаме два двубоя. Трябва да се представим доста убедително. Класата на Марибор е по-голяма от ТНС. Трудно е с две думи да се опише играта им. Надявам се да няма напрежение. Говорих с футболистите. Те трябва да са спокойни и уверени, както и да изпълняват нещата, които сме говорили. Съставът е избистрен. Доста време ги наблюдаваме. Футболистите са запознати със силните и слабите страни на техния отбор\", обяви Стоев.", "date": "2019.08.22", "title": "Стоев е разузнал Марибор"}
{"url": "https://duma.bg/16-godishen-s-kvota-za-olimpiadata-n198204", "text": "16-годишният плувец Йосиф Миладинов заслужи квота за Олимпиадата в Токио 2020. Българинът покри норматив А на 100 м бътерфлай на Световното първенство за юноши в Будапеща. Трениращият в Швейцария пловдивчанин го направи с умопомрачителен рекорд от 51,91 секунди, ставайки първият българин, слязъл под 52 секунди. В сериите Миладинов обърна на 50 м с 24,09 секунди. Предишното върхово постижение от 52,11 секунди също бе негово от Европейското първенство за юноши в Казан преди месец, където стана вицешампион. Снощи тийнейджърът плува за място на финал в унгарската столица. Така Миладинов се превръща в новата сензация в българското плуване. Другият е Антъни Иванов, който има квота за 200 м бътерфлай. Търновецът ще атакува стандарт А и на 100 м, като има реална възможност България да има двама плувци в Япония в тази дисциплина. Нормативът е 51,96 секунди. В Будапеща на 400 м св. стил Йордан Янчев се класира седми с време 3:50,41 минути. 18-годишният българин беше четвърти малко след средата на дистанцията, но в последните 100 м загуби позиции и остана предпоследен във финала. Победител с нов рекорд на шампионатите от 3:46,06 минути е фаворитът Габор Зомбори (Унг). \"Две плувания по 3,50 минути са си супер. Целта ми обаче беше да плувам 3,49 минути. Така че хем съм доволен, хем не съм\", призна пред BGswim.com Янчев. На 200 м св. стил той остана 26-и с време 1:52,55 минути.", "date": "2019.08.22", "title": "16-годишен с квота за олимпиадата"}
{"url": "https://duma.bg/skasali-ed-shiyran-po-muzika-v-kolezha-n198209", "text": "28-годишният световноизвестен британски изпълнител Ед Шийрън бил скъсан по музика в колежа, съобщи \"Контакт мюзик\". Звездният поп идол, който може да се похвали с над 150 милиона продадени копия от албума си, е получил писмо от Академията по съвременно музикално изкуство в Гилдфорд, Съри. В документа се посочва, че е получил шест слаби оценки във всички сегменти на творческия процес на композирането, включително писането на текстове. Въпросното послание е част от изложба, посветена на музиканта, в родния му град Ипсуич, Източна Англия. Ед се записва в колежа през 2009-а, но напуска година по-късно заради ниския успех и за да се фокусира върху музиката си. В училищен доклад от 2004 г. Шийрън е описан като \"естествен талант, чийто глас започва да мутира, но все още ще се развива\".", "date": "2019.08.22", "title": "Скъсали Ед Шийрън по музика в колежа"}
{"url": "https://duma.bg/noviyat-film-za-bond-e-zatrupan-s-problemi-n198208", "text": "Заснемането на новия филм за Джеймс Бонд, който ще се казва \"Няма време за умиране\", вече е в ход, но е затрупано от проблеми, предаде АФП. Експлозия в британските студия Pinewood през юни разтърси една от филмовите площадки, причинявайки щети и леки наранявания. Вестник \"Сън\" съобщи, че взрив е разтърсил снимачната площадка след объркана каскада, сваляйки част от покрива и няколко стенни панела. Крейг, който ще играе легендарния шпионин за пети път, по-рано трябваше да се подложи на лека операция на глезена след контузия при заснемане на сцена в Ямайка. Носителят на \"Оскар\" Рами Малек ще се превъплъти в злодей в дългоочаквания филм, в който ще участва и френската актриса Леа Сейду. Продукцията също така нееднократно се забавя заради спорове около сценария, а спечелилият \"Оскар\" режисьор Дани Бойл се отказа от проекта миналата година. Поредният епизод, който ще е последен с участието на Даниел Крейг като Агент 007, ще излезе през април 2020-а. В тази шпионска сага Бонд ще бъде изваден от пенсиониране от своя приятел и служител на ЦРУ Феликс Лейтер, за да започне коварна мисия за спасяване на отвлечен учен, пише в официалното обобщение на сюжета.", "date": "2019.08.22", "title": "Новият филм за Бонд е затрупан с проблеми"}
{"url": "https://duma.bg/pochisti-i-procheti-gostuva-v-5-obshtini-n198210", "text": "Пет общини ще бъдат домакини на седмото издание на националната екоинициатива \"Стара хартия за нова книга\", което ще се проведе под наслов \"Почисти и прочети\". Бургас, Хасково, София, Русе и Велико Търново ще посрещнат кампанията, която дава възможност на малчуганите да научат повече за рециклирането, да разберат как да пазят природата и да събират разделно отпадъците. Всяко дете, което доведе възрастен придружител с поне 5 кг стара хартия, ще получи нова детска книга по избор, както и подаръци от партньорите на празника. Организаторите напомнят, че колкото повече стара хартия съберат децата, толкова повече дървета ще спасят от изсичане. Инициативата ще започне от Бургас на 7 септември, от 10 до 13 ч., в Приморския парк, пред Пантеона. Хасково посреща кампанията навръх празника на града на 8 септември, от 10 до 13 ч., на сцената на пл. \"Свобода\". В София \"Стара хартия за нова книга\" ще се състои на 15 септември, от 10 до 19 ч., на бул. \"Витоша\" 37, пред Книжен център \"Гринуич\". Рекордьорите на кампанията от Русе за пета поредна година имат възможност да участват в събитието на 28 септември, между 10 и 13 ч., на пл. \"Свобода\", пред Съдебната палата. Велико Търново дебютира в кампанията на 29 септември, от 10 до 13 ч., в парк \"Марно поле\", централен вход. Събитията във всички градове се провеждат със съдействието на общините и регионалните библиотеки.", "date": "2019.08.22", "title": "\"Почисти и прочети\" гостува в 5 общини"}
{"url": "https://duma.bg/pochina-zhurnalistkata-vaklina-todorova-n198211", "text": "След кратко боледуване на 60-годишна възраст почина Ваклина Тодорова. Завършила факултета по журналистика на СУ \"Св. Климент Охридски\" през 1980 г., тя дълги години работи в централни печатни издания. През последните 20 години се изявяваше в сферата на туристическия бранш и връзките с обществеността. Беше активен член на СБЖ. Дъщеря е на уважавания професор по журналистика Дафин Тодоров. В паметта на нейните приятели и познати тя ще остане като образец на борбен човек, неистов оптимист, с вяра в живота и хубавото в него. Изказваме искрени съболезнования на тримата й синове, на семейството и на близките й. Поклонението е днес, 22 август, от 11 ч. в столичния храм \"Свети Седмочисленици\".", "date": "2019.08.22", "title": "Почина журналистката Ваклина Тодорова"}
{"url": "https://duma.bg/festival-n198212", "text": "Шекспировата пиеса \"Тит Андроник\" бе представена в Римския театър в Мерида, Испания, в рамките на 65-ия международен фестивал на класическия театър, който се провежда от 27 юни до 25 август.", "date": "2019.08.22", "title": "Фестивал"}
{"url": "https://duma.bg/plener-duvari-zapochna-v-yankovata-kashta-v-lovech-n198213", "text": "Художници от цялата страна участват в десетото издание на пленера по живопис \"Дувари\", който започна в Ловеч. Той се организира от общината и художествената галерия в града. В продължение на четири дни авторите творят в двора на Янковата къща в стария квартал \"Вароша\", пояснява директорът на ловешката галерия Валентин Узунов. \"Пленерът е рисуване на открито, а самата тема се крие в неговото име \"Дувари\". Идеята е да обогатим фонда на галерията с хубави произведения на изкуството от колеги, които ще се вълнуват и впечатляват от красотите на \"Вароша\". Нарисуваните картини ще бъдат подредени в изложба в Янковата къща. Тя ще бъде открита днес, 22 август, когато Ловеч ще отбележи 142 години от Освобождението си. След това творбите ще бъдат експонирани в художествената галерия в града.", "date": "2019.08.22", "title": "Пленер \"Дувари\" започна в Янковата къща в Ловеч "}
{"url": "https://duma.bg/robart-de-niro-sadi-zhena-za-gledane-na-televiziya-n198206", "text": "Продуцентската компания, собственост на американския актьор Робърт де Ниро, заведе дело срещу бивша служителка, която обвинява в злоупотреба със средства и гледане на Netflix сериали в работно време. Canal Productions обвинява Чейс Робинсън в \"нарушаване на доверителните й задължения\" и я съди за обезщетение в размер на 6 милиона долара, съобщи Би Би Си. В съдебното дело се твърди, че жената е харчила обилно за лични разходи, използвала е авиокомпаниите на Робърт де Ниро за лични пътувания и рядко идвала в офиса. През 2019 г. заплатата й е била 300 000 долара.", "date": "2019.08.22", "title": "Робърт де Ниро съди жена за гледане на телевизия"}
{"url": "https://duma.bg/rozovo-flamingo-prevze-atanasovskoto-ezero-n198207", "text": "Изобилие от розово фламинго се наблюдава на Атанасовското езеро край Бургас. Птиците намират спокойствие и сигурност в тихите басейни в северната част на водния басейн. Стотици бургазлии и гости на града се наслаждават на грацията на красивите птици. По време на мониторинг, извършен в рамките на проекта \"Лагуната на живота\", се наблюдава ято от 159 птици, като 120 от тях са възрастни. Това е най-високата численост на розово фламинго у нас. Миналата есен преброените птици бяха 126. Тази статистика прави Атанасовското езеро най-важното място за розово фламинго у нас. Птиците са спокойни, не се впечатляват особено от единично човешко присъствие и не отлитат, а само навлизат по-навътре в басейните. Вероятно птиците прелитат тук от делтата на река Марица или от Турция. Освен удивителните и така харесвани гости в езерото има и други любими птици - розовите пеликани. Сега тук могат да се видят до 4 хиляди от тях, които нощуват и почиват по дигите, а през деня прелитат до езерото Вая, за да се хранят.", "date": "2019.08.22", "title": "Розово фламинго превзе Атанасовското езеро"}
{"url": "https://duma.bg/ivet-lalova-s-nova-pobeda-na-100-m-n198200", "text": "Ивет Лалова-Колио постигна поредна победа през сезона за турския си тим ЕНКА. В Бурса спринтьорката спечели в бягането на 100 м по време на Суперлигата на клубното първенство. Лалова финишира за 11,05 секунди, но със силен попътен вятър от 4,5 м/сек. Снощи тя се пусна и на 200 м.", "date": "2019.08.22", "title": "Ивет Лалова с нова победа на 100 м"}
{"url": "https://duma.bg/rezultati-n198198", "text": "АПОЕЛ Никозия (Кип) - Аякс (Хол) 0:0; Клуж (Рум) - Славия Пр (Чех) 0:1 Масопуст (28); ЛАСК Линц (Ав) - Брюж (Швейц) 0:1 Ванакен (10-д). Футбол Лига Европа, първи плейофи по Диема спорт 20.30 Лудогорец - Марибор по Диема спорт 2 22.00 Торино - Уулвърхемптън по Макс спорт 4 Копа Либертадорес 1.15 Ривър Плейт - Серо Портеньо Копа Судамерикана 3.30 Коринтианс - Флуминенсе по Макс спорт 1 Тенис 22.00 Турнир в Уинстън-Салем (мъже)  по Евроспорт 1 18.00 US Open (квалификации) по Евроспорт 2 Колоездене 16.00 Обиколка на Дания (II етап)", "date": "2019.08.22", "title": "Резултати"}
{"url": "https://duma.bg/samo-shinikova-napred-na-us-open-n198199", "text": "Изабелла Шиникова (№217 в света) единствена от българките се класира за II кръг на US Open. Втората ни ракета обърна на старта Аранча Рус (Хол, №104) с 1:6, 6:4, 6:1. В следващата фаза тя излиза днес срещу Сашия Викери (САЩ, №150). Досега двете са се срещали само веднъж, като българката бие с 2:1 сета в Лондон 2012 г. На старта на последния за годината турнир от Големия шлем отпаднаха Виктория Томова (№176) и Елица Костова (№228). Първата загуби от Анна Калинская (Рус, №126) с 2:6, 4:6, а втората - от Янина Викмайер (Бел, №162) с 5:7, 4:6. При мъжете България ще бъде представена от Григор Димитров, който започва от основната схема.", "date": "2019.08.22", "title": "Само Шиникова напред на US Open"}
{"url": "https://duma.bg/tsska-sf-prashta-fabrini-v-rumaniya-n198201", "text": "ЦСКА-Сф ще изпрати в Румъния и полузащитника Диего Фабрини. Италианецът беше купен от \"червените\" само преди няма и три месеца, а сега играчът е пред договор с Динамо Букурещ до края на сезона, съобщава местното издание \"Дигиспорт\". В началото на юни столичани се пребориха именно с \"кучетата\" за играча. Фабрини дойде с огромни очаквания на \"Армията\", но престоят му се очертава доста труден, а треньорът Люпко Петрович не разчита често на него. Според информациите от северната ни съседка заплатата му от 14 000 евро ще се поеме от новия му клуб. Това е вторият футболист, който ЦСКА-Сф праща в Румъния. Във вторник вечерта договор с ФКСБ подписа Божидар Чорбаджийски. Защитникът ще играе при \"стелистите\" под наем до края на календарната година, след което може да бъде купен от Джиджи Бекали.", "date": "2019.08.22", "title": "ЦСКА-Сф праща Фабрини в Румъния"}
{"url": "https://duma.bg/izdirvat-gameni-prebili-shef-na-levski-pred-gerena-n198203", "text": "Полицията издирва двама хулигани, които пребиха с железни палки маркетинг директора на Левски Цветан Вълчев. Той е бил нападнат около 9.30 часа вчера пред офисите на клуба на ул. \"Тодорини кукли\". Гамените са се разбягали, след като се намесил случаен минувач, разхождащ кучето си в района. На помощ на Вълчев веднага се стекли и колегите му от \"синия\" клуб. Вълчев е откаран в безсъзнание в УМБАЛ \"Царица Йоанна-ИСУЛ\". Мъжът има четири фрактури на главата, счупени ребра, а също така има други травми, които притесняват лекарите. Той е с опасност за живота. На този етап не е ясна причината за жестокото посегателство. Вълчев работи над 10 г. в маркетинговия отдел на Левски, като през това време е заемал различни длъжности. Той е определян за изключително тих и спокоен човек от своите колеги.", "date": "2019.08.22", "title": "Издирват гамени, пребили шеф на Левски пред \"Герена\" "}
