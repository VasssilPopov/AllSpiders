{"url": "http://duma.bg/node/158561", "text": "Официалното откриване на българското европредседателство на 11 декември ще премине под знака на протестите. Делегатите от ЕС, пристигащи у нас за церемонията, ще бъдат посрещнати от скандиращи полицаи на кръстовището на \"Цариградско шосе\" и бул. \"Брюксел\". Същата вечер ще има полицейски протест и пред \"Народния театър\", който ще събере елита на Европа. \nНа 11 януари пред парламента ще се проведе демонстрация в подкрепа на Истанбулската конвенция. Вечерта природозащитници отново ще протестират на жълтите павета срещу одобрените промени в плана за Пирин, позволяващи сеч и застрояване на планината. Бизнесмени и жители на Банско пък идват в София за контрапротест. \n    \n", "date": "2018.01.10", "title": " Три протеста посрещат европредседателството "}
{"url": "http://duma.bg/node/158545", "text": "Жена, получила мозъчна тромбоза по време на бременността, даде живот на момиче. Екип на Родилно отделение на УМБАЛ \"Св. Анна\" в София, ръководен от началника на отделението д-р Красимира Жекова, извърши цезаровото сечение. Преди това обаче майката е стабилизирана и спасена, заедно с плода, благодарение на сложна инвазивна процедура, проведена на 5 януари от мултидисциплинарен екип, включващ инвазивен кардиолог, невролог, анестезиолог и гинеколог. Вчера точно в 12,12 ч. на бял свят се появи малката Калина, която тежи 3160 г и е дълга 50 см. И майката, и детето са в добро състояние, съобщиха от УМБАЛ \"Св. Анна\".   \n", "date": "2018.01.10", "title": " Жена с мозъчна тромбоза роди момиче"}
{"url": "http://duma.bg/node/158546", "text": "Служители от Регионалната дирекция по горите в Стара Загора установиха поголовна сеч на вековни дървета в защитена местност Туловска кория, на територията на Държавно горско стопанство - Мъглиж. Горските са извършили проверката по сигнал на екоорганизация \"Зелени Балкани\". Проверяващите са установили, че в Туловска кория е извършена незаконна сеч на 546 броя дървета от габър и летен дъб. Общият размер на контрабандно добитата дървесина възлиза на 76 плътни кубически метра. \nБезогледното посегателство срещу природата е извършено в периода от 20 декември 2017 г. до 3 януари 2018 г. Извършителите са неизвестни. Всички материали по случая са изпратени в Районната прокуратура в Казанлък. Вчера от \"Зелени Балкани\" разпространиха съобщение и до медиите, че са се натъкнали на невиждано по рода си бракониерско сечище в сърцето на вековната гора. \nТуловската кория е обявена за природна забележителност през 1961 г. От 2002 г. насам е прекатегоризирана в защитена местност, за да се опазят остатъците от вековната гора в местността. Вековните дъбове в Туловската кория са последните наследници на \"Великата българска гора\", посочват от организацията.   \n", "date": "2018.01.10", "title": "Изсякоха стотици вековни дървета в защитена местност"}
{"url": "http://duma.bg/node/158547", "text": "Депутатът от БСП Явор Божанков получи грамота за дарение от педиатрите на МОБАЛ \"Д-р Стефан  Черкезов\" във Велико. Признателните лекари  благодариха официално за това, че наскоро депутатът е дарил мрежи за прозорците на цялото детско отделение, с което е подобрил битуването на малките пациенти. Божанков похвали педиатрите в болницата. Той подчерта, че е посетил много болници в страната, където детското лечение не е в завидно положение, за разлика от това в МОБАЛ \"Д-р Стефан Черкезов\".   \nНачалникът на педиатричното отделение д-р Валентин Точков сподели, че то има нужда от частични ремонти, от преоборудване на стаите с легла и шкафчета и от подмяна на спалното бельо. \"Разполагаме с добра медицинска апаратура. Необходимо е обаче педиатри да бъдат обучени в областта на ехографията, тъй като още няма такива специалисти\", заяви той. Д-р Точков се похвали, че отделението е получило акредитация за трето ниво на обслужване.    \n", "date": "2018.01.10", "title": " Депутатът от БСП Явор Божанков получи от педиатри  грамота за дарение"}
{"url": "http://duma.bg/node/158548", "text": "Предстоят проверки във всички лечебни заведения, за които има информация за поддържане на фалшив щат, заяви пред журналисти министърът на здравеопазването Кирил Ананиев по време на  откриването на реновирана послеродова клиника в \"Майчин дом\". По думите му на много места, включително и в държавни болници, било установено, че медицинският персонал, който трябва да работи, не е на работното си място. Ананиев каза, че в някои от медицинските стандарти има изисквания, които вече не отговарят на времето и състоянието на системата и предстои с Българския лекарски съюз да бъдат обсъдени. \nПо думите на министъра държавата може да подпомогне общинските болници, но където е необходимо, те трябва да бъдат преструктурирани. Дали ще бъдат преструктурирани, зависи от решението на всяка община, каза Ананиев. По думите му някои от общинските болници биха могли да се преструктурират в ДКЦ с 10 до 20 легла. Ананиев увери, че няма да бъдат закривани общински болници. В края на м.г. бе изготвен доклад за състоянието на болниците, направен е и анализ на финансовото състояние на общинските болници.    \n", "date": "2018.01.10", "title": " Ще проверяват болниците за поддържане на фалшив щат "}
{"url": "http://duma.bg/node/158549", "text": "На 15 януари общинските болници в страната излизат на символичен протест от 12 до 13 ч. Това съобщи за ДУМА д-р Неделчо Тотев, председател на сдружението, чието ръководство вчера обсъди състоянието на болниците. Всяко лечебно заведение решава къде да протестира - пред болничната сграда или пред общината. На срещата е присъствал и д-р Венцислав Грозев, председател на БЛС. Цялото здравеопазване в страната е пред срив, до седмица-две или най-много до месец, повечето общински болници са пред фалит, а причините са различни - в някои са финансови, в други - остър недостиг на персонал, коментира д-р Тотев. Той и колегите му са категорични, че няма кой да запълни вакуума, създаден от спирането на работата на общински болници, тъй като останалите лечебни заведения нямат капацитета да поемат потока от болни. Още повече, че вече и областни болници са пред фалит. \n30 млн. лв. да отпусне държавата за общинските болници в отдалечени и труднодостъпни райони, настояват от сдружението. В момента се дават годишно по 5 млн. лв. Като загинат общински болници, след това 300 млн. лв. да даде държавата, те няма как да се възродят, категоричен е д-р Тотев. Искането на сдружението към НЗОК е да бъде изплатена надлимитната дейност за последните 2 години. Това би покрило средно около 30% от от разходите на лечебните заведения, обясни д-р Тотев. Третото искане на общинските болници е да бъдат ревизирани цените на клиничните пътеки за масова патология, с които основно работят тези лечебни заведения. Във всичките си искания Сдружението на общинските болници е подкрепено от БЛС, увери д-р Тотев. Той подчерта, че сдружението има визия за бъдещето на българското здравеопазване. Крайно необходим е експертен дебат за бъдещето на българското здравеопазване и този дебат трябва да се състои до няколко седмици, категоричен е д-р Тотев.      \nПрипомняме, че най-малко 12 общински болници у нас са заплашени от фалит, защото разходите им са по-високи от приходите, които получават от НЗОК. Много от тях вече имат и натрупани дългове. Според запознати застрашените от фалит са болниците в Свищов, Белоградчик, Омуртаг, Тутракан, Петрич, Гоце Делчев. \nЗаради ръста на минималната заплата и непроменените стойности на клиничните пътеки, болнични директори прогнозират задълбочаване на проблемите през т.г.      \n", "date": "2018.01.10", "title": "На 15 януари общинските болници ще протестират "}
{"url": "http://duma.bg/node/158550", "text": "Полицейските синдикати планират масови демонстрации на 11 януари - в деня на официалното откриване на българското председателство на Съвета на ЕС. Исканията на полицейските служители са за увеличение от 15% на основните възнаграждения на работещите в МВР, обвързване на заплатите със социалноизмерим показател и нов Закон за МВР. \nСлужителите на МВР първо ще \"посрещат\" делегациите с плакати на новооткритото кръстовище на бул. \"Брюксел\" и бул. \"Цариградско шосе\" и на кръстовището на Орлов мост. Това ще стане между 16,30-17 ч., съобщиха от синдикатите. След това протестните действия ще продължат в 18,15 ч. в района на Народния театър \"Иван Вазов\", където ще се състои церемонията по откриването. Втора дата за тазгодишните полицейски протести е 25 януари. Тогава демонстрацията е планирана за 11 часа в района на НДК, където ще се поведе и срещата на министрите на вътрешните работи от ЕС. \nСлед като Синдикалната федерация на служителите в МВР  започна протестната си акция с поставяне на билбордове с надписи на английски и български език за ниските заплати на полицаите по булевардите в посока НДК, вчера те бяха свалени.  \nВътрешният министър Валентин Радев видимо бе ядосан заради недоволството на полицаите. След КСНС той се оплака, че дори премиерът му обърнал внимание, че \"някакви плакати ще слагат, билбордове и т.н.\". Все още се опитвам да бъда толерантен с тях, заплашително отчете той. Според него ръководството и министерството са направили необходимото, за да потушат напрежението. \nМинистърът се похвали, че са отпуснати 55 млн. за полицията, освен това раздали още 20 млн. лв., или \"по 480 лв. на всеки един\" в системата. Това били възможностите на държавата, МВР буквално било раздало по 13-та заплата. \nРадев продължава да не разбира исканията на синдикатите, които искат възнагражденията да бъдат повишени с 15%. По думите му сега е заложен ръст между 3 и 12% в зависимост от категориите. \"\"На калпак\" ние не правим увеличение. Не мога да ги разбера какво искат повече\", заинати се той. Искането за нов закон за МВР също му се вижда неоснователно, защото той така или иначе се променял периодично. Какво е това искане, то ли води до тия билбордове, когато сме в началото на председателството, продължи да се ядосва той. Радев заподозря, че можело да има и политическа мотивировка в исканията на СФСМВР, които според него трябва и да си преброят членовете. Радев призна, че ако МВР покаже, че си върши добре работата, обществото не само няма да пита за заплатите им, а само ще иска да ги увеличава.     \n", "date": "2018.01.10", "title": " Полицаите посрещат евроделегациите с протести"}
{"url": "http://duma.bg/node/158551", "text": "10 контролни точки ще се отнемат на шофьори за неправилно изпреварване, ако е създадена опасност за движението. Досега за такова нарушение водачите оставаха без 8 точки. 10 точки ще се вземат и за шофиране в насрещното платно по магистрала или скоростен път.  \nПрипомняме, че депутатите решиха за шофиране в насрещното шофьорът да се наказва с 1000 лв. глоба и отнемане на книжката за 3 месеца. Когато същото нарушение е извършено повторно, глобата е 4000 лв., а книжката ще се взема за 6 месеца. \nВ промените е предвидено още младите шофьори да получат максималния брой точки две години след като са взели книжка. Ако през това време тя им е отнета, този период няма да се причислява към стажа. Броят на контролните точки ще се възстановява с 1/3, ако водачът премине допълнително обучение. Това ще може да се случва само веднъж в годината. Точки ще се връщат и ако докаже, че е платил глобите си. Предвидена е и възможност за служебно възстановяване след изтичане на две години, считано от датата, на която е влязло в сила последното наказателно постановление. \n    \n", "date": "2018.01.10", "title": "Вземат 10 точки за неправилно изпреварване и шофиране в насрещното"}
{"url": "http://duma.bg/node/158552", "text": "Перник отново остана без парно и топла вода. Без топло останаха перничани, живущи в централната градска част, в големите квартали \"Ивaн Пашов\" и \"Дараците\", на улиците \"Кракра\" и \"Бругалница\" и района около Минната дирекция. Топлоподаването е спряно и в Центъра за работа с деца, в сградите на Центъра за работа с деца, на общината и в детска градина \"Родолюбче\". \nТоплото е спряно в 3 часа на 9 януари заради поредна авария в ТЕЦ-а. Повредата е причинена от теч от счупена тръба в централната градска част. Oгpoмнo количество вода e нaпълнило пoдзeмнитe гaлepии, над които е построен Перник. \nПроблемът с авариите в ТЕЦ-а е отдавнашен. Перничани останаха без топло в края на  октомври, през декември и няколко дни в началото на януари, когато като причина бе изтъкнато замръзване на въглищата.     \n", "date": "2018.01.10", "title": "Перник отново остана на студено"}
{"url": "http://duma.bg/node/158553", "text": "Училището, чиято сграда ще бъде дадена за Медицинския факултет на Софийския университет, излиза на протест. Преподаватели от Професионалната гимназия по облекло са останали изненадани от изявлението на министъра на образованието Красимир Вълчев, от което са разбрали, че училището не само ще бъде преместено на друг адрес, но и че то вече било преместено. В понеделник на среща между министър Вълчев и финансовия министър Владислав Горанов с ръководството на СУ стана ясно, че Алма матер ще бъде компенсирана с нова сграда заради отнетата на бул. \"Ал. Стамболийски\". След срещата стана ясно, че на вуза ще бъде предоставена сградата на професионалната гимназия, която се намира на бул. \"Черни връх\". Министърът на образованието заяви, че още преди две години е променен административният адрес на гимназията. \nВ изявление преподавателите заявяват, че са готови на ефективни стачни действия, ако действително министерството реши да отнеме сградата, в която се водят учебни занятия за 240 ученици и в момента. \n\"Защо е нужно да се преместват 240 ученици, за да се настанят 120 студенти в сграда, която вече е специално оборудвана за професионална подготовка на дизайнери, конструктори и моделиери на облекло\", питат учителите. \n    \n", "date": "2018.01.10", "title": "Техникумът по облекло не си дава сградата на СУ"}
{"url": "http://duma.bg/node/158554", "text": "Опасно мръсен въздух е регистриран през последните дни в София и още седем града в страната. Количеството на фините прахови частици в столицата е било двойно над нормата, призна и самият кмет Йорданка Фандъкова. Европейският индекс за качество на въздуха показва високо замърсяване освен в София, и в Плевен, Русе, Пловдив, Благоевград, Кърджали, Варна, Бургас, Велико Търново и Сливен. \nСистемата на Изпълнителната агенция по околна среда отчита замърсяване в пъти над нормите навсякъде, където са разположени станциите й. Според ИАОС причина за превишенията на средноденонощната норма за праховите частици е масово използване на твърдо гориво в битовия, обществения сектор и емисии от автомобилния транспорт, съчетано с неблагоприятни метеорологични условия. \nНай-високите нива на замърсяване са измерени за 7 януари в София и Пловдив. Станция \"Хиподрума\" в столицата е измерила замърсяване 5 пъти над нормата, а станциите \"Павлово\" и \"Надежда\" - превишаване от почти 4 пъти над праговите стойности. Подобни са и данните на мрежата AirSofia.info, която използва сензори за измерване на замърсяването, които са разположени в цялата столица и предоставят информация в реално време. Тя обаче не се приема за официален източник на информация, тъй като уредите не били калибрирани по стандартите. \nВсички тези данни обаче сериозно се разминават с прогнозата на БАН, която Столичната община публикува. Тя се отчита от дългоочакваната система за ранно предупреждение, която бе поръчана от общината и заработи едва преди дни. От нея става ясно, че на 9 и 10 януари рискът от прекомерно замърсяване на въздуха е нисък. На сайта на Столичната община е публикувана прогнозна информация, според която през тези два дни няма да има замърсяване. \nСамата Фандъкова също призна вчера, че всеки  ден има около двойно превишение с фини прахови частици, което се дължало до голяма степен и на климатичните условия, но и на отопляването на твърдо битово гориво. Кметът изрази надежда Столичният общински съвет по-скоро да разгледа предложените краткосрочни мерки, които биха позволили борба с превишените количества.  \n\"Геноцид! Няма друго определение на случващото се в последните няколко дни в София - европейската столица на спорта за 2019 и кандидат за Зелена столица. Нито лилавите точки в сайта за измерване на мръсния въздух, нито многобройните вопли на граждани от целия град трогват Столичната община и тя предприема точно нула спешни мерки, за да предпази населението\", заявиха от неправителствената организация \"Спаси София\". В социалните мрежи също има хиляди гневни коментари за мръсния въздух.   \n", "date": "2018.01.10", "title": "Опасно мръсен въздух в София и още 9 града "}
{"url": "http://duma.bg/node/158486", "text": "Едно от най-важните качества, които се налага да притежава диригентът, е психологическата му нагласа да бъде лидер, водач. Някои хора стават лидери насила, други - по стечение на обстоятелствата, а диригентите - по професионална необходимост. \"Тайната на диригентското изкуство е заложена в умението да предразполага, а не да налага\" (Добрин Петков). Дефинирайки понятието \"музика\", философът олимпийски шампион Платон казва: \"Музиката е изкуство да се ръководи хор!\", а същността на диригентското лидерство е то да се използва за изграждането на мостове между  композиторите, изпълнителите и слушателите. А според Валери Петров \"изкуството е средство за създаване на контакт между хората\". Това означава диригентът да служи на определена кауза, да вижда проблемите и с убеденост и без страх да ги решава оперативно. \nСъзнателно направих това обширно въведение към темата, защото то ще ми позволи в следващото изложение по-добре да \"нарисувам\" портрета на твореца и човека Ангел Манолов - Маестрото.  \nПогледнато през призмата на историята, Ангел Манолов принадлежи към второто поколение български хорови диригенти, родени между 1900 и 1920 г. на XX век. Към него принадлежат такива майстори като Христо Манолов (1900-1953), проф. Георги Димитров (1904-1979), Светослав Обретенов (1909-1955), Атанас Маргаритов (1912-1998) и др. Това са хората, поели щафетата на своите предшественици и развили с достойнство техните артистични постижения. Те успяват да преведат успешно българското хорово изкуство през трудните за България военни периоди и стават първите радетели на неговото невиждано дотогава масовизиране след 1944 г. \nАнгел Манолов е роден на 12.11.1912 г. в Русе. Понякога човешките дарования имат необясним генезис. Така е и с диригентското дарование и неговото развитие у малкия русчуклия. От най-ранна детска възраст Ангел започва да пее в различни хорови състави, защото - по необясними за него причини - ансамбловото пеене го привличало със своята красота и възможност за откриване на нови духовни светове.  \nДиригентските му изяви започнали като ученик в прогимназията, но неговото диригентско \"заболяване\" станало хронично в гимназиалните години, когато сформирал и ръководил хор, комплектуван от свои съученици.  \nНачалната си диригентска школовка Ангел получава в Софийската духовна семинария, в която постъпва повече по материални, отколкото от религиозни съображения. Там негов диригентски наставник става бесарабският българин Николай Николаев (1852-1938) - превърнал хора на катедралния храм \"Св. Неделя\" в образец за всичките български черковни хорове. Забелязал диригентския \"бацил\" у своя възпитаник, той положил необходимите грижи да го активизира за постигането на по-сериозни резултати, разкривайки му много от тайните на диригентския занаят. 20-годишен, Ангел става студент в Юридическия факултет на Софийския университет \"Св. Климент Охридски\". Срещата му с бившите негови русенски съученици-певци ескалирала в желаното от него направление и през 1933 г. създава в университета Академичен мъжки хор. Въпреки че към русенското ядро се присъединяват още 50-ина почитатели на хоровото пеене от други софийски вузове, малцина били вярващите, че това начинание ще има добра съдба - от предишните опити да се създаде студентски хор в София. За обща радост, мрачните прогнози не се реализирали и за това главният \"виновник\" бил диригентът Ангел Манолов - той предложил, а участниците приели, в хора да се включат и студентки. Така от 1939 г. Академичният хор станал смесен. Много били позитивите от тази \"реформа\", но най-важните между тях са по-приятната атмосфера по време на репетициите, повишено въздействие върху слушателите и най-вече превръщането на Академичния хор в средище на софийския студентски елит с всякакви специалности. Като допълнителен \"бонус\" към     това били и множеството сключени бракове между хористите... \nИзкушавам се да цитирам думите на известния кинокритик Григор Чернев, който през студентския си период е бил певец в Академичния хор: \"Загубено ли беше това време за мен и моите приятели, за които пеенето бе красиво увлечение, а не бъдеща професия? На пръв поглед, между сегашната ми работа и някогашното ми пеене в хора няма нищо общо. Но не е така. Не бива да се пее как да е, както не бива да се пише как да е, фразата - и тук, и там, трябва \"да се изпипва\". Излиза, че времето, прекарано в хора, е спечелено от нас време. То ни е дало нещо, обогатило ни е, направило ни е по-чувствителни. Да не говорим за това, че Музиката завинаги е останала в кръвта ни, за да ни съпровожда през целия ни живот.\" \nДлъжен съм тук да прокоментирам разликите в ролята на диригента-ръководител на професионалния и непрофесионалния (аматьорския) хор. Най-важната между тях е, че в професионалните състави диригентът е \"primus inter parеs\" (пръв между равни), докато в непрофесионалните състави той е протагонист (главно действащо лице), от когото в най-голяма степен зависят успехите и неуспехите в общата работа, понеже той е не само художествен ръководител, а и възпитател на активни артистични сътрудници. Точно това беше разбрал младият професионален хоров диригент Ангел Манолов, който превърна работата си с Академичния хор в своя съдба и неотделим компонент от личностния си образ. Затова той получи прозвището \"баща на Академичния хор\", която титла носеше с достойнство и чест през целия си живот. \nС Ангел Манолов се познавам от 1951 г., когато проф. Георги Димитров го представи на нас - студентите от първия хороводиригентски випуск на Музикалната академия. Тази среща постави началото на серия от други срещи, които ми позволиха по-добре да го опозная като по-възрастен и по-опитен колега, който вече беше постигнал значителни артистични успехи. Това, с което най-силно впечатляваше, беше рядката му способност непрестанно да се учи от всеки, независимо от ранга му. Сега в световната образователна система \"учение през целия живот\" е основна тенденция, до която той беше достигнал и осъзнал по интуитивен път още преди 80 години. \nВъпреки че вече е бил млад професионален диригент, той участвал в работата на хоровете, ръководени от акад. Добри Христов и проф. Асен Димитров, защото е искал да научи от тях повече за \"секретите\" на диригентското изкуство. По-късно негови \"учители\" станаха Светослав Обретенов и проф. Георги Димитров, чиито колегиални съвети му позволиха още повече да обогати диригентските си умения. Благодарение на това, съчетано с голямото му трудолюбие, природна надареност и организационна опитност, той превърна Академичния хор в първокласен певчески апарат, отличаващ се с бляскава звучност и с динамична амплитуда от плътното пианисимо до блестящото фортисимо, от което тръпки побиваха слушателите и кръвта им завираше. Пеенето на Академичния хор не беше самоцелно \"надвикване\", то носеше в себе си не само младежката емоционалност и чар, а и интелигентната красота на певците, които бяха част от бъдещия национален интелектуален елит. И още нещо - той беше овладял способността да общува с младите хора, като неусетно ги извисяваше и приобщаваше към своите морално-естетически критерии, на което те отговаряха с почтителното обръщение \"Маестро\" или фамилиарното \"бай Ангеле\". Заедно с детския хор \"Бодра смяна\", камерния вокален ансамбъл \"Момина песен\", Хора на софийските девойки и др. певчески състави, Академичният хор направи своите изключително успешни изяви на световните младежки фестивали, с които трасира успехите на българското хорово изкуство през следващите години, довели до неговия \"Златен период\" (1965-1990).  \nАнгел Манолов правеше впечатление с високия си ръст, стройната фигура и... бързината, с която говореше. Още при първата ни среща си помислих: \"Ако го поканят да диктува на изпит по стенография, всичките ще бъдат скъсани!\" По-късно споделих с него тази своя констатация и той реагира на нея като към добър анекдот. \nПо своите художествени постижения българското хорово изкуство е равноправен член на световното хорово движение, обединяващо (според ЮНЕСКО) над 100 милиона певци. Но то има и една специфична особеност - дългогодишната съвместна работа на много диригенти с един състав. Сред тях са Захари Медникаров, проф. Кирил Стефанов, проф. Марин Чонев, проф. Лилия Гюлева, проф. Венета Вичева, акад. Христо Недялков и др. В случая по-важното е да се подчертае не самото дълголетие като цифров показател, а способността на диригента за творческото му осмисляне, за да няма \"омръзване\" в артистичните отношения между него и партньорите му. В този контекст трябва да се подчертае, че това диригентско дълголетие \"диригентът-магьосник\" Бончо Бочев характеризира като \"изключително рядък пример на несменяем ръководител\". \"Световният рекорд\" за продължително и непрекъснато ръководство на един състав принадлежи на Ангел Манолов - 58 години той беше неотлъчно начело на Академичния студентски хор, който понастоящем носи неговото име. \nПортретът на диригента Ангел Манолов би бил непълен и неточен, ако се основава само върху Академичния хор. Неговият принос за възхода на българското хорово изкуство се обуславя и от работата му с миньорския смесен хор \"Темелко Ненков\" в Перник, и от смесения хор на здравните работници \"Родина\" в София. \"Благодарение на личностните и професионалните си качества, и на огромния си опит, той успя не само да издигне тяхното художествено равнище, но и да утвърди изкуството им сред най-добрите образци на непрофесионалното (аматьорското) хорово пеене у нас. Това е блестящ пример на какво са способни певците-аматьори, когато ги ръководят знаещи и умеещи художествени ръководители.  \nАртистичното дело на Ангел Манолов - Маестрото изцяло принадлежи към компонентите на националното нематериално културно наследство, с което страната ни заслужено се гордее. Не бива да се забравя, че всяко произведение на изкуството, което се реализира във времето, е жив организъм, който при изпълнението се \"ражда\", а след това \"умира\", но продължава да \"живее\" в съзнанието на слушателите, понеже ги е обогатило със своите енергийни послания.     \n", "date": "2018.01.10", "title": "Ангел Манолов - \"баща на Академичния хор\" "}
{"url": "http://duma.bg/node/158501", "text": "1863 - ОТКРИТО Е ПЪРВОТО МЕТРО В СВЕТА - ЛОНДОНСКОТО. На тази дата то реално започва да функционира. Предния ден - 9 януари 1863 г., малка композиция, теглена от парен локомотив, извършва историческо пътешествие от гара \"Падингтън\" до \"Фарингдън\". Трасето от 5,5 км е изминато за 150 минути. Общата дължина на метрополитена е 408 км, линиите са 11. Годишно метрото превозва над 1,1 млрд. пътници. 1883 - РАЖДА СЕ АЛЕКСЕЙ НИКОЛАЕВИЧ ТОЛСТОЙ, РУСКИ ПИСАТЕЛ, АКАДЕМИК (УМИРА 1945 Г.). Най-известен е с фантастичните си произведения \"Аелита\" (1923, за пътешествие до Марс), \"Хиперболоидът на инженер Гарин\" (1927, за изобретението на нещо като лазер) и с адаптацията по \"Приключенията на Пинокио\" на Карло Колоди \"Златното ключе или приключенията на Буратино\". Пише и историческата трилогия \"Ходене по мъките\". 1904 - ИЗЛИЗА БР. 1 НА В. \"БЪЛГАРАН\". Създаден е от македонските революционери Христо Стилянов и Александър Кипров. Първите два броя са изцяло в стихове. От 1 до 3 брой Александър Божинов участва с карикатури, а постепенно става единствен редактор. Редакционни дни на \"Българан\" са четвъртъците или петъците, а вестникът излизал в неделя. Добива популярност и успява да се издържа сам без допълнителни субсидии. Всяка година се издавал \"Календар \"Българан\", който представлявал сборник от карикатури и литературни произведения. 1944 - НАЙ-ГОЛЯМАТА БОМБАРДИРОВКА НАД СОФИЯ ОТ АНГЛО-АМЕРИКАНСКАТА АВИАЦИЯ през Втората световна война. Градът е нападнат от 180 бомбардировача, охранявани от 100 изтребителя. Срещу тях са хвърлени едва 39 изтребителя. Българските ВВС губят един самолет, а са свалени 18 съюзнически самолета - според официалното комюнике на Министерството на войната. Над града са хвърлени 1784 бомби. Убити са 750 души, ранени са 710, разрушени са 93 държавни и 3211 частни сгради, вкл. е засегнат Народният театър \"Иван Вазов\". 1994 - В БРЮКСЕЛ Е ПРИЕТА ПРОГРАМАТА НА НАТО \"ПАРТНЬОРСТВО ЗА МИР\". С нея държавните ръководители на 16-те страни членки на НАТО отправят покана към държавите от Източния блок, както и към тези от бившия СССР, да преговарят за индивидуални споразумения за сигурност. Първата страна, подписала \"Партньорство за мир\", е Литва - на 27 януари 1994 г. България подписва програмата на 14 февруари 1994 г. Членството приключва на 29 март 2004 г., когато България става член на НАТО. 1997 - ПРЕЗИДЕНТЪТ ЖЕЛЮ ЖЕЛЕВ ОТКАЗВА ДА ДАДЕ МАНДАТ НА БСП ЗА СЪСТАВЯНЕ НА НОВО ПРАВИТЕЛСТВО, макар че е задължен по конституция. Опозицията обявява начало на национална политическа стачка, призовава към гражданско неподчинение и организира протестно шествие срещу Народното събрание. То завършва с обкръжаване на сградата и с опит за погром и палеж.     \n", "date": "2018.01.10", "title": "Датата"}
{"url": "http://duma.bg/node/158502", "text": "Михаил Герасимов е роден на 18 януари 1908 г. в Солун, в семейството на известен български род оръжейни майстори-тюфекчии. Дядо му Михаил Карамихов-Тюфекчиев е бил активен участник в освободителната борба срещу османското робство. Двама от чичовците му са убити от турци и гъркомани, а третият - най-малкият - като социалист на фронта през 1918 г. Баща му Герасим Михайлов (под влияние на прогресивни учители от Солунската гимназия) става член на местния профсъюз, а през 1908 г. - и на социалдемократическата организация в Солун. През 1912-1913 г. семейството се преселва в Дедеагач, където Герасим Михайлов основава първата социалдемократическа група в града. След националната катастрофа то поема трудния път на бежанците от Беломорска Тракия и се заселва в Бургас. По време на кървавия фашистки терор през 1925 г. бащата попада в полицията. Подложен на нечовешки, жестоки инквизиции, на 1 май Герасим Михайлов се хвърля от четвъртия етаж на \"Обществената безопасност\" в Бургас и се самоубива. \nОсиротялото бежанско семейство емигрира в Съветския съюз, където юношата Михаил завършва средно образование и е приет за студент във Висшия минно-технологичен институт \"Иван Губкин\" в Москва. През 1934 г. с диплома на инженер-технолог българинът постъпва на работа в заводите на \"Союз-нефт\" в Башкирия. \nСтрастта му към научноизследователска работа го води в Института за горивата при АН на СССР. Там под ръководството на световноизвестния учен акад. Сергей Намьоткин талантливият инженер защитава блестящо докторска дисертация през 1938 г., избран е за старши научен сътрудник, а година по-късно - за доцент и заместник-ръководител на Катедрата по обща органична технология в Московския институт на стопановедите. Бил е научен ръководител на секцията \"Очистване на бензините\" в Академичния институт по горивата, член на Научния съвет на института и секретар на Комисията за моторните горива при Президиума на АН на СССР. \nПо решение на Задграничното бюро на БКП през 1940 г. Михаил Герасимов се завръща в България и работи при известни индустриалци като съветник и експерт. Бил е главен инженер на кооперативна централа \"Напред\". Включва се активно и в нелегалната борба срещу монархофашизма. Като специалист в химическата секция на трудовите войски е осуетил износа на 3500 тона рициново кюспе за фашистка Германия. \nСлед 9 септември 1944 г. Михаил Герасимов оглавява отдел \"Индустриално преустройство\" при Министерството на търговията, промишлеността и занаятите, а от 1946 г. е директор на индустрията при новообразуваното Министерство на индустрията. Участва в разработването на първите народностопански планове. Бил е съветник-експерт по въпросите на промишлеността на министър-председателя Георги Димитров (1947). Проф. Герасимов бе един от учредителите на Научно-техническите съюзи в България, дългогодишен член на Централния съвет и председател на НТС по химическа промишленост, гл. редактор на сп. \"Химия и индустрия\". От 1969 г. бе председател на Централния съвет на Организацията на техническото творчество, а от 1979 г. - председател на Научния съвет по масово научно творчество. По-възрастните читатели навярно си спомнят за младежкото движение за научно и техническо творчество или сами са били участници в него. \nОнези, които познаваха лично професор Герасимов, не могат да забравят бащинските му грижи и внимание, които проявяваше към младите изобретатели и рационализатори. На младите трябва да се помага да се напътстват - казваше той. - В науката лек път няма! Ние, по-възрастните учени, сме длъжни да правим това. \nВ средата на ХХ век проф. Михаил Герасимов бе един от най-ярките учени и изобретатели в България. Още докато е в Съветския съюз, разработва оригинален метод за очистване на бензин от цинков хлорид. Метод, който намери широко приложение не само в СССР и България, но и в редица други страни. Има признати 12 изобретения и 16 рационализации, които в онези години донесоха 3 млн. лева икономии на България. \nДнес никой у нас не говори за икономически ефект, за икономии на горива и енергия, всеки пита за печалба. А професорът не се умори да говори и да пише за необходимостта отработените масла да се събират като пълноценна суровина и отново, след преработката им, повторно да се употребяват. \nПроф. М. Герасимов е автор на повече от 300 научни статии, на 7 монографии и учебници, между които ще спомена само \"Ролята на налягането при крекингпроцеса на въглеводородите\" (1938, на руски език) и \"Технология на твърдите горива\" (1961). За международния авторитет на учения в областта на органичната технология е показателен не само големият брой на цитиранията на публикациите му в най-реномираните чуждестранни специализирани издания (в СССР, САЩ, ФРГ, Англия, Унгария и др.) Той бе член на Германското химическо дружество и на Американската федерация на учените. \nНа въпрос какво мисли за ролята на научно-техническата информация, професорът веднъж я определи като \"ахилесовата пета\" при внедряването. И ни съобщи, не да се хвали, а да посочи за пример други държави, които при съвсем различни от нашите условия как са я събирали: \"В брой 3 на съветското списание \"Журнал прикладной химии\" се разказваше подробно за моето изследване на ролята на налягането върху термичните разпадания на въглеводорода - изследване, първо по рода си в света... И само след няколко дни по-късно през април за него писа английското списание \"Чуждестранна технология\". Представяте ли си какво означава това за ония тежки предвоенни години? А по време на Втората световна война през 1943 година в САЩ, световноизвестното списание \"Петролеум инженеринг\" (в брой 14 от август) публикува подробна статия \"За пръв път в света хлор-цинково очистване на крекинг-бензините\". В нея американците описваха моята новост, току-що добила популярност в Съветския съюз и в България. Още се чудя как за толкова кратко време бе достигнала до Америка?... Примери за \"откриване\" на откритото, както и за \"изпускане\" на първенството поради ненавременно обявяване на новополученото, колкото искаш...\"  \nНеоценим е приносът на проф. Герасимов и за развитието на висшето химико-технологично образование в България. В Държавната политехника още през 1946 г. го избраха за професор по органична химия. Преподавателският си стаж завърши във Висшия химико-технологичен институт, където работи и като заместник-ректор и ректор (1968). Обаятелен лектор, отличен педагог, той подготви хиляди инженери-химици, десетки аспиранти и научни работници, учеше ги на любов и всеотдайност към професията. До преклонната си възраст проф. Герасимов продължи да ръководи млади научни колективи, да експериментира и да внедрява новости. Почина на 10 февруари 2002 г. \n За тайната на дълголетието в науката той казваше: \"Преди всичко вътрешна убеденост, че науката е фронт, а ученият - воин на този фронт! Само тогава той може да бъде новатор в истинския смисъл на тази нашенска дума. Стоенето на завет - обратно - е погубило толкова много млади таланти...\"      \n", "date": "2018.01.10", "title": "В науката лек път няма  "}
{"url": "http://duma.bg/node/158543", "text": "Съветът на директорите МБАЛ \"Проф. д-р Параскев Стоянов\" е подал оставка, потвърди за БТА председателят му Даниела Коларова. Тя  депозирала молбата за напускане в МЗ в края на 2017 г., а завчера това са направили и изпълнителният директор на болницата д-р Анка Георгиева, и членът на съвета Теодора Пенкова. \nМотивите на Коларова да подаде оставка са  липсата на приемственост в стратегията и подхода между предишния екип на МЗ и настоящия, и игнорирането й като специалист и експерт при вземането на решения след идването на новото ръководство на МЗ. Коларова каза, че ще настоява в най-кратки срокове да бъде свикано извънредно общо събрание на акционерите, за да бъде избран нов Съвет на директорите и старият да бъде освободен от отговорност. \nОчаква се днес в ловешката болница да бъде представен новият й прокурист.      \n", "date": "2018.01.10", "title": " Съветът на директорите на Ловешката болница подаде колективна оставка"}
{"url": "http://duma.bg/node/158544", "text": "Сребърният фонд да се преобразува в агенция към МФ или да стане държавен фонд за управление на финансовите активи на държавата. Това предлагат от БСК с писмо до финансовия и социалния министър. Предлагат да се обмисли възможността той да управлява фискалния резерв и държавния дълг в контекста на бъдещото ни присъединяване към еврозоната. \nВ Сребърния фонд можело да се акумулират и излишъците от такси, събирани от ведомства, всички приходи от приватизация, а Държавната консолидационна компания да внесе в него приходите от продажба на дялове. От камарата настояват за активно управление на парите чрез споразумение между финансовото министерство и БНБ.    \n", "date": "2018.01.10", "title": "БСК поиска Сребърният фонд да е агенция"}
{"url": "http://duma.bg/node/158487", "text": "Астронавтът Норишиге Канаи пораснал с 9 см по време на 3-седмичния си престой в космоса на борда на МКС, съобщи ТАСС. Агенцията цитира страничката на японеца в туитър. \"Днес имам важно съобщение. Проведох медицински прегледи на МКС и се оказа, че моят ръст се е увеличил с 9 сантиметра. Издължил съм се и то само за три седмици\", отбелязва астронавтът. \nДори когато бил в училище в средните класове, Норишиге не бил пораствал толкова много. Сега Канаи се притеснявал как ще се побере с новия си ръст на кораба \"Союз\" при връщането му на Земята. \nЯпонското космическо ведомство припомни, че поради липса на гравитация в космоса ръстът на човека се увеличава с 1-2 см. Но досега не било наблюдавано издължаване с цели 9 см. \nС пилотирания кораб \"Союз\" на 19 декември миналата година на борда на МКС пристигнаха руснакът Антон Шкаплеров, американецът Скот Тингъл и японецът Норишиге Канаи. По план този екипаж ще работи в орбита около четири месеца.     \n", "date": "2018.01.10", "title": " Японец пораснал в космоса с 9 см"}
{"url": "http://duma.bg/node/158488", "text": "Американската певица Лана Дел Рей обяви, че британската рок група \"Рейдиохед\" (\"Radiohead\") e започнала съдебно производство срещу нея заради една от песните й. Музикантите са видели тревожни прилики с тяхната култова песен \"Creep\". \nИзвестната 32-годишна изпълнителка, която залага на меланхолични парчета, уточнява, че не е била вдъхновена от композицията, излязла през 1992 г. Спорът е за песента \"Get Free\", последната от предишния албум \"Lust for Life\" на певицата, която започва с китарни акорди, очевидно идентични с тези на \"Creep\" и то със същото темпо. \nЛана Дел Рей потвърди, че има съдебна процедура, след разкритието на британския таблоид \"Сън\". Звездата обяви, че е предложила компромис, но британската група иска целия доход. \n\"Предлагам до 40% от приходите през последните месеци, но приемат само 100%\", пише певицата. И добавя: \"Техните адвокати са неумолими, така че ще разрешим това в съда.\"   \n", "date": "2018.01.10", "title": " Британска рок група съди Лана дел Рей за плагиатство"}
{"url": "http://duma.bg/node/158489", "text": "Експерти разкриха, че до преяждане водят дейности като гледане на телевизия, четене на книга и придружаване на храната с алкохол. На невъздържания апетит влияе и поведението на другите хора около масата. Когато човек се отвлича, по-трудно усеща момента на насищане и заради това яде повече, категорични са специалистите. Подобно е действието на алкохола, заради който мозъкът получава по-късно необходимите сигнали. В компания хората несъзнателно възприемат хранителните навици на другите, стремят се да пробват това, което харесва на съседите по маса, което също допринася за преяждането. \nДжени Морис от университета на Съсекс във Великобритания обясни защо се стига до прекаляване с храната. Колонката на експерта е публикувана в списание \"The Conversation\". \nСклонността към преяждане се определя от няколко фактора, първият от които е размерът на порцията. Тази теза се потвърждава от резултатите от направен наскоро експеримент, по време на който участниците в опита били помолени да изядат докрай купа със супа. Към някои от тях били свързани тръбички, през които незабележимо за участниците се допълва хранителната течност. След края на експеримента станало ясно, че въпреки употребата на 73% повече бульон, отколкото останалите, усещането за ситост било еднакво. \nНе по-маловажен фактор е разнообразието на блюдата на масата. Диетоложката подчертава, че чувството за ситост е пряко свързано с момента, в който организмът започва да получава по-малко удоволствие от вкуса на храната. По този начин, ако масата \"се огъва от храна\", човек изяжда четири пъти повече. \nЗа да се избегне преяждането, съветва Морис, трябва да се съсредоточите изключително в храненето. Експертката препоръчва и да се снима това, което се изяжда, за да си напомня човек за погълнатото количество.     \n", "date": "2018.01.10", "title": "Гледането на телевизия предизвиква преяждане"}
{"url": "http://duma.bg/node/158490", "text": "Снимките на новия сериал на Българската национална телевизия \"Денят на бащата\" започват днес в центъра на София. Първата площадка за реализирането на проекта ще бъде изградена на ъгъла на улиците \"Цар Симеон\" и \"Сердика\". \nВ главните роли на социалната драма зрителите ще видят звездата от \"Под прикритие\" Захари Бахаров и актрисата Весела Бабинова, позната от филма \"Вездесъщият\" и театралните постановки \"Хамлет\" и \"Нощна пеперуда\". В поредицата участват още Глория Петкова, Лидия Инджова и Александър Сано. \"Денят на бащата\" ще бъде дебютният филм за най-младия член на актьорския състав - Патрик Шон Хенсън, избран след широк кастинг. \nСерийният филм е социална драма, базирана на истински случаи и разглеждаща общественозначим проблем. В шест епизода ще бъде разказана историята на разпадащо се семейство и болезнените последствия, с които разводът бележи живота на родителите и техните деца. Темата е изключително актуална заради прогресиращия брой разводи както в България, така и в Европа. Сюжетът проследява светлите и трудните дни в съвременното българско семейство, обхваща проблеми, свързани с детското отчуждение, родителската отговорност, травмите в ранна възраст, негласната практика бащите да бъдат лишавани от право на попечителство. \nФилмовият проект се реализира от изпълнителния продуцент Мартичка Божилова (\"Агитпроп\" ООД), оператора Александър Станишев и опитните сценаристи Теодора Маркова и Георги Иванов, познати с работата си в криминалната поредица \"Под прикритие\" и филма \"Дъвка за балончета\" (отличен със \"Златна роза\" за най-добър сценарий на фестивала във Варна). Режисьор е Павел Веснаков, носител на международни фестивални награди и с доказан опит в телевизионните сериали (две награди \"Златна роза\" за късометражно кино и голямата награда за късометражен игрален филм в Клермон-Феран за филма \"Чест\"). \nПроектът вече попадна в селекцията на най-престижния преглед на световната продукция \"Serie Series\" във Фонтенбло (Франция) в края на юни 2017 г. и за представяне на фестивала във Венеция през есента. \n   \n", "date": "2018.01.10", "title": "Снимат в столицата \"Денят на бащата\""}
{"url": "http://duma.bg/node/158491", "text": "За първи път в България Братя Сафронови, ще представят най-новото си шоу \"Мълния\". Илия, Сергей и Андрей ще очароват и шокират публиката в София на 11 февруари в зала 1 на НДК и във варненския ДКС на 13 февруари. Спектакълът е подходящ и за възрастни, и за деца, уточниха от екипа на \"Degris Events\", по чиято покана артистите ще гостуват у нас. Билети за представленията се разпространяват в касите на НДК (София), ДКС (Варна), в мрежата на Eventim и др. \nПрестижното списание \"Форбс\" обяви Братя Сафронови за илюзионисти номер едно в Русия. Талантливите артисти са победители и в номинациите \"World Best Вig Illusion\" от международния фестивал \"Wizard trophy\", \"Най-добро илюзионно шоу\" на ежегодната церемония на Fashion TV, носители са на премията \"Wizard trophy\" за принос към световната илюзия. \nЗа последните 15 години магическите шоу спектакли на Братя Сафронови са изумили над 5 млн. зрители по света. Едни от най-впечатляващите изпълнения на артистите са \"Ходене по стена\" - номер, в който Сергей изкачва вертикална стена с височина 15 метра, при температура минус 20 градуса по Целзий. В \"Опасен влак\" през Илия Сафронов минава тежката машина, а в кулминацията той остава невредим. Илюзията е подготвяна повече от три години. В \"Преминаване през стена\" един от братята атакува тухлена преграда, след което се показва през прозореца. \"Измъкване от аквариум под вода\" предвижда илюзионистът само за минута и половина да се освободи от белезници и четири катинара, заключващи капака на тясното пространство, пълно с прозрачна течност. Легендарният трик е изпълнен за първи път от великия Хари Худини през 1907 г.   \n", "date": "2018.01.10", "title": "Братя Сафронови идват с \"Мълния\"  "}
{"url": "http://duma.bg/node/158492", "text": "Илюстраторът авангардист Елън Уенстейн и кураторът на Музея на модерното изкуство в Ню Йорк (MoMA) Сара Сузуки публикуваха първата детска книжка. Главната героиня на историята е Яйои Кусама - най-скъпоплатената художничка в света, според Artnet News. Уенстейн изрисува книгата, а Сузуки написа текста за приключенията на Яйои. Книгата е наречена \"Яйои Кусама: Оттук до безкрайността\". Авторите получиха помощ от студиото на Яйои Кусама - екипът на художничката консултира илюстратора и писателката, с идеята историята да не е в противоречие с фактите. Според детския роман малката Яйои живее с родителите си в град Мацумото и им помага да отглеждат растения. Един ден тя получава видение и оттогава момичето вижда целия свят в цветни точки - основния мотив в работата на Кусама. \n\"Направих няколко рисунки и когато бяха одобрени, Сара написа текста. След това създадох финалните скици. Аз съм фен на творчеството на Яйои Кусама. Прочетох автобиографията й и си представих себе си на нейното място\", казва Елън Уенстейн. \nКнигата \"Yayoi Kusama: From Here to Infinity!\" вече е налична в Amazon. Цената е 17,96 долара, информира ArtPrice.   \n", "date": "2018.01.10", "title": "Яйои Кусама e героиня на детска книга"}
{"url": "http://duma.bg/node/158493", "text": "Ако щете, приемете за куриоз обстоятелството, че във Варна е намерил убежище и дори е свил семейно гнездо преследваният в родината му перуански поет и писател, размирник Хуан Естебан Юпанки. Куриозно е и житейското му битие на високообразован католически пастор в индианските общности в южно Перу в района на Аякучо, съчетал го с бурна обществена дейност в защита на екологичните особености на индианските обиталища. Още по-куриозно е твърдението му, че той е потомък на Десетия император на инките. Негов дядо е бил последният Сапа Апу Инка, а баща му - съратник на легендарния Че Гевара и първият партизанин-революционер, загинал в гражданската война в Перу през 1965 г.  \nХуан Юпанки е автор на повече от 10 книги на испански език, написани върху философски проблеми, политическа публицистика и сред тях три с разкази и поезия, писана в стила ярави - лирика на инките от племето кечуа. Негови стихове в превод на съпругата му Таня Юпанки - преводачка от испански и преподавателка в една от варненските гимназии, са подбрани и издадени на български език в сборника \"Надежда\", също куриозно отпечатан в Перу, в гр. Трухильо. Основа на творчеството на Хуан Юпанки са пътуванията му сред населяващите Перу повече от сто индиански племена с различен език, история и култура.  \nЗа себе си поетът казва: \"Първия път попаднах в затвора за две години, защото оглавих борбата на племето авахун срещу изсичането на Амазонската джунгла. Ние, индианците, винаги сме вярвали, че животните и растенията са наши братя, а Земята - наша майка. С тази идея е и създадената Социалистическа индианска партия.\" Запитан какво го е довело във Варна, той отговаря: \"Причините са две: любовта ми към една българка, моята съпруга, и професионална - да се уча и аз да уча другите.\" Хуан има характерни за индианец черти и самочувствие на инка. \n    \n", "date": "2018.01.10", "title": " Пeруански поет - потомък на инките, във Варна"}
{"url": "http://duma.bg/node/158494", "text": "В художествената галерия \"Елена Карамихайлова\" в Шумен е подредена скулптурната изложба под наслов \"100 скулптури след 10 години в 1 изложба\" на Диан Росенов Димов. Многобройните творби, експонирани в галерийното пространство, свидетелстват недвусмислено за трудолюбието на автора, за неговата всеотдаденост на изкуството. В личния си живот Диан Димов е готов да преодолее битови несгоди, да заживее при спартански условия, да се лиши от сън и от топлина в продължение на денонощия, пробуждайки своята чувственост на творец, подготвил душевен комфорт за своите инвенции. Търсейки максимална концентрация, той осмисля своите концепции като художник, отдавайки се с търпение и с решимост на изследовател за тяхната реализация. В резултат на това дори в условия на аскетичност се ражда от материала търсената и преживяната форма - скулптурни портрети и фигури, превъзмогнали съпротивата на материала, пластически убедителни, с достоверни и с изразителни психологически състояния, внушаващи деликатни душевни настроения, дълбочина на чувствата и емоционална уравновесеност.  \nСкулпторът проф. Емил Попов споделя за експозицията: \"Изложбата на Диан Димов е своеобразно завръщане в Шумен. Там, откъдето е тръгнал. Завръщане с резултатите от личните му усилия и постижения. Пред нас са ясно заявени творческа територия и позиция, изразени със скулптура - запомняща се, въздействаща, респектираща с професионализъм. Диан е художник, който неотклонно е отдаден на пресъздаване на натурата. Той има ярко дарование да я чувства дълбоко и да я изследва постоянно.\" \nВ изложбата преобладават скулптурни портрети и фигури на коне. Обобщените пластични изображения на определени личности отразяват точно, с психологическа проникновеност, конкретната натура. В голяма част от творбите си Диан Димов надмогва академичната етюдност, за да изрази своя авторова концепция за човешката характерология. Портретите на Едит Пиаф и на Малкия принц са пример за това как скулпторът успява да докосне дълбочинни пластове в емоционалния живот, за да изведе художествено убедително светлата страна на човешката природа.  \nДимов разработва последователно и упорито коня като художественометафоричен образ, като естетизиран и емоционално преживян символ, като непосредствен израз на собствените му житейско-философски търсения. \"Кончето е отношение на моите детски радости, преходът на кончето от младост към зрялост е моят житейски преход, признава скулпторът. Израснал съм в край, където се отглеждат традиционно коне. Аз самият се грижех за коне. Представям Дон Кихот, но чрез неговия кон Росинант. Всъщност един мой съсед отглеждаше кон на име Росинант, изхождам от този съседски кон с това известно от литературата име, за да потърся духа на великата личност. Познавам непосредствено природата на конете. Нещо в моята природа ме съветва, че трябва като скулптор да разработя достатъчно добре темата за конете като проблем на изкуството, което съм призван да създам. Отговорът на този въпрос ще ми даде и отговорите на следващите теми, към които ще се насоча в бъдеще.\" \nДиан Димов е автор на многобройни пластични изображения на коне, в чиито красиви и горди осанки търси в действителност значимите духовни измерения на човешката личност. Съществена част от експозицията заема пространен цикъл от множество малки кончета, чиито красиви силуети следват недостижима бяла следа - посоката към човешката нравственост, достойнство и добродетелност. Кулминационната точка на тази посока е изведена в неопределената далечина, концентрирана в нарицателно име, в мита Росинант.  \nМечтата по идеалната нравственост, по абсолютната красота е недостижима и неприкосновена. \"Да плуваш редом с рибката, протегнал към нея ръце, но без да я докосваш. Още малко и да я хванеш - никога не го правиш, но и тя никога не може да избяга\", изповядва Димов. \nОтделен акцент са двете кончета, скулптирани в надестествен мащаб от керамика и итонг. Те също са своеобразен символ на тази неуловима мечта или копнеж на скулптора. Идеята за недостижимия копнеж е заключена в един детайл от техните пластични пропорции - шиите им са прекалено къси, за да могат спокойно да достигат с бърните си земята. Подобна идея е заключена в една композиция, която е част от изложбата. Върху гладко стъкло е изправен на четирите си крака кон. Главата му виси като камбана надолу - конят посяга отчаян към парче суха напукана и безплодна пръст. Конфликтът между материалите стъкло и пръст се сплавят в изненадващ метафоричен смисъл. Връщането към проверените изконни стойности нерядко е мъчително трудно. За скулптора виталният образ от неговото детство - конят, е вдъхновяващо въплъщение на този отчаян стремеж за човека. \nАвторът използва за изработването на своите пластики разнообразни материали и техники: класически отливки в метал - месинг и алуминий, чугун, гипс, с допълнително тониране, въвежда елементи, характерни за енкаустиката, съвместява керамика, стъкло, папиемаше, пластмаса, мрамор, макар че камъкът е по-малко застъпен.  \nИзложбата \"100 скулптури след 10 години в 1 изложба\" говори недвусмислено за нейния трудолюбив и всеотдаен автор, готов да преодолява всякакви житейски и творчески изпитания, за да създаде и да защити своето изкуство. Искрено му желаем успех! \nДиан Димов е роден на 13 април 1980 г. в Шумен. Завършва живопис в Шуменския университет \"Константин Преславски\". Негови преподаватели са Валентин Кулев, Минчо Минев, Румен Михайлов, както и Младен Младенов и Димитър Балкански. През 2007 г. е вече студент по специалност скулптура в Националната художествена академия. Завършва в класа на проф. Емил Попов. Важно значение за израстването му като професионалист има и стажуването му при проф. Крум Дамянов.   \n    \n", "date": "2018.01.10", "title": "100 скулптури на Диан Димов  "}
{"url": "http://duma.bg/node/158495", "text": "Лекции на Ян Малицки, директор на Центъра за Източна Европа на Варшавския университет, на тема \"Покрайнините - в историята, литературата и традициите на поляците\" може да се чуят днес от 12 до 16 ч. и на 11 януари от 12 до 14 ч. в Полонистичен кабинет 149 на Софийския университет \"Св. Климент Охридски\", входът е свободен. Организатори на гостуването на Ян Малицки са Полският институт в София съвместно с Факултета по славянски филологии на СУ. \n    \n", "date": "2018.01.10", "title": "Ян Малицки чете лекции в Софийския университет"}
{"url": "http://duma.bg/node/158496", "text": "Академичният симфоничен оркестър при НМА \"Проф. Панчо Владигеров\" ще изнесе концерт днес, 10 януари, от 18 ч. в зала НМА, бул. \"Евлоги и Христо Георгиеви\" 94. Диригентка ще бъде Мила Павлова от класа на проф. Пламен Джуров, солисти - Иванина Желязкова - цигулка, от класа на проф. Гинка Гичкова, и Сиана Атанасова - пиано, от класа на проф. д-р Даниела Андонова. В програмата:  Увертюра \"Егмонт\" и Концерт за пиано и оркестър 1 от Бетовен и Концерт за цигулка и оркестър D dur, KV 218 от Моцарт.   \n", "date": "2018.01.10", "title": "Концерт на Академичния симфоничен оркестър"}
{"url": "http://duma.bg/node/158497", "text": "Поетът Иван Цанев ще бъде удостоен с Яворовата награда за поезия. Това ще стане по време на честванията на 140-ата годишнина от рождението на Пейо Яворов, които започват в събота в родния град на поета - Чирпан, информира БНР. Наградата се присъжда от 1968-а на всеки пет години. Първият й носител е Павел Матев, последният - Калин Донков. В Шестата научна конференция са заявили участие 37 литературоведи от всички университети в страната. Ще бъде представена новата книга на Иван Мешеков \"Пейо Яворов - поет-богоборец\", както и изданието \"Аз не живея. Аз горя\" на фондация \"Яворов\" и на Славянската академия. Преводачите са 25 души от 14 държави, на 11 славянски езика, както и на арменски, и на киргизки, уточнява Тодор Иванов - завеждащ къщата-музей на поета в Чирпан. По време на Яворовите дни ще бъде премиерата и на документален филм за участието на поета в борбите в Македония, направен от младежи-доброволци от Българския червен кръст.   \n", "date": "2018.01.10", "title": " Иван Цанев получава Яворовата награда"}
{"url": "http://duma.bg/node/158498", "text": "Изложбата \"Европейски градове в творби на български художници\" ще бъде открита на 16 януари от 17.30 ч. в галерия \"Средец\" на Министерството на културата. Експозицията ще бъде представена от проф. Марин Добрев, директор на Художествената галерия в Стара Загора. Тя маркира обширната тема за интереса и мястото на сюжети от европейски градове в изкуството на българските художници през последното столетие. В нея са включени 50 живописни творби, рисунки и графики, в които всеки от авторите е запечатал своето усещане за специфичната атмосфера, с която един или друг град го е вдъхновил. Нейният облик се оформя от произведения на творци като Никола Танев, Марио Жеков, Иван Пенков, Дечко Узунов, Бенчо Обрешков, Вера Недкова, Ненко Балкански, Константин Трингов, Найден Петков, Любен Зидаров, Вълко Гайдаров, Ненко Токмакчиев, Андрей Даниел и др. \nТворбите са предоставени от фондовете на галериите в Стара Загора и Казанлък. \n    \n", "date": "2018.01.10", "title": "Европейски градове в творбите на български художници"}
{"url": "http://duma.bg/node/158499", "text": "Софийската филхармония ще изнесе празничен концерт по повод българското председателство на Съвета на на Европейския съюз на 1 февруари в Центъра за изкуства \"Бозар\" в Брюксел. Програмата съчетава някои от най-значимите произведения на българската класическа музика и фолклор с шедьоври от европейската музикална култура, представени от националния ни оркестър с диригент Найден Тодоров, хор \"Ваня Монева\" с диригентка Ваня Монева и със специалното участие на сопраното Соня Йончева и пианиста Людмил Ангелов. \nБилетите за събитието са на цени от 16 до 60 евро. \nПрограмата на концерта включва Празнична увертюра от Веселин Стоянов, Ария на Луиза из II действие на операта \"Луиза Милер\" и Ария на Елизабет из V действие на операта \"Дон Карлос\" от Джузепе Верди, \"Корени\" от Александър Текелиев, две български народни песни - \"Полегнала е Тудора\" и \"Бре, Петрунко\". Във втората част ще звучат Концерт за пиано и оркестър no. 2, op. 21 от Шопен, Ария на Леонора из I действие на операта \"Трубадур\" и Ария на Леонора из IV действие на операта \"Силата на съдбата\" от Верди. \n Центърът за изкуства \"Бозар\" е най-престижното пространство за творчески изяви в центъра на Брюксел. Той е създаден след Първата световна война и е разположен на 33 000 кв. м площ. Концертната му зала е сред най-известните в света. Тя е с 2200 места и е дом на Белгийския национален симфоничен оркестър.  \n    \n", "date": "2018.01.10", "title": "Софийската филхармония с концерт в Брюксел"}
{"url": "http://duma.bg/node/158500", "text": "Какво се случва, когато една от най-красивите и предизвикателни европейски актриси Моника Белучи попадне на Балканите и страстно се влюби в балканския хулиган Емир Кустурица? В неделя, 14 януари, от 12.30 ч. журналистът Георги Тошев, операторът Румен Василев и режисьорът Явор Веселинов ще разкажат на зрителите на БиТиВи как се случва любовта на кино и приятелство в живота във филма \"Белучи срещу Кустурица\", информира Ирена Томчева, пиар експерт.  \nЕкипът на \"непознатиТЕ\" има редкия шанс да запечати първата среща на двамата титани на киното през 2013 г. в Дървенград - Кустендорф, Сърбия, и дългия работен процес по филма \"На млечния път\", с който Емир Кустурица се върна на голям екран след дълга пауза. Историята на лентата разказва как героинята на Белучи - босненка, е обвързана с млекаря Коста - героя на Кустурица. Двамата изживяват незабравима любов по време на война. Докато консумират страстта си, зрителят се радва на красиви природни картини и на музиката, писана от сина на Кустурица - Стрибор, напомняща незабравимите музикални композиции към \"Циганско време\" и \"Ъндърграунд\".  \nВъв филма зрителите ще видят какво се случва зад камерата по време на снимките, как прочутата актриса се справя с предизвикателствата, на които Кустурица я подлага, и дали между двамата има нещо повече от приятелство. Любовните сцени в лентата се редуват с шокиращи кадри, в които италианският секс символ шие с игла отрязаното ухо на Коста, припявайки италианска канцонета, или го носи на гръб след като е прострелян в крака. \"Не предполагах, че ще направя неща, за които съм мислила, че са невъзможни да ми се случат\", казва Белучи. Тя признава пред Тошев, че най-трудно й е било да проговори на сръбски език.  \nКато всеки филм на Кустурица и този не минава без скандал. \"На млечния път\" е отхвърлен от програмата на кинофестивала в Кан. Според режисьора това е заради публичната му подкрепа към руския президент Владимир Путин. Как реагира двукратният носител на голямата награда от фестивала в Кан, защо избра фестивала във Венеция, как публика и критици възприемат филма и важно ли е да се канят звезди, за да има една продукция международен успех, зрителите ще научат в новия епизод на документалната поредица \"непознатиТЕ\". \n  \n    \n", "date": "2018.01.10", "title": " Балкански страсти събират Моника Белучи и Емир Кустурица  "}
{"url": "http://duma.bg/node/158520", "text": "Бяха нужни повече от 24 часа, за да получим реакция от представител на ГЕРБ за убийството на бизнесмена Петър Христов. Един от най-големите спонсори на партията, дарил максимално разрешените 30 000 лв. през първите години на партията, далеч преди Цветан Цветанов и колегите му да започнат официално да държат двайсетина милиона лева на влог, за да трупат лихви върху тях. \nФактът, че през деня на убийството на собственика на \"Лактима\" отговорните фактори в ГЕРБ Цветан Цветанов и Бойко Борисов мълчаха, е повече от показателен за шока, който ги е застигнал. Тези тъй петимни за публична изява люде си глътнаха езика не заради друго, а поради пороя от данни, които свързват покойния Христов с партията и лично с тях. Най-вече с Цветанов. Разбира се, трябва да отбележим за протокола коментара на председателя на парламента Цвета Караянчева. Обаче по-добре да беше мълчала, отколкото да каже, че \"такива събития се случват във всяка една европейска държава\". \nБорисов и Цветанов прекрасно знаят, че опитите за неглижиране на случая ще бъдат нескопосани. Петър Христов се оказва фигура, значима не само за българския бизнес. Информацията, че полицаи от Велико Търново са го наричали \"шефа\", може да се окаже показателна за реалната власт на този човек. Власт, която би била невъзможна без политическа протекция, очевидно от сега управляващите, връзките с които той не е криел. Всяко обективно разследване може покрай другото да разкрие факти и обстоятелства, които да повдигнат неудобни въпроси за генезиса и функционирането на модела \"ГЕРБ\". Въпроси, на които нито един от двата властови центъра в партията не е готов да отговори. \nЗатова \"Наглите\". Версията, че на Христов е отмъстено, защото е издал бандата, трябва да бъде разследвана из основи. Тя звучи най-естествено, най-очевидно, най-първично. Тя обаче е и най-удобната, защото сваля всякакво съмнение, че Петър Христов е бил забъркан в нещо нередно, към което по някакъв начин да се окажат пришити и ГЕРБ. Дано тази версия не се окаже и единствено удобната за следствието.   \n", "date": "2018.01.10", "title": "Наглите"}
{"url": "http://duma.bg/node/158521", "text": "Столичната община е превърнала чакането в свое верую. Все нещо се чака да стане, за да започнат да се изпълняват на практика всички набелязани стъпки за осигуряване на чистота на въздуха. \nНачалото на 2018 г., също като началото на 2017 г., изигра лоша шега на столичния кмет Йорданка Фандъкова, която е замервана тези дни с данни за поредни наднормени превишавания на количеството на фини прахови частици във въздуха. Явно доста е помъдрувала цяла година, за да се окаже в същото положение 12 месеца по-късно. Всички мислим и се надяваме поне, че администрацията работи, за да се справи с проблема. Излиза, че не било така. Само хвалби за безплатен транспорт, заплахи за скъпи сини зони и предупреждения за ограничаване на трафика в центъра. Прахта обаче отново я дишаме. \nВчера се оказа, че чакането хич не е свършило. Кметицата разчитала Столичният общински съвет по-скоро да разгледа предложените краткосрочни мерки, които биха позволили борба с превишение на фини прахови частици!? Столичани се мъчат да дишат изгорели гуми, а част от управляващите чакали другата част от управляващите да им одобрят решенията! \nДобре, че се появи мъгла, та да даде видим израз на иначе невидимата мръсотия, та пак да се побутне общината за действия. Но на нея й трябва не предупреждение от недоволни, а смушкване с остен, за да се усети. И ако здравето на българите не е първостепенно за общинската власт, поне това на чужденците можеше да я стимулира. Излиза, че дори европредседателството не предизвика смущение у администрацията, за да реализира мерките си. \nДобра реклама за България и София ли ще е да посрещаме еврочиновниците с противогази на летището? А столичани - кучета ги яли. За тях - медицински маски от аптеката. От 3 стотинки. И да почакат още малко.   \n", "date": "2018.01.10", "title": "Чакайте, не дишайте"}
{"url": "http://duma.bg/node/158562", "text": "\"Уважаеми колеги, представители на четвъртата власт, покажете какво можете. Дайте вашия позитивен дял в общата отговорност за стабилността на България! После си дискутирайте темата за връзката на свободата и отговорността на словото.\" \nКато оставим настрана очевадния факт, че с Ахмед Доган с абсолютна сигурност няма как да сме си колеги, няма да се съобразим с предколедния призив на почетния председател на ДПС към медиите, отправен в контекста на прословутото европредседателство. Поради простата истина, че именно така разбираме отговорността си за \"стабилността на България\", че, ако щеш, и отговорността на словото. \nЗатова няма как да викаме \"велцоме\" на еврочиновниците, нито \"бонжуар\", и няма как да замазваме след всяка издънка на властта. От това по-позитивен дял няма накъде. Ще продължим да говорим, че благодарение и на егоистичната благословия на същите тия евробюрократи за безчинствата на кликата на Бойко Борисов България вече е проядена от корупция мафиотска територия. В която се убива по типично мафиотски маниер, в която се краде безогледно по утъпканите правила на мафията. В която управлява и процъфтява простотията и безнаказаната наглост. \nЗащото ни пука именно за стабилността на България. Със самозабравили се мутри начело тя е невъзможна.     \n", "date": "2018.01.10", "title": "За стабилността позитивно"}
{"url": "http://duma.bg/node/158505", "text": "Започва се. От утре триумфално влизаме в ролята на председател на ЕС. Това не означава, че българинът, обитаващ извън жълтопаважния софийски център, ще добие усещане за по-добро житие, за да оцени значимостта на събитието. С тази задача са натоварени хвърковати репортерски чети, чийто трудов подвиг вечер ще се излива от телевизора. \nВъздигането на самочувствието на населението трябва да става опосредствено чрез изобилие от кадри с физиономиите на \"ръководните фактори\" - най-вече на Бай Бойко, на \"десницата\" му Цв.Цв., на многовалентната Лиляна Павлова и още някои първенци. Няма лошо. Най-малкото ще си отдъхнем от черната хроника. В екраните ще намалеят новините за убийства, грабежи, недоволство, които иначе запълват телевизионната картина на родното ежедневие. Така ще се сведе до минимум \"безотговорното\" очерняне на страната. Вместо тях, ще се нагледаме да целувки и прегръдки, на 32-каратови фаянсови усмивки и братски потупвания по гърба, чиято употреба елитните европейски персони са усвоили до съвършенство. \nТрудна ще бъде задачата на Лилето, натоварена с най-коварния пост на министър за българското председателство. На каква служба ще я боднат, като свърши работата си на голяма домакиня, засега не знаем. Сигурно ще зависи от това как ще се представи през тези шест месеца. Стискаме й палци да не се случи някой гаф, защото сме майстори в тази област. Дано и опозицията да не й подложи динена кора. \nСега не е време за протести и за разни там вотове на недоверие, хлипа тя ката ден. Призовава народа към единение. За половин година да забрави за черната хроника. Не иска много жената: само докато изпроводим голямото европейско гостуване, да не даваме вид, че сме най-бедните, най-корумпираните, най-отчаяните. Вече ни обясниха, че това са \"гнусни инсинуации\", \"журналистически шаблон\" на някои недобронамерени чужди медии. В крайна сметка \"такива събития се случват във всяка европейска държава\", успокои притесненията на нацията предводителят на парламента Цвета Караянчева. И удари оптимистичен акорд: \"Не мисля, че тръгваме лошо, жалко за убития гражданин\", каза тя за показното убийство на близкия до Цв.Цв. бизнесмен Петър Христов. За кървавата баня в Нови Искър не се сеща. Изглежда за нея шестте жертви там не влизат в понятието \"граждани\". \nНа тази оптимистична нота нашето Лили се хвърли да решава най-трудната си, както сама обясни, задача: да търси пресечна точка в позициите на страните членки по същностни за ЕС проблеми. Задачата не е само трудна, тя е непосилна, а целта - непостижима. Тя е просто една синя мечта. Сред поставените т.нар. приоритети няма тема, по която да има консенсус. За Балканите, където сме със самочувствието на доайени, всички са единодушни, че бързо трябва да приберем под покрива на ЕС останалите по стечение на обстоятелствата извън него. Как, кога и с цената на какъв компромис мненията се разминават. След фанфарното посещение на Бойко в Цариград към темата се присламчи и Турция. От позицията на председателстващ ЕС премиерът обеща на Ердоган, че ще направим всичко, за да примъкнем османлиите в Европа. Само три дни преди това френският президент Макрон, без дипломатически скрупули го бе отрязал: в момента няма основания за преговори с Анкара за членство в ЕС. Такава е позицията и на Германия, и на Австрия. Къде ще я търси Лилето пресечната точка? \nНяма я и по другите приоритети. \"Брекзит\" и бюджетът на общността след 2020 г. са голяма лъжица за устата дори на най-печените финансисти. Това, което нас ни засяга, е, че лъжицата може да е голяма, но нейното съдържание след излизането на Острова от ЕС става критично малко. С напускането на Великобритания - един от \"чистите донори\", който само дава, но не получава, бюджетът на ЕС ще изтънява годишно с 13 млрд. евро. Според комисарят по бюджета Гюнтер Йотингер това ще отвори финансова дупка, като се има предвид планираното увеличение на разходите за борба с тероризма, отбраната, вътрешната сигурност и укрепване на границите. Това също са приоритети на председателството, по които разногласията са повече от пресечните точки. Нашите фактори на властта ще трябва да проявят чудеса от геометрични способности, за да ги открият. \nТова обаче няма как да се случи. Най-добре ще е Бойко, Лилето и компания да не се изживяват като председатели, от които страшно много зависи съдбата на ЕС, а да приемат по-скромната роля на добри домакини. Да покажат излъсканата за случая фасада на България, гостите да я усетят като на територия, подредена по европейски Фън шуй, и след шест месеца да си заминат по живо, по здраво. Да създадат впечатление за добре свършена работа и накрая да обършат потта от челото и да въздъхнат с облекчение. Ако и след това големите европейци не открият у нас \"бижуто на Европа\", може да им подарят по едно синьо мънисто. В крайна сметка смисълът на цялата дунанма е да не се изложим. И това не е малко, ако успеем. \n    \n", "date": "2018.01.10", "title": "Дунанма с Фън шуй по европейски"}
{"url": "http://duma.bg/node/158504", "text": "Във всички страни от „развития свят“ редовно се говори за електронна администрация – предоставяне на все повече и повече административни услуги по интернет (та дори и гласуване онлайн) и намаляване на бюрокрацията, и реденето по опашки пред гишетата за обслужване на гражданите и бизнеса в различните държавни институции. \nИ наистина – челният опит на държави като Естония сочи, че интеграцията на широк спектър от електронни услуги спестява много време и усилия на гражданите и бизнеса в общуването им с институциите, а след началната инвестиция административните разходи (и живи хора, заети в административния процес) намаляват. \nОчаквано, България не възнамерява да остане по-назад от останалия развит свят – за въвеждане на електронни услуги се говори от повече от десет години, а в процеса на разработването им са инвестирани стотици милиони левове и са написани десетки стратегически документи, но резултатът остава незадоволителен. Пари през прозореца Едно от най-значителните пера в разходите за електронна администрация са лицензите за софтуер – според изчисления на в. „Капитал“ от 2007 г. насам, когато е извършено първото голямо обновяване на софтуерната база на администрацията, за лицензиране на софтуерни продукти са изхарчени приблизително 250 милиона лв., с изглед това да продължи да се случва в близко бъдеще. Ползваните лицензи са за продукти на Microsoft – корпоративната версия на операционната система Windows, пълният офис пакет Professional Plus и програмата за управление на бази данни Access, както и други продукти. \nНачалото на кампанията за снабдяване на администрацията със софтуер е през далечната 2001 г., като тогава броят на софтуерните пакети е 48 хиляди. През годините обаче броят им набъбва значително до цели 96 хиляди през 2007 година. Тази цифра се запазва и до днес, като последното споразумение за осигуряване на нови лицензи и поддръжка на софтуера е сключено през юли 2015 г., а следващата тръжна процедура се очаква през 2017 година. \nЛюбопитно е да се отбележи, че във всяка следваща тръжна процедура държавата неминуемо изисква купуването на лицензи за най-новите версии на операционната система и софтуера към нея – през 2007 г. са поръчани лицензи за Windows 7 и най-новата версия на Microsoft Office. През 2015 г., аналогично, поръчаната за следващите три години версия на най-новото поколение Windows 10, със съответния офис пакет. \nСледва да се запитаме доколко това е необходимо – въпреки че mainstream поддръжката и обновяването на Windows 7 приключи по-рано тази година, поддръжката и обновяването на сигурността на операционната система ще приключи през януари 2020 година. При вземането на такова решение трябва да се има предвид и популярността на Windows 7, и практиката на Microsoft – заради широката употреба на Windows XP например фирмата продължи „живота“ на тази версия няколко пъти. Днес Windows 7 ползват над 56% от компютрите по света, което сочи, че най-вероятно и той ще получи същото отношение като XP и поддръжката му ще бъде продължена и след 2020 година. \nПостоянната смяна на софтуера на всеки три години изправя администрацията пред още едно предизвикателство – от една страна, смяна на стандартите и ползваните платформи и формати (което е от особено значение за Microsoft Office продуктите, при които понякога има проблеми със съвместимостта), а от друга – обучение на персонала за работа с нов софтуер, който в общия случай не е необходим за по-ефективната му работа. \nДруг важен въпрос, който не намира пряк отговор, е дали ползваната от държавната администрация техника въобще е в състояние да поддържа новите версии на поръчания софтуер, който се нуждае от все по-мощни машини. Още през 2012 г. на запитване на „Медиапул“ запознати източници посочват, че едва 30% от ползваните в държавната администрация компютри имат параметрите, изисквани от Windows 7, а останалите продължават със старите версии. Нереалистично би било да очакваме, че в рамките на изминалите три години администрацията е успяла да подмени останалите 70% (които все пак да ползват около 60 хиляди лиценза за Windows 10). \nЩо се отнася до последната сделка, трябва да се има предвид и една важна особеност от пускането на Windows 10 на пазара – стига да подадат заявка за това в определен срок, предишните притежатели на лиценз за Windows 7 (сред които е и българската държава) имат право на безплатен преход към новата версия на операционната система. Защо при това положение е наложително да се купуват нови лицензи не е известно. Трябва да се има предвид и че предишните лицензи са безсрочни – в този смисъл отсъства фактор, който да принуждава държавата да купува новите лицензи „тук и сега“ в риск, че ще остане без необходимия си софтуер. \nПолузатворени търгове Възможно обяснение защо е необходимо купуването на новите лицензи, предвид, че държавата вече разполага с безсрочни за Windows 7 и може да направи безплатен преход към новата версия, може да бъде нуждата от насочване на държавни средства към фирмата, която през последните 15 години предоставя лицензите и поддръжката на операционните системи на държавата – „ЦАПК Прогрес“. \nЗа първи път фирмата печели търг за осигуряване на софтуер през 2001-2002 г., като от този момент нататък печели всички останали. През 2012 г. проведено от „Биволъ“ разследване установява, че значителна част от лицензите не са предоставени от фирмата в резултат на спечелена обществена поръчка, тъй като подписаният между правителството и фирмата през 2007 г. договор включва клауза, според която броят на осигурените лицензи може да бъде увеличаван. \nПрави впечатление и значително завишената цена на лицензите – според изнесените данни цената на Windows 7 Professional за българската администрация е била над 1300 лв., въпреки че средната му цена през периода не надвишава 300 щатски долара – разлика, която трудно може да бъде обяснена с разходите на фирмата по разполагането и поддръжката на софтуера. Според анализа на медията отпуснатите без обществена поръчка средства са над 50 милиона лева, а има и редица случаи, в които за лиценз за едни и същи компютри държавата е плащала 2 пъти, тъй като „ЦАПК Прогрес“ е предоставяла версии за обновление на операционните системи, които изискват вече инсталиран Windows 7. \nНовата поръчка през 2015 г. не се различава по нищо от предишните – стойността й е 57,99 милиона лева за същия брой лицензи. Ключовото условие в тръжната процедура е фирмата, която предоставя софтуера, да има LSP лиценз от Microsoft, който позволява предоставянето на услуги на корпоративни клиенти; оттам насетне критерият за подбор е най-добрата цена. На българския пазар на това условие отговарят едва 3 фирми „ЦАПК Прогрес“, „Компарекс“ и „Телелинк“, като първите две си партнираха в изпълнението на последната поръчка през 2012 г., след което фирмите са спечелили търгове и анекси на обща стойност около 200 милиона лева. \nОчаквано, в началото на юли консорциумът „ДЗЗД Конгрес“, в който влизат „ЦАПК Прогрес“ и „Компарекс“, спечели новата обществена поръчка. Важно е да се отбележи, че конкуренцията в рамките на тръжната процедура е била минимална, като по данни на „Капитал“ останалата на последно място „Телелинк“ е предложила едва 0.04% по-висока цена от тази на победителя. Въпреки че официалното изискване не е нарушено, това обстоятелство навежда на мисълта, че реално състезание между фирмите не е имало. \nЗа фаворизирането на „ЦАПК-Прогрес“ говори и обстоятелството, че фирмата дори е спечелила конкурс, който е трябвало да загуби – според проучване на „Капитал“ най-евтината оферта е била дадена от друга фирма, но въпреки това особеностите на тръжната процедура са отредили поръчката на водения от „ЦАПК-Прогрес“ консорциум. \nАлтернативите – към администрация с отворен код? Често изтъквана алтернатива на употребата на Microsoft продукти в администрацията е въвеждането на софтуер с отворен код – различни Linux дистрибуции, OpenOffice вместо Microsoft Office и т.н. По този начин вече постъпиха много държави, в това число и Китай, при все, че цената на прехвърлянето на огромната й администрация е много по-голяма, отколкото при малките държави. \nТова е предложение, което със сигурност си струва да се обмисли. Един от основните аргументи в полза на софтуерните продукти с отворен код е, че са безплатни – иначе казано, администрацията няма да е в състояние да харчи милиони за самите продукти. Това не означава, че самото прехвърляне към тях е безплатно – ще са необходими значителни инвестиции в обучението на административния персонал как да ползва качествени нови платформи, както и за техническа поддръжка. \nВ дългосрочен план ползването на продукти с отворен код със сигурност ще спести много средства – както беше изложено по-горе, избраният от българската администрация подход налага огромни (и дори в този случай – най-вероятно излишни) разходи за обновлението на софтуера от Microsoft. Допълнителна позитивна страна е, че софтуерът с отворен код позволява много по-голяма гъвкавост и би бил по-подходяща основа за развитието на реално електронно правителство, стига някой ден в страната да има достатъчно политическа воля и свободен ресурс за това. Заключение Въпреки излетите стотици милиони левове днес за електронно правителство в пълния му смисъл в България не може да става и дума – доколко съществуват и реално се ползват електронни услуги в страната, е тема на друг анализ. \nВместо това парите на данъкоплатците години наред купуват лицензи за обновления на операционни системи и офис пакети, чиято полезност и употреба в най-добрия случай са под въпрос. На този етап е невъзможно дори да се направи прогноза кога електронното правителство ще стане реалност – въпреки че от повече от десетилетие последователни правителства твърдят, че въвеждането му е сред приоритетите им, на практика процесът буксува и няма изгледи в близко бъдеще да има политическа воля за постигане на реален прогрес.   \n", "date": "2018.01.10", "title": "Електронно правителство, за което плащаме, а все го няма "}
{"url": "http://duma.bg/node/158506", "text": "Стана ясно, че главният резултат от цялата дунанма около Желязната църква в Истанбул ще е ударното ремонтиране на джамии и разни обекти, свързани с турското \"присъствие\" в България. На това навремето му викахме \"танто за кукуригу\". \nДа подскажем все пак на премиера-слънце, че в това балканско \"pas de deux\" - танц за двама\" със сърдечния му приятел Ердоган, когото вече галено наричал \"Тайпи\", би могъл смирено да му напомни казуса с една болница. \nСтава дума за българската болница, открита през 1902 г. в Истанбул. Построена е от Българската екзархия с дарения, главно със средства на Евлоги Георгиев и носи неговото име В нея са работили 60 лекари и още толкова медицински сестри. Десетилетия наред бедните българи, живеещи в града, са били обслужвани безплатно. Българската държава е командировала наши лекари, които са оказвали квалифицирана помощ на нуждаещите се. \nКато репресия срещу държавата ни в отговор на \"възродителния процес\", през 1988 г. тогавашният турски президент Тургут Йозал просто я отчуждава и я подарява на националистическото вестниче \"Тюркие\". Периодически от 2011 г. се появяват информации, че аха-аха ще ни върнат болницата, но засега си оставаме само със \"заканите\". Включително и на Ердоган от 2012 година, че ще бъдат върнати всички имоти на религиозните общности.  \nАми като ще си разменя любезности и прочие мили жестове с наследника на Йозал, сърдечният му приятел Ердоган, Борисов да вземе да си поиска реквизираната българска болница. А не да се чака дявол знае колко години да се точи дело, водено от турски адвокати по някаква инициатива на местни ентусиасти. Сякаш Йозал е използвал законни средства да я реквизира, да бъде изхвърлен бюстът на Евлоги Георгиев, а намиращият се в двора на болницата параклис \"Свети Панталеймон\" да бъде превърнат в джамия.  \n                \n", "date": "2018.01.10", "title": "Бойко да си поиска от Ердоган болницата в Истанбул  "}
{"url": "http://duma.bg/node/158507", "text": "Допреди има-няма десет години записването в градини и ясли ставаше на място. С чакане на опашки, с входящи номера, с подаване на документи няколко години по-рано. През заветната 2008-а се появи интернет системата за прием, която даде възможност за централизирано класиране на децата в София. С нея се избегна едновременното записване в различни детски заведения. След първите, обичайни за българската действителност, неуредици, системата все пак заработи с претенция за откритост, прецизност и прозрачност.  \nОнлайн класирането и обявяване на имена на приети и неприети деца по точкова система в интернет, пред всички обаче се оказа недостатъчно. Истинският проблем бе драстичният недостиг на места за всички, желаещи да бъдат записани в забавачки. Започнаха да излизат наяве факти за закрити детски градини и отдадени под наем на външни организации. Междувременно настъпи пикът на раждаемостта в София - драматичната 2009 г., която доведе след себе си истерична приемна кампания две-три години по-късно. \nВ желанието си да се справи някак със справедливото разпределение на малкото места, общината започна да въвежда различни критерии за класиране, които години наред след това изпокарваха майки и бащи. Сред най-популярните имена в родителското съсловие стана това на тогавашния зам.-кмет на София по образованието и културата Христо Ангеличин, който бе основен участник в подредбата на правила и регламенти за прием. Едва ли друг общински началник е отнасял толкова попръжни през последните години, колкото Ангеличин по време на първите кампании за достъп до детски градини.  Донагласянето на правилата за подбор мина през няколко фази - от наличието на предимство по входящ номер през преимущество за деца с роднини в сектора на образованието, в СО и в различни административни структури до преднина за онези, чиито родители са с месторабота в района на забавачката. Всички врътки с правила и критерии обаче нямаше как да решат основния проблем - липсата на достатъчно места в градините. \nКак се справи общината с него? \nНе и като построи ударно детски градини в най-пренаселените квартали. Не и като компенсира финансово родителите на неприетите деца. От \"Московска\" 33 просто си затвориха едното око и позволиха надпланов прием. Т.е. нарушиха собствената си наредба, според която в една група може да има до 22-24 деца и евентуално 10-процентов допълнителен прием при необходимост. \nМасово градините се напълниха с групи от по 35 до фрапантните над 40 деца по списък. С вечното извинение, че не ходят всички, защото все има болни. Тъй като все пак в новата интернет система за прием трудно могат да се скрият бройките на класираните деца, общината трябваше някак да легализира наднормения прием. И го направи с известната сред родителите точка от регламента 2.2.4. Или прием на деца с хронични заболявания. Тази специална точна даде възможност на директорите по свое усмотрение и без чуждо разрешение да вкарват в градините деца с медицинска бележка, че имат хронично заболяване. Списък с допустимите хронични болести обаче нямаше. И все още няма. Нямаше и проверки на медицинската документация, която установява наличието на заболяване у детето. И все още няма. Така се отвори онази врата у поле която не е затворена и днес. Който не можеше да се добере до градина в законноустановения срок по обичайния ред, тръгваше да търси начин да се сдобие с медицинска бележка за астма или друга болест. В безизходицата си много родители бяха принудени да изкарат децата си болни. Други отказаха да го направят, а трети се възползваха от някой маловажен здравословен проблем, който да им осигури предимство. Най-важната стъпка на общината по пътя към прегрешението бе, че се даде твърде голяма свобода на ръководствата на детските заведения да решават безконтролно кой и кога да приемат. Така общината легализира неправдата и произвола, и отхлаби напрежението по най-лесния начин. А директорите започнаха да злоупотребяват с правото на допълнителен прием, което бе разрешено от общината в критериите за класиране в рамките на системата и в същото време недопустимо в собствената й наредба. \nВ някои градини практиката за прием по т.2.2.4 достигна астрономически размери. Оказа се, че някъде над половината деца са приети с предимство по болест - съществуваща или не. Това не е тайна за никого и е достатъчно да се отвори и сега сайтът на Информационната система за обслужване на детските градини, за да се види коя градина колко деца е класирала и по какви критерии. С външна протекция или не, надплановият наплив вече не се смята за неприемлив - всички свикнаха с него, а някои го използват и досега. През годините стана така, че нямаше нужда от кой знае какъв натиск отгоре, за да се приеме роднинско дете. Успоредно с \"хроничното\" предимство властваше и правилото, че деца и внуци на заети в системата на образованието и в различни общински институции използват предимство от допълнителни точки за достъп до детските градини. В един момент се оказа, че само деца със специални привилегии могат да попаднат в редовното класиране през годината. Допълнителни точки се даваха на близнаците, на децата на самотни майки, на сираците и на онези, които имат роднини някъде по етажите на властта. Тъкмо масовата практика бабата да постъпи временно като лелка в някоя ясла, докато приемат внучето й, доведе до истеричната вълна на търсене на справедливост от другите родители. След неколкогодишни борби роднинските критерии бяха обявени за дискриминационни и премахнати. \nМнимите битки по точки и предимства обаче не увеличиха местата в градините. Нито решиха проблемите. Вместо едни деца, други останаха извън забавачките. Вместо да се възползват от законния до този момент критерий за прием по роднинство, чиновниците, учителките и възпитателките започнаха да използват правилото на връзките. И така уж прочистената система за прием се оказа още по-оплетена. За да стане ясно, че някъде в Горна баня директорката приемала деца извън регламента. Еврика! Някой откри Америка!  \nИстинският виновник не е никому неизвестната директор Иванова. Виновникът е на ул. \"Московска\" \nКрие се по етажите и не иска да понесе отговорността. Изпраща объркващи послания по мейлите на отчаяни родителки в опит да излезе от блатото. Обвинява учители, които трябва да се грижат сами за 30 и кусур деца по цял ден, че и да ги обучават. И не е нужен никакъв Ботьо Ботев да нищи дребни несъответствия и неуредици в документацията в Горна баня. Нужни са повече и добри детски градини със спокойни и отдадени учители. Тъй като това не е в капацитета на Столичната община, скандалът в 164 ДГ няма да промени нищо. Само ще затвърди практиката един човек да отнася дефицитите и дефектите на системата.   \n", "date": "2018.01.10", "title": "Приемът в забавачка - от натиска до истината "}
{"url": "http://duma.bg/node/158508", "text": "Повече от 17 години д-р Емил Петров пътува сутрин около 15 км от Драгалевци до Герман, а вечер - обратно още толкова. Преди време не е имал автомобил, разчитал е на столичния крайградски транспорт. През всичките години е можел да си позволи не повече от 10 до 15 дни отпуск в годината. \"Няма кой да ме замести. Имам над 2200 души в листата си - от 0 до над 100 г., и те не са само от Герман, а от софийския кв. \"Дружба\", от Панчарево, от Пасарел, от Горубляне.\"  Познава всеки пациент и семейните му болести. \"Знам страданията на родителите, на бабите и дядовците им. Сестрата също много ми помага - от Горубляне е, но е работила тук повече от 30 години\", казва лекарят. \"Голяма част от записаните са възрастни и с хронични заболявания. Ако не съм тук, няма кой да изписва лекарствата им\", допълва той. Наскоро записал в листата си пациент с епилепсия от Пасарел. \"Ако няма личен лекар, няма как да се изписват лекарствата му, а без тях болестта му много ще се усложни\", казва д-р Петров. \nПациентите му са основно с хронични болести, често повече от една - хипертония, диабет, сърдечносъдови заболявания. По-тежките случаи консултира с кардиолог в 25 ДКЦ в София. Имал е дори над 100-годишен пациент. В листата му има и деца - само в местното училище \"Васил Левски\" има около 170 ученици. Сестрата се грижи за имунизациите и реимунизациите, двамата с лекаря търсят всяко дете, подлежащо на задължителна ваксинация. Лекарят познава всеки от листата си, знае състоянието му, историята на заболяванията му. Проблемът е, че  \nняма талони в края на месеца но д-р Петров винаги заделя по няколко за остри спешни случаи. \"Недостигът на талони е проблем на всички лекари, не само мой. Уж обещаха, че ще ги повишат, а не са, или поне аз не съм усетил увеличаване на талоните. Когато хората ходят в София, искат да минат на всички прегледи. И това е нормално - желанието им е да спестят от пътни разходи\", обяснява д-р Петров. Той уточнява, че ако някой трябва да бъде преосвидетелстван от ТЕЛК, са му необходими по 10-12 талона. От касата го санкционирали за преразход на направления, дори са го глобявали, веднъж дори за близо 600 лв. \"Няма как да не давам талони на хората, които се нуждаят, въпреки лимита. Много високи са таксите при специалист - 30-50 лв. за лекар, а при доцент и професор - 70-90 лв. Отделно хората плащат лекарствата си, дори по каса да са, не са евтини. А на село не са никак богати. Нищо, че Герман е толкова близо до София - село си е\", казва лекарят.  \nКакво е да си лекар в село, питам го. \"Трудно! Тук лекарят трябва да разбира от всичко. Има спешни случаи от най-различен характер. Младите не се захващат, защото е много трудно, не им се занимава и с битовизми. Не знам кой ще поеме работата, когато се пенсионирам\", тревожи се лекарят, който е на 68. М.г. мястото му било обявявано за вакантно, но не се явили кандидати и д-р Петров продължава да работи. Докато може. И санитарката е на 73-74 г. и вече иска да напуска. Медицинската сестра също е в края на трудовия си път (73 г.), но няма кой да я смени. \nНа село докторът трябва \nсам да се справя със спешността преди още да е дошла Спешната помощ. \nЗа д-р Петров това не е голям проблем, твърдят хората от Герман, които са му пациенти. А и в началото на трудовия си стаж е работил в спешен кабинет... Когато завършил медицина в София, заедно със съпругата му ги разпределили в болницата в Луковит - първо работел във вътрешно отделение, а после - в спешния кабинет. Тогава младото лекарско семейство редувало смените си, за да се грижи за малкото си дете, когато не е на ясла. После, преди да се освободи мястото в с. Герман, 10 години д-р Петров работил в здравната служба в Панчарево. \"Тогава давахме много дежурства в Бърза помощ - в Герман, в Панчарево, в Горубляне. Като тръгнеш на адрес нощем през зимата, линейката замръзва... И тогава не беше лесно\", спомня си лекарят. \n\"Трудно се работи на село най-вече по отношение на битовите проблеми. Кран се развали - аз го поправям, бравата на вратата се развали - аз я поправям...\" Преди години, когато не била ремонтирана здравната служба, се качвал на покрива през зимата, за да рине снега - да не тече в сградата, разказва лекарят. И си спомня с благодарност за репортажа на ДУМА \"Здравна служба на ръба на... потопа\" от октомври 2010 г., който помогна общината да ускори ремонта на рушащата се здравна служба. \"Сега и ядрен удар не може да я помръдне\", смее се д-р Петров. Сам поддържа отоплението в здравната служба - печка с водна риза, на твърдо гориво. През зимата в събота и неделя чешмата трябва да тече, за да не замръзне.  \nВ Герман често има пациенти от вилната зона. През зимата, когато падне  половин метър сняг - вървя пеш щом ме повикат за болни във вилната зона - колата не върви в тези преспи, разказва за трудностите си лекарят. \"Миналата година, беше януари, обажда се пациентка. Разбирам, че е спешно и тръгвам с колата. Но се наложи да я оставя на Панчаревското езеро и да вървя пеш през гората по баира нагоре. А снегът неразчистен, няма пътека. Почти бях стигнал (след почивната станция на Кремиковци), когато куче ме залая и изведнъж се спуснаха още 5-6 доста едри. Наоколо - жива душа няма. Сам съм. Не мога да бягам в снега, потънал съм до над коленете. Добре, че имаше ограда от пръти. Изтръгнах един кол и успях да ударя първото куче по главата. Останалите се изплашиха и избягаха\", спомня си едно от по-пресните си зимни \"приключения\" лекарят. След такива моменти остава удовлетворението, че е помогнал на болен човек, че е спасил живот. \nИначе дългите години работа на село го научили, че трябва да има специални ботуши, когато през зимата го викат на адрес в съседни села. \"Да си лекар на село е трудно, но да работиш в Герман е специално - тук са шопи. Но и аз съм шоп, драгалевски шоп... Шопът е особен характер - трябва да се свикне с него\", казва лекарят. През годините са му водили да лекува кучета, имало и едно прасе - страдало от червен вятър. \"Дадох му антибиотик, оправи се\", смее се д-р Петров. \n    Ако имате втори живот  пак ли лекар ще бъдете, питам д-р Петров. \"Не знам, вероятно ще си помисля\", отговаря след дълъг размисъл той. \nД-р Емил Петров е първият лекар в семейството. Родителите му били работници, а той не наследил професиите им. \n\"Разбира от работата си\", казват за д-р Петров хората от Герман. \"Учителите ми в медицината бяха много добри - проф. Гълъбов по анатомия, проф. Петров по кожни болести... Учеха ни не само на медицина, но и на човещина, разбиране на пациента - това бяха важни неща за професията\", спомня си с почит лекарят на германци.   \n", "date": "2018.01.10", "title": "На село спешните случаи са много и различни  "}
{"url": "http://duma.bg/node/158523", "text": "\"Знак за истинските намерения на ГЕРБ ще бъде обсъждането на ветото на президента върху Антикорупционния закон\" - Г-н Вигенин, правителството реши да предложи на Народното събрание ратифициране на Истанбулската конвенция. Конвенцията е факт от дълго време, обществеността, а и някои политици обаче сякаш се запознаха с нея едва след решението на МС... Не е ли несериозно това отношение към подобен международен документ? \n- Твърде често важни международни договорености се правят без сериозен дебат за възможните последици. Искам да уточня, че конвенцията е изработена и приета не от Европейския съюз или неговите органи, а от друга общоевропейска организация, в която България е член - Съвета на Европа. В този случай решението на правителството е резултат не толкова от осмисляне на конвенцията, а заради кампанийния подход към нея - България я подписа във връзка с председателството на Комитета на министрите на Съвета на Европа миналата година, сега се върви към ратификация във връзка с председателството на Съвета на ЕС. \nНаистина се създаде впечатление, че някои едва сега разбират за нея, но причината е, че тя влезе в Министерския съвет внезапно, без подготовка, с решение, което раздели дори министрите наполовина. Това естествено предизвика негативни реакции от различни среди. Аз лично съм учуден от безотговорното отношение на управляващите към такъв сериозен документ. \n- ИБ на БСП излезе с позиция, в която не подкрепя конвенцията. Какви са мотивите ви? \n- Аз не зная как е протекла дискусията в Изпълнителното бюро, но официалната позиция е аргументирана с наличието на дефиниции и текстове, които дават възможност за нееднозначно тълкуване. Създава се впечатление, че покрай ключовата тема за справянето с насилието над жени и с домашното насилие се прокарват тези, които са спорни и разделят обществото. Например дефиницията за понятието \"пол\" като \"социално изградени роли, поведения, дейности и характеристики, които определено общество смята за подходящи за жените и за мъжете\". \nВпрочем България е изразявала своите резерви по това още при изработването на конвенцията по време на първия кабинет на Борисов. По тази тема съм получавал питания от народни представители като министър през 2014 г. и позицията ни тогава беше да се изчака с подписването, да се видят резултатите от прилагането на конвенцията в страните, които са я ратифицирали, а междувременно да се подготвят законодателните промени, които да приложат на практика предвидените в конвенцията мерки за борба с насилието над жени, без да се ангажираме с приемане на тези спорни формулировки. Вторият кабинет на Борисов не предприе стъпки в тази посока, а тогавашният правосъден министър просто подписа тихомълком конвенцията. \n- През 2017 г. Обединението на социалистките в БСП проведе силна кампания срещу насилието в различните му аспекти. В различни акции дамите дори призоваха за приемането на конвенцията, проведен ли бе качествен дебат по темата в партията, а и в страната, или има необходимост от повече дискусии? \n- БСП има огромна заслуга проблемът с насилието да бъде изведен на преден план и нашите представители и в Европарламента, и в Народното събрание, и структурите на жените-социалистки в страната свършиха невероятна работа. Бяха обсъждани много детайлно мерките за борба с насилието над жени, заложени в конвенцията, но съвсем разбираемо не се проведе дебат върху тези няколко спорни формулировки, които може би на пръв поглед изглеждат маловажни. Затова призовахме правителството и мнозинството да не бързат с внасянето на документа за ратификация в парламента, за да се направи по-широко обсъждане по спорните въпроси - обсъждане, каквото в последните дни започна да се случва, при това съдържателно, от различни експерти, общественици, политици и то по начин, който ярко контрастира с първоначалните кресливи и некомпетентни излияния на \"Обединените патриоти\". Това дава време да се търсят възможни решения като например приемане на интерпретативна (обяснителна) декларация, която не само да изрази резерви, но и да уточни как Народното събрание разбира тези спорни формулировки. Но по този въпрос трябва да се произнесат експерти по международно право, материята е много деликатна. Председателят на ПГ на ГЕРБ Цветан Цветанов даде знак, че признават грешката си и е готов да изпълни това наше искане, но предстои да видим. \n- Има ли начин проблемът с насилието да бъде решен по друг законов начин, никоя конвенция не може да бъде панацея? \n- Разбира се, конвенцията сама по себе си няма пряко действие, за тази цел нейните разпоредби трябва да бъдат въведени в националното законодателство. Всъщност ратификацията е поемане на международен ангажимент България да изпълни предвидените в нея мерки, като за това няма предвиден срок. \nБСП предлага да се фокусираме върху съществената част - Министерството на правосъдието е направило анализ и има готовност да предложи съответните законодателни промени и ние настояваме те да бъдат внесени бързо и приети от НС, а въпросът с ратификацията всъщност е второстепенен. Имаме примери с други конвенции на Съвета на Европа, към които България се присъединява, а после конкретните мерки се бавят. Нека се опитаме сега да направим обратното. \n- Скандалът около конвенцията избухна след опита на правителството да приеме важен международен документ още с началото на европредседателството ни... Не се ли измести акцентът от основните теми, които би трябвало да бъдат обсъждани в този момент? \n- Имам чувството, че нарочно беше избран този момент, за да се заглуши отзвукът от критичните статии в сериозни европейски издания за корупцията в България. И наистина няколко дни се занимавахме само с конвенцията. Но не можеш дълго да покриваш проблем, който ежедневно боде очите на хората. А българските приоритети по време на председателството трябва да бъдат на преден план и вече е време правителството да премине в нова фаза - не просто да ги изброява, а да влезе по-дълбоко в същината им, съдържанието на мерките, подготовката за предстоящите дебати на европейско равнище и развитието на българските позиции по ключовите теми. Последното е много важно, тъй като ние като страна председател трябва да търсим съгласието и компромиса между страните членки по всеки въпрос, но трябва да имаме и ясна българска позиция. \n- Десетки обществени поръчки покрай европредседателството бяха провалени. Готова ли е България за домакинството на този важен форум? \n- Подготовката за председателството започна още през пролетта на 2014 г., като най-съществената част беше реализирана от последните две правителства и по-конкретно от служебния вицепремиер Деница Златева и министъра за българското председателство Лиляна Павлова. Благодарение на твърдата позиция на БСП важните въпроси да се решават в парламента, сегашното Народно събрание също има много активна роля в този процес - както по отношение на определянето на приоритетите, така и като контрол над изпълнението на набелязаните мерки за подготовка. Като председател на Комисията по европейските въпроси мога да кажа, че към днешна дата България има висока степен на готовност да реализира едно успешно председателство. Но по-важно е какво ще можем да кажем след 6 месеца. \nНародното събрание ще осъществява системен контрол върху правителството и ще изиска отчитане на средствата, изхарчени за подготовката, а след това и за провеждането на председателството, ще търсим пълна прозрачност за финансирането. \n- Може ли европредседателството да обедини управляващи и опозиция, или има теми, по които допирни точки няма? \n- По европейските въпроси се стремим да работим конструктивно с всички парламентарно представени партии, заедно успяхме да постигнем съгласие и Народното събрание прие решение, в което набелязва както краткосрочните приоритети за председателството, така и по-дългосрочните за приоритетите на България като страна член на Евросъюза. \nСоциалистите могат да видят в позицията на Народното събрание всички по-важни предложения, приети от последното заседание на конгреса - това ми носи удовлетворение, че парламентарната група и аз персонално сме си свършили работата. Предстои следващата по-важна стъпка - изразените намерения, да станат реалност.  \n- БСП планира вот на недоверие към кабинета само след няколко дни. Как очаквате да се развият дебатите в НС? \n- Ще бъде труден дебат, защото стратегията на управляващите стана ясна - идеята е да се покаже, че всички са маскари, че корумпирани са всички правителства досега, не само това на ГЕРБ; че корупция има във всички държави, не само в България; че повдигаме тази тема само за да рушим образа на България. Но тази стратегия показва, че вече сме постигнали етапна победа - ГЕРБ, въпреки присъщата им арогантност, вече не могат да отричат корупцията, само се опитват да омаловажат нейните мащаби. \nА що се отнася до \"очернянето\" на страната - нима опозицията диктува на водещи западни медии и анализатори статиите за корупцията в България? Дали нашият вот или реалностите рушат образа на страната - само за няколко дни покушение срещу висш данъчен служител, убит крупен бизнесмен, масов разстрел, улични протести срещу посегателствата върху природата, съмнителни имотни сделки, а София ще посрещне гостите си тази седмица като столицата с най-мръсен въздух в ЕС. Време е честните хора в ГЕРБ, каквито безспорно има, да си отворят очите. Проблемите се решават не като се заглуши опозицията, а с по-ефективна работа на институциите. \n- През изминалата година ГЕРБ и коалиционните им партньори бяха замесени в редица скандали. Вотът на недоверие е точно заради корупция. В същото време бе приет един доста спорен антикорупционен закон, на който президентът наложи вето. Какви мерки трябва да се предприемат за разрешаването на тази ситуация? \n- Знак за истинските намерения на ГЕРБ ще бъде обсъждането на ветото на президента върху Антикорупционния закон. Румен Радев им даде шанс да преосмислят политиката си. Ако ветото бъде прието, има възможност след това да се опитаме заедно, без конфронтация, да подготвим наистина работещ закон. \nЗапочвам да се съмнявам обаче дали върхушката на ГЕРБ иска истинска борба с корупцията или просто се опитва отново да подлъже и българските граждани, и партньорите ни в ЕС. Търпението обаче е изчерпано и много неща може да разклащат правителството, но това, което наистина ще го свали, е липсата на реални резултати в борбата с корупцията.   \n", "date": "2018.01.10", "title": "Приеха Истанбулската конвенция, за да заглушат отзвука за корупцията у нас "}
{"url": "http://duma.bg/node/158524", "text": "\nПолша и Унгария спечелиха битката срещу ЕС по въпросите на имиграцията, съобщиха премиерите на двете страни в сряда, а унгарският Виктор Орбан предрича \"година на големи конфронтации\" с Брюксел. \n\"Компасът се обръща в нашата посока\", каза в Будапеща полският министър-председател Матеуш Моравецки, показващ единен фронт с Орбан в първото си двустранно пътуване, откакто беше назначен миналия месец. \nЕвропейският съюз изпраща Унгария, Полша и Чешката република на съд заради отказа им да приемат задължителни квоти на ЕС за лицата, търсещи убежище, което беше решено от мнозинството от държавите-членки през 2015 г. \n\"Държавите-членки трябва да решат кого да приемат\", каза Моравецки, добавяйки, че на последните избори в Европа има признаци, че имиграцията става \"още по-горещ картоф\". \nГласуването през октомври в съседна Австрия, довело на власт дясно правителство, враждебно настроено към имиграцията, показа, че \"Европа е демократичен континент\", се съгласи Орбан. \n\"Хората, които не искат имиграция, са избрали правителство, което не иска имиграция\", каза той, имайки предвид победата на новия канцлер на Австрия Себастиан Курц. \n\"Това ще се случи (другаде) в Европа, само е въпрос на време... Можете да го наречете популизъм, но това, което хората искат, трябва да се случи\", каза той. \nНякои страни в Западна Европа навлизат в \"постхристиянските, постнационални\" епохи, но е \"невъзможно\" Унгария да бъде \"принудена от който и да е в тази посока\", каза Орбан. Политически отношения Само че връзките на Брюксел с националистическите правителства на Унгария и Полша се обтегнаха значително и в други области, а посещението на Моравецки бе потвърждение на тяхната нарастваща солидарност. \nНа 20 декември Европейската комисия стартира безпрецедентно дисциплинарно производство срещу Полша за съдебните реформи, които според Брюксел нарушават върховенството на закона. \nПравителството на Полша твърди, че са необходими реформи за борба с корупцията и ремонт на съдебната система, която все още е обитавана от духа на комунистическата епоха. \nНикога преди използвано срещу държава-членка на ЕС, производството би могло да доведе до \"ядрената възможност\" за спирането на правото на глас в Полша. \nВъпреки това всички евентуални санкции ще се нуждаят от единодушна подкрепа на всички членове на ЕС - с изключение на Полша - и правителството на Орбан каза, че Будапеща ще използва правото си на вето. \"Атака на всички\" Миналия месец Орбан каза по време на интервю пред унгарско радио, че \"ако някой нападне Полша, те атакуват цялата Централна Европа\". \nБрюксел обаче се надява, че началото на производството ще има предимно символично значение. \nЕС също съди Унгария заради репресиите на Будапеща срещу университетите и групите от гражданското общество, които получават чуждестранно финансиране. \nЗаконодателството се разглежда като насочено към родения в Унгария финансист и филантроп Джордж Сорос, който финансира неправителствени организации в Централна и Източна Европа. \nНа власт с огромно мнозинство от 2010 г. насам 54-годишният Орбан вероятно ще спечели лесно трети пореден мандат по време на парламентарните избори, очаквани през април. \nВ писмо от кампанията към поддръжници във вторник той каза, че гласуването ще реши дали Унгария ще остане \"страна на унгарци ... или страна на имиграцията\".    \n", "date": "2018.01.10", "title": " Бунтовните Полша и Унгария в обединен фронт"}
{"url": "http://duma.bg/node/158525", "text": "Великобритания разполага с редица стратегическите инструменти, които малко държави притежават, включително глобално мобилна и опитна военна сила и ядрени сили за ответен удар. Като крайъгълен камък на НАТО и Г-7 и една от петте постоянни членки на Съвета за сигурност на ООН, Великобритания очевидно упражнява несъразмерно влияние и на двата бряга на Атлантическия океан. \nЖалко, но нещата се променят. Няколко неотдавнашни събития илюстрират как \"Брекзит\" оказва влияние в британската външна политика. През юни Великобритания загуби унизително гласуване на Общото събрание на ООН за островите Чагос. Лондон се опита да блокира усилията на Мавриций да отнесе спора за островите до Международния съд (МС). При смразяваща стъпка, която би била немислима преди 18 месеца, няколко партньори от ЕС и НАТО избраха да се въздържат, вместо да подкрепят Великобритания. \nВ края на ноември Великобритания не успя да си осигури втори мандат за своя съдия в МС, като загуби срещу претендент от Индия. След като смята, че е \"непрактично\" да упражнява правото си на вето срещу коалиция от развиващи се страни, Великобритания се оказа без място в съда за пръв път, откакто беше създаден през 1945 г. \nТакива инциденти са повърхностни в сравнение с по-голямата картина: за определящата роля, която наистина има значение - подобно на Г7 - присъствието на Великобритания едва ли е забележимо, тъй като вътрешните й загадки започнаха да се трупат. Един шерпа присъствал на срещата на върха Исе-Шима през 2016 г., точно преди референдума за \"Брекзит\", припомни, че \"никой не е забелязал, когато Великобритания повдигна въпрос и просто беше променена темата.\" Безскрупулното третиране е жестоко дори в клуба на главните букви във властта. \nИстината е, че стратегическото значение на Великобритания намалява с експоненциален полуразпад дори преди \"Брекзит\". Премиерът Тереза Мей увеличава пропорционално присъствието на страната на границата на НАТО с Русия, Ирак и Афганистан. Но Великобритания рядко има незаменима роля. \nИкономиката на \"Брекзит\" не вещае добро за стратегическите възможности на Великобритания. Британските военни разходи са на второ място само след Русия и Франция на европейския театър, но се доближават до целта на НАТО от 2% от БВП, което е спад от 3% в края на 90-те години на миналия век. \"Брекзит\" сериозно ще разруши публичните финанси на Великобритания, тъй като при него БВП ще се свие най-малко с 1,5% дори при най-оптимистичния сценарий. \nБюджетните съкращения в дипломацията и отбраната са неизбежни, ако чуждестранните инвеститори и собствениците на земи (традиционна база на торите) поискат субсидии, за да се справят с отражението на \"Брекзит\". За да направи нещата още по-лоши, обменният курс ще повиши разходите за стратегически покупки, като новите бойни самолети на \"Локхийд Мартин\" Ф-35 или допълнителните вертолети на \"Боинг\" \"Апачи\", които са с цена в щатски долари. \n\"Брекзит\" може в голяма степен да се окаже най-лошата геоикономическа грешка на страната досега. Глобалната роля на Великобритания произтича от близките й отношения с континентална Европа (от която се отказва) и с Белия дом. Спадът на приликите между Великобритания и САЩ през последните години доказа границите на влиянието на Великобритания по редица въпроси - от трансатлантически търговски пакт до намеса в Сирия. И епохата на \"Америка на първо място\" прави малко вероятно то да се върне в скоро време. \nМоже би \"Брекзит\" не е моментът за британските политици да признаят, че плуват срещу неизбежните приливи и отливи на геополитиката. Хората, заети с пресъздаването на миналото, рядко имат жизнеспособни идеи за бъдещето на нацията. \nРолята на страната е достигнала до точката, в която специалните интереси печелят повече от вътрешната политика, отколкото да играят по-голяма роля в света. Всъщност за депутатите от задните банки мениджърите на хедж фондовете и шарлатаните от мозъчните тръстове, Малката Великобритания изглежда много по-доходоносна от Великобритания. \nДийн Ачисън, държавен секретар на САЩ през Студената война и баща на НАТО, изтъкна, че Великобритания е загубила империята си след Втората световна война, но все още не е намерила роля. С \"Брекзит\" Великобритания ще загуби своята роля да търси своята империя - само за да намери въображаеми царства, ограничени в пощенския код SW1 на Уестминстър.   \n", "date": "2018.01.10", "title": "Мястото на Великобритания в света започва да изстива "}
{"url": "http://duma.bg/node/158526", "text": "Президентът Доналд Тръмп е решен да се кандидатира за втори мандат през 2020 година. Това издаде за журналистите заместник-говорителят на Белия дом Хоугън Гидли. \n„Той несъмнено ще се бори отново за поста на президент в следващите избори“, обяви Гидли пред медийните представители във ведомството. \nМеждувременно бе съобщено и че медицинският преглед на американския президент Доналд Тръмп в края на седмицата няма да съдържа психиатричен преглед. \nТова съобщение идва в момент, когато мнозина от неговите политически противници открито поставят въпроса за психическото здраве на Тръмп. Съобщението бе направено отново от Хоугън Гидли на борда на Еър Форс 1, без да се дават допълнителни обяснения. 71-годишният американски президент ще бъде прегледан във военната болница „Уолтър Рийд“, а резултатите от това посещение ще бъдат оповестени по-късно, увериха от Белия дом.     \n", "date": "2018.01.10", "title": "Доналд Тръмп ще се бори за втори мандат"}
{"url": "http://duma.bg/node/158527", "text": "Самолети на израелската бойна авиация са изстреляли ракети по цели в Сирия, нанасяйки поражения близо до \"военна позиция\", съобщи сирийската армия. \nВ разпространеното от официалните сирийски медии съобщение се казва, че ударите са нанесени по обекти източно от Дамаск. От сирийската армия твърдят, че Израел е използвал при ударите бойна авиация и ракети земя-земя, изстреляни от Голанските възвишения. Според сирийската информация ПВО на Дамаск била „ударила“ израелски самолет, а някои от ракетите били прихванати. \nОфициалната сирийска агенция САНА цитира главното командване на армията, според което атаката била извършена с цел повишаване морала на „победените“ бунтовници. Според поставено на страницата в интернет на сирийското правителство съобщение атаката била започнала в 03:00 ч., когато израелски бойни самолети изстреляли от ливанското въздушно пространство ракети срещу Кайтифа, в резултат на което сирийската ПВО прихванала някои от изстреляните ракети и ударили един от израелските самолети. \nВ 04:00 според сирийското съобщение Израел изстрелял ракети земя-земя от Голанските възвишения и в 04:15 четири такива ракети били изстреляни от района на Тиберия. \nИзраелските власти не коментираха съобщенията от Дамаск, съобщи в. „Джерусалем пост“.     \n", "date": "2018.01.10", "title": " Дамаск: Израел удари от въздуха цели в Сирия"}
{"url": "http://duma.bg/node/158528", "text": "В няколко части на Тунис избухнаха протести заради високите цени, което доведе до десетки арести и смъртта на един човек при неясни обстоятелства. \nПрез нощта няколко сгради пострадаха при сблъсъци с полицията, съобщиха от вътрешното министерство, след като активисти и политически партии осъдиха нови мерки за строги икономии, които се очаква да повишат разходите за живот. \nВластите трябва да извършат аутопсия във вторник, за да определят причината за смъртта на 43-годишния мъж в град Тебурба, на запад от Тунис, заявиха говорители на министерствата на вътрешните работи и здравеопазването. \nВътрешното министерство отрече, че е бил убит от полицията, като каза, че по тялото на мъжа няма признаци на насилие. Говорителят Халифа Чибани каза, че човекът страдал от \"респираторни проблеми\". \nВ различни райони на страната са били ранени 11 души, включително след нападение с камъни и коктейли молотов, а четири полицейски автомобила са били повредени, каза ръководителят на националната сигурност Уалид Бен Хкима. \nТой осъди \"актове на насилие и обири\". \nВ град Сиди Бузид, епицентърът на бунта през 2011 г., който свали диктатора Зин Бен Али, скали и гуми блокираха пътищата, съобщи кореспондент на АФП. \nВ понеделник тунизийците проведоха мирен протест в града срещу повишения на цените след спасителните мерки, включително увеличените данъци върху добавената стойност и социалноосигурителните вноски. \nГоворител на министерството на вътрешните работи каза, че най-малко 44 души са арестувани, включително 16 в Касерине и 18 в работнически райони край столицата. \nРазмириците \"нямат нищо общо с демокрацията или социалните потребности\", каза Халифа Чибани пред радиостанцията Shems FM.   \n", "date": "2018.01.10", "title": " Бунтове заради високите цени в Тунис"}
{"url": "http://duma.bg/node/158529", "text": "Правителството на Македония предприе редица мерки, след като в началото на тази седмица замърсяването на въздуха в столицата Скопие надвиши четири пъти допустимите нива на безопасност. \nОще през декември кметството в македонската столица реши общественият транспорт да се ползва безплатно до подобряване на екологичната обстановка. След новогодишните празници с проблема се зае правителството на републиката. \n\"Министерството на околната среда и териториалното планиране и министерството на здравеопазването трябва да осигурят освобождаване от работа на бременните жени и лицата над 60-годишна възраст, а също така болните от хронична астма и прекаралите инфаркт и инсулт независимо от възрастта им... Вътрешното министерство трябва да пренасочи тежкотоварния транспорт извън Скопие... Органите на местното самоуправление - да осигурят безплатно ползване на обществения транспорт\", се казва в правителственото решение. \nОсвен това в македонската столица са отменени всички състезания и мероприятия на открито, а органите на централната и местната власт се задължават да намалят наполовина използването на служебен транспорт. \nБезплатното пътуване с обществен транспорт ще струва на общината 7 милиона денара дневно. \n\"Тази мярка ще продължи до намаляването на замърсяването, а данните за това ще получим от министерството на екологията\", каза градоначалникът на Скопие Петре Шилегов и добави, че автобусите ще пътуват по-често. \nТой отправи призив към жителите на столицата да не използват колите си, ако това не се налага, а също така в един автомобил да пътуват повече хора. Кметът също така поиска гражданите да не използват за отопление горива, които водят до допълнително замърсяване. Освен това ще се мият и улиците с вода ежедневно. \nЗамърсяването на въздуха от индустрията, транспорта и дима от печки и камини, според данни на Института за обществено здраве на страната, е причина за 1,2 хиляди смъртни случая годишно. Всяка зима здравното министерство на Македония препоръчва на хората да се въздържат от използването на автомобили без крайна нужда и да избягват отопление с други материали, освен сухи дърва. Централно газово отопление в Македония на практика няма, пише Газета.ру. \nСкопие е третият по замърсеност на въздуха град в света след Дака, Бангладеш и Калкута, Индия. Концентрацията на фини прахови частици в македонската столица е продължително време над допустимите норми, особено в квартал Лисиче, където са измерени концентрации от 12 пъти над допустимото.   \n", "date": "2018.01.10", "title": " Скопие се бори със смога "}
{"url": "http://duma.bg/node/158530", "text": "Италия и Германия задържаха 169 мафиоти \nПолицията в Италия и Германия проведе съвместна операция, при която бяха задържани 169 души, сред които и 4 италиански регионални политици, по подозрение във връзка с калабрийската мафиотска структура „Ндрангета”, съобщи римският в. „Република”. По информация на изданието, арестите са извършени на територията на двете държави. При операцията са иззети ценности и имущество на обща стойност 50 млн. евро.  \n 226 ранени при сблъсък между два влака в ЮАР \nПоне 226 са пострадалите при сблъсък между два пътнически влака близо до Джермистън, разположен недалеч от Йоханесбург, най-големия град на Република Южна Африка. Остават неясни причините за катастрофата, при която единият влак се е врязал отзад в другата композиция, чакаща разрешение да продължи пътуването си. \n Секретен сателит се разби, преди да достигне орбита \nТайният сателит с кодово име \"Зума\" (Zuma), изстрелян в неделя от \"Спейс Екс\" (Space X), не достигна очакваната орбита и се разби, падайки в океана. Това съобщи агенция Ройтерс, позовавайки се на свои високопоставени източници. Според тях класифицираният спътник не е успял да се отдели от втория етап на \"Фалкон 9\" и в резултат се е разбил или е потънал дълбоко в морето.  ЕС и Иран ще обсъдят ядреното споразумение Този четвъртък в Брюксел първият дипломат на Европейския съюз Федерика Могерини ще се срещне с външните министри на Франция, Германия, Великобритания и Иран, за да проведе с тях дискусия относно иранското ядрено споразумение, известно като Съвместния всеобхватен план за действие (СВПД).  \n   \n", "date": "2018.01.10", "title": "Кратки новини"}
{"url": "http://duma.bg/node/158531", "text": "Танкер, натоварен с втечнен природен газ от руско находище, пътува в момента към терминал в Бостън, САЩ. Това съобщиха световните медии. Интересното в случая е, че основен акционер в консорциума, който разработва находището, е компанията \"Новатек\", влизаща в списъка на санкционираните от правителството на САЩ руски компании още от 2014 г. насам. Другите акционери са френска и китайска компании. \nГазът се е намирал в Обединеното кралство, след което е натоварен на танкер на френската компания \"Енджи\" и е отпътувал за САЩ. До сделката се е стигнало, тъй като след безпрецедентната студена вълна в североизточните щати на САЩ цената на горивото на местния пазар е стигнала най-високите стойности в света в момента. \n    \n", "date": "2018.01.10", "title": "Руски \"санкционен\" газ пътува към САЩ"}
{"url": "http://duma.bg/node/158532", "text": "По предложение на новия полски премиер Матеуш Моравецки президентът на страната Анджей Дуда утвърди промени в кабинета и уволни някои ключови министри. \nСпоред коментатори ремонтът на кабинета е предизвикан от стремежа на Моравецки за подобряване на отношенията на Полша с Европейския съюз. \nВ подкрепа на тази хипотеза е и фактът, че с постовете си се простиха министърът на отбраната Антони Мачеревич, на външните работи Витолд Вашчиковски и на околната среда Ян Шишко, както и някои други от министрите. За нов министър на отбраната бе назначен Мариуш Блашчак, външните работи ще поеме политологът Яцек Чапутович. \nОчаква се в следващите дни новото правителство да представи официално програмата си, с което да внесе повече яснота.   \n", "date": "2018.01.10", "title": "Смяна на ключови министри в Полша"}
{"url": "http://duma.bg/node/158533", "text": "Заради напускането на Великобритания (\"Брекзит\") Евросъюзът ще губи годишно 13 млрд. евро през следващия 7-годишен период от 2021 до 2026 година.  \nТова заяви еврокомисарят по бюджета Гюнтер Йотингер на тематична конференция в Брюксел за бъдещия бюджет.  \n\"За съжаление един от чистите донори Великобритания реши да ни напусне. Дупката в сферата на разходите означава увеличаване на задачите, по които трябва да се осигури европейското финансиране, включително за борбата с тероризма, външната и вътрешната сигурност, защитата на нашите граници, изпълнението на големи изследователски програми, за да поддържаме нашата конкурентоспособност в цифровия век\", заяви Йотингер.  \nПо думите му Еврокомисията ще предложи недостигащите средства да се осигурят \"от повишаване ефективността на изразходваните средства за европейските програми. Всяко вложено евро трябва да има добавена стойност\", изтъкна еврокомисарят.  \nОсвен това Йотингер призова страните членки, европейският бизнес и международните организации да внасят предложенията си за бъдещия 7-годишен бюджет до май 2018 година, както и да се премине от 7-годишно към 5-годишно планиране. \n\"Трябва да преминем към по-демократичен принцип на формиране на бюджета на ЕС, като заменим седемгодишния на петгодишен период. Предлагаме следващият седемгодишен период да стане преходен период към нова система за формиране на бюджета\", заяви Гюнтер Йотингер. Той се мотивира с довода, че петте години са срокът, за който се избира Еврокомисията и Европаралментът, това ще позволи бюджетът да бъде приеман и изпълняват от едни  и същи политици, което на свой ред ще \"подобри демократичната отчетност и отговорност по бюджетните въпроси\". \nНа свой ред председателят на Еврокомисията Жан-Клод Юнкер се обяви против сериозното орязване на кохезионния фонд. \"Не съм привърженик на драстично орязване в областта на кохезионната политика. Тя остава важна не само за страните бенефициенти, но и за останалите държави членки\", категоричен бе Юнкер. По думите му ще трябват още средства във връзка с новата европейска отбранителна политика и за компенсиране на дупката в бюджета след излизането на Великобритания от ЕС. Юнкер настоява също по-добре да се финансира общата политика  в сферата на отбраната, сигурността, миграцията, климатичните промени. Според него бюджетът за следващата финансова рамка трябва да се увеличи от 1 на 1,1% от БВП на ЕС. \nОчаква се обсъждането на бюджета да продължи до края на май, както предлага Йотингер.   \nМнозина участници в дискусията се опасяват, че недостигът на средства ще бъде компенсиран чрез вдигане на данъците в страните членки.   \nСегашният бюджетен период обхваща 2014-2020 години, а следващият ще започне през 2021 година. Впоследствие Евросъюзът приема годишни бюджети на съюза, в които се внасят отделни корекции, които обаче не трябва да надхвърлят съгласуваните параметри на 7-годишния бюджет. Този сложен тип планиране се дължи на това, че доходната част на бюджета се формира от вноските на страните членки, които се различават по размер и трябва много внимателно да бъдат съгласувани както на европейско, така и на национално ниво.     \n", "date": "2018.01.10", "title": " ЕС ще губи по 13 млрд. евро заради \"Брекзит\" "}
{"url": "http://duma.bg/node/158534", "text": "Президентът Румен Радев е провел телефонен разговор с държавния глава на Азербайджан Илхам Алиев по повод предстоящото откриване на директна самолетна линия София-Баку, съобщиха вчера от прессекретариата на държавния глава. Пряката въздушна връзка между двете столици беше договорена по време на официалното посещение на българския държавен глава в Азербайджан през октомври миналата година. \"Благодаря ви за положените усилия и политическа воля за бързото откриване на самолетната линия, която обсъдихме по време на съвместната ни среща в Баку\", е заявил Румен Радев. Двамата президенти са изразили увереност, че пряката въздушна линия между България и Азербайджан ще донесе не само икономически ползи за двете страни и ще развие туристическите и бизнес връзки, но и ще насърчи двустранното сътрудничество. \nРумен Радев и Илхам Алиев обсъдиха възможността азерски компании да участват в газификация на домакинства у нас. Интересът на местния бизнес беше заявен от президента Алиев още през октомври с оглед на ниското ниво на газификация на домовете в България. ДРаботим в тази насока и очакваме специалисти от вашата страна, за да обсъдим темата на експертно нивоУ, е заявил президентът Радев. Българският държавен глава отново е потвърдил подкрепата на страната ни за изграждането на Южния газов коридор, в реализацията на който Азербайджан има ключова роля. ДТози проект има важно значение не само за България, но и за енергийната диверсификация на ЕвропаУ, посочи Румен Радев.     \n", "date": "2018.01.10", "title": " Радев обсъди възможността азерски компании да газифицират у нас"}
{"url": "http://duma.bg/node/158535", "text": "Целта на разработката на Българската академия на науките (БАН) не беше да отговори трябва ли да се строи АЕЦ \"Белене\" или не, а да дадем възможност за изграждане на бъдещи стратегически линии за развитие на енергетиката. Това обясни проф. Александър Тасев, ръководител на екипа, разработил доклада за АЕЦ \"Белене\", пред БТВ. Тасев посочи, че решението е политическо и то ще бъде между два пътя - дали да се строи нова ядрена мощност, или да се изберат нови мощности на възобновяеми мощности, съчетани с газови централи. И двата пътя имат своите рискове, каза още той. \nТой беше категоричен, че не е имало натиск от институциите при разработването на доклада. В БАН са работили по 6 варианта за бъдещето на АЕЦ \"Белене\" - от най-тежките условия, през междинни, до най-благоприятния вариант. Всички те предвиждат и различен вид финансиране. Крайната дума ще има парламентът, обясни проф. Тасев. В първия междинен доклад до Българския енергиен холдинг (БЕХ) е бил изпратен именно най-неблагоприятният сценарий за АЕЦ \"Белене\". \nАлександър Тасев посочи, че при публикуваните преди дни доклади за АЕЦ \"Белене\" е заличена единствено търговска и чувствителна информация. Той допълни, че няма скрити други варианти на доклада, отнасящи се до строителството на втората ядрена централа в страната. \nЕкспертът уточни, че договорът за изработване на доклада е за 2,5 млн. лв. Участвали са 46 експерти плюс 7 института на БАН.   \n", "date": "2018.01.10", "title": "БАН: Решението за АЕЦ \"Белене\" е политическо"}
{"url": "http://duma.bg/node/158536", "text": "Срив от над 53% в износа на ток има през първите седем дни от годината в сравнение със същия период на миналата година. През тази година износът възлиза на едва 43 970 мегаватчаса при 95 348 мегаватчаса за първите седем дни на 2017 г. Това става ясно от данните на Електроенергийния системен оператор (ЕСО).  \nСъс 17% по-ниско е било производството на ток в страната за първите седем дни от годината в сравнение със същия период на миналата година. Производството на електроенергия за първите 7 дни на месец януари 2018 г. е в обем от 880 448 мегаватчаса при 1 060 909 мегаватчаса за същите дни на миналата година. За същия период има и спад в потреблението, което намалява с над 13%. То намалява до 836 478 мегаватчаса от 965 561 мегаватчаса през същия период на миналата година.     \n", "date": "2018.01.10", "title": "За първите 7 дни от годината спад в износа, производството и потреблението на ток"}
{"url": "http://duma.bg/node/158537", "text": "Министърът на енергетиката Теменужка Петкова препоръча на фирмите да сезират Комисията за защита на конкуренцията (КЗК), ако смятат, че има спекулации, изкривявания или договорки на свободния пазар на ток. Това стана ясно вчера от думите на Петкова пред БНТ. \"Ако се получават оферти, които са с идентични цени от различни търговци, тогава има индикации за изкуствено увеличаване на цената на електрическата енергия. И всеки един трябва да предприеме необходимите действия и да сезира компетентния орган КЗК\", заяви Петкова. Тя каза, че няма свободен пазар, в който държавата да се намесва. \nПо нейните думи става въпрос за взаимоотношения между два субекта - консуматор на ток и търговец на ток. Договорът е съглашение между две страни, без да са налице клаузи, които удовлетворяват и двете страни - и бизнеса, и търговците, няма как да бъде подписан такъв договор, коментира тя. \nПо данни на потребители новите договори, които им предлагат търговците на енергия на свободния пазар, са с между 30% и 60% по-високи цени на електроенергията. В същото време няма причина за това повишение - на пазара се предлага достатъчно електроенергия, а цените на големите производители - АЕЦ \"Козлодуй\" и ТЕЦ \"Марица изток 2\", са повишени с около 5% за последните девет месеца. Недостиг на ток на свободния пазар няма, търсенето е по-ниско от предлагането, токът от производителите е поскъпнал с около 5 на сто, обобщи Петкова. Министърът каза, че са били проведени две срещи с представители на бизнеса и с производители и търговци на електроенергия, за да си поставят те проблемите. \nОт 2011 е приет регламент на ЕС, свързан с контрола на регулаторните органи по отношение на търговията с електроенергия, който досега не е намерил приложение в нашето законодателство, обясни Петкова. Същевременно от 1 януари 2018 г. вече всички сделки с ток трябва да минават през енергийната борса. Затова до края на седмицата ще бъдат подготвени законови промени, които да дават възможност на Комисията за енергийно и водно регулиране (КЕВР) да оказва контрол върху пазара на електрическа енергия, заяви министърът, с което призна, че КЕВР в момента няма контрол върху този пазар. Работна група вече подготвяла необходимите изменения в Закона за енергетиката.     \n", "date": "2018.01.10", "title": "Петкова прати фирмите в КЗК заради скъпия ток "}
{"url": "http://duma.bg/node/158538", "text": "През 2017 г. бе отчетена 100% смъртност на пчелите в Гоце Делчев и в района на Северна България, съобщи председателят на Обединения български пчеларски съюз Михаил Михайлов, цитиран от \"Фокус\". \"Точни данни ще бъдат оповестени в агростатистиката, която ще излезе през тази година, но в отделни райони смъртността е била изключително висока. В Гоце Делчев и в Северна България смъртността е достигнала 100%. Средно се смята, че около 30% до 50% е зимната смъртност при пчелите, при  норма около 10% за пчелин, коментира Михаил Михайлов. Според него официалните данни за 3% зимна смъртност е печатна грешка, тъй като е невъзможно. \nМихайлов поясни, че ако не бъдат удовлетворени исканията на пчеларите за забрана на използването на пестицидите, което се очаква да бъде гласувано в Брюксел, пчеларите са готови да излязат на улицата и отново да протестират, както преди години. \"Смятаме, че пестицидите трябва да бъдат категорично забранени. Тогава България и други страни няма да могат да използват правото си на дерогации\", каза още той.   \n", "date": "2018.01.10", "title": "Алармират за 100% смъртност на пчелите в Гоце Делчев и в Северна България"}
{"url": "http://duma.bg/node/158539", "text": "\"През последните години качеството на българското лавандулово масло се измени драстично, не на всяко масло, най-вече това се получава в Северна България. В Северна България има много повече лавандула с т.нар. \"обърнати показатели\", т.е. лавандуловото масло се получава с показатели, които не отговарят на БДС и двете най-важни съставки са в обратно съотношение\". Това коментира пред БНР Веселина Ралчева от Българската асоциация \"Биопродукти\" относно посегателствата върху лавандуловите полета. Ралчева прогнозира, че предстоят катаклизми на този пазар. \nВ последните 2 години цената на лавандулата се задържа много висока. Има много нови насаждения и освен това се насадиха на места, на които досега това не е било традиционна култура, както е Северна България. Там и добивите са много големи. Това я прави изключително доходоносна и привлекателна за земеделските стопани. \nПо думите на Веселина Ралчева лавандуловият разсад се краде, за да се продаде или презасади. Крайната цел е създаване на нови насаждения, добави Ралчева. Търсенето е толкова голямо, че няма достатъчно произведен разсад. Липсата вдига цената на разсада и сега тя е около 0,20 лева, докато през годините е била 9 - 10 ст. Такива стойности, които достигна тази година, не са познати в последните 15 - 20 години. \nМеждувременно вчера от Министерството на земеделието, храните и горите съобщиха, че е призната нова група на производители на лавандула и маточина в сектора на медицинските и етерично-маслените култури. В групата членуват пет земеделски стопани в землището на град Каварна, община Добрич.   \n", "date": "2018.01.10", "title": "Част от лавандуловото масло не отговаряло на БДС"}
{"url": "http://duma.bg/node/158540", "text": "Нискотарифната авиокомпания \"Уиз Еър\" ще пусне полети до пет нови дестинации от България през тази година. Те са Виена, Атина, Лисабон, Ница и Малага, съобщиха от компанията. За някои от тях билетите вече са в продажба. Най-атрактивни са цените до гръцката столица, които започват от 9,99 евро за билет. Линията се открива на 25 март, а полетите ще бъдат всеки ден. \"Уиз Еър\" пуска линията от Варна до Виена от 28 април с два седмични полета - във вторник и в събота. Цените на билетите започват от 29,99 евро. \nПрез юни авиокомпанията ще открие и база във Виена. Инвестицията възлиза на 331 млн. долара и ще доведе до създаване на 120 нови работни места, се казва в съобщението на \"Уиз Еър\". Плановете на компанията във Виена са свързани за стартирането на общо 17 нови маршрута от австрийската столица. През тази година \"Уиз Еър\" предлага полети по 44 маршрута до 20 държави, достъпни от три български летища.   \n", "date": "2018.01.10", "title": "\"Уиз Еър\" пуска пет нови линии от България "}
{"url": "http://duma.bg/node/158541", "text": "Столичната таксиметрова компания \"О'Кей Супертранс\" е пуснала две жалби до Комисията за защита на конкуренцията (КЗК), в които се оплаква от фирми имитатори. Исковете са за нелоялна конкуренция и са срещу \"О.К. Супертайм\" и \"О.К. Суперстарс\". \nТова не е първата жалба на софийската таксиметрова компания, която е в основата и на иска, който спря дейността на \"Юбер\" в България. Компанията се жалваше от имена на фирми, звучащи близки до нейното. Освен това нелоялната конкуренция използва стикери, които наподобяват тези на компанията. \nВ своите заключения досега от КЗК посочваха, че поведението на санкционираните фирми може да заблуди потребителите. По отношение на сегашните казуси производството вече е започнало, но няма посочен срок, в който регулаторът да се произнесе има ли нарушение на Закона за защита на конкуренцията, или не.   \n", "date": "2018.01.10", "title": "\"О'Кей Супертранс\" пак се оплака от нелоялна конкуренция"}
{"url": "http://duma.bg/node/158542", "text": "Концесията на летище София може да бъде рестартирана след месец, каза транспортният министър Ивайло Московски. Новият срок за пускането на концесията на столичното летище е бил изяснен на работна среща с консултантите от Световната банка и Европейската банка за възстановяване и развитие (ЕБВР), каза министърът. \"Най-вероятно не по-рано от месец ще са готови с анализите. Когато са готови, преглеждаме ги и рестартираме процедурата. Надявам се до края на председателството да приключим с подаването на офертите, каза вчера Московски. \nМинистърът на транспорта нееднократно е заявявал, че управляващите държат летището да се даде на концесия, за да се подобри управлението му и да се намерят пари за изпадналите в затруднено положение и задлъжнялост Български държавни железници. След формирането на третия кабинет \"Борисов\" в началото на май новият стар транспортен министър обяви намеренията на правителството да възобнови процедурата, която по неясни причини, по думите му, бе спряна от служебния кабинет. Месец по-късно Московски посочи септември 2017 г. като срок за възобновяване на процедурата, този път с международен консултант. През октомври министърът заяви, че държавата ще започне отново концесията на летище София до два месеца. Вчера той даде пореден нов срок за възобновяване на процедурата по отдаване на летището за стопанисване. И той е след месец. \nЛетище София е един от един от най-големите държавни активи, с изключение на енергийните. От търга държавата чака бързо плащане от 480 млн. лв., което поне по предварителни заявки ще бъде похарчено за задлъжнялото БДЖ. Идеята беше лансирана от втория кабинет \"Борисов\" и дори приходи от нея бяха заложени в бюджета.   \n", "date": "2018.01.10", "title": " Властта с пореден нов срок за концесията на летище София  "}
{"url": "http://duma.bg/node/158555", "text": "Амбициозната цел България да се превърне в център в областта на политиката по сигурност и отбрана на Западните Балкани си поставиха участниците в КСНС, свикан вчера от президента Румен Радев. 4 часа партийни лидери, министри и ръководители на силови звена обсъждаха ролята на страната ни за развитието на Общата политика за сигурност и отбрана на ЕС в контекста на българското председателство на Съвета на Европейския съюз 2018. Шест доклада бяха представени - два бяха на военния министър Красимир Каракачанов, трети той бе подготвил заедно с външния министър Екатерина Захариева, свои отчети и предложения представиха и икономическият, и просветният министър Емил Караниколов и Красимир Вълчев, както и председателят на БАН Акад. Юлиан Ревалски. \nНие можем да предоставим много и то солидни възможности на страните от Западните Балкани, смята Радев. Той настоява за съвместни учения и тренировки със страните от региона. Държавният глава е убеден, че можем да постигнем всички амбициозни цели с отговорност, ефективна координация и с консолидирани сили. \nЗа разлика от предишните КСНС този път се създаде впечатлението, че дебатът е преминал по-единодушно. Радев обобщи, че заседанието приключва с консенсус за важността на общата среда за сигурност и колективната отбрана. Всички участници останаха с него за брифинга след заседанието. Президентът се обяви за задълбочаване на интеграцията в областта на сигурността в ЕС. Радев няколко пъти повтори, че българската военна наука също трябва да се впише в европейската. Според него за целта трябва да има специална програма. \nКСНС прие да работи за изграждането на Международен институт за устойчиви технологии с научен център в Югоизточна Европа. Това ще даде тласък на засилено сътрудничество и ще привлича и задържа младите хора в региона и тук, ще им дава перспектива, обясни президентът. \nОт съществена важност е в качеството си на председател на Съвета на ЕС да покажем, че можем да изпълняваме ефективно тази роля, затова трябва да покажем, че планираме нашата отбранителна политика по европейски образец - всеобхватно и дългосрочно, заяви президентът. Има конкретни предложения към изпълнителната власт: България да работи за реализирането на мерки и инициативи за постигане нивото на амбиция, заложено в глобалната стратегия на ЕС, а до 30 юни 2018 г. да финализира преговорния процес за отбрана. КСНС прие, че до 15 март 2018 г. трябва да има пътна карта за програма 2030, посветена за развитие на отбранителните способности на въоръжените сили. До 31 март 2018 г. трябва да се разработи план за участие в проекти на постоянното сътрудничество, генериращи перспективни способности. Дотогава трябва да бъде разработен и каталог на българската отбранителна индустрия. До 30 септември 2018 г. се предвижда да бъде извършен преглед и при необходимост актуализиране на Националния план за повишаване разходите за отбрана на 2% от БВП до 2024 г.  \nРадев похвали кабинета, че е приел Национален план за повишаване разходите за отбрана, но изрази надежда той да бъде надграждан. Според държавния глава е нужна програма за развитие на въоръжените сили за десет години напред, а сегашният план е до 2024 г. В бъдещата програма трябва да залегне както осигуряването на ново оборудване на армията, така и ремонт на старата техника. \nСамо лидерът на БСП Корнелия Нинова даде своята оценка за проведеното заседание. Лидерът на ГЕРБ Бойко Борисов буквално изхвърча, избягвайки журналистите. Вътрешният министър Валентин Радев коментира убийствата от последните дни и протеста на полицаите, а лидерът на ДПС Мустафа Карадайъ отказа коментар. \nЗа пореден път Корнелия Нинова припомни, че кабинетът все още не е изпълнил някои от указанията, приети от предишни КСНС. Тя отбеляза, че правителството закъснява фатално с много от поставените задачи - както с модернизацията на армията, така и с реализацията на дейности по домакинството на европредседателството.  \nЛидерът на БСП припомни, че Европейският фонд за отбрана предвижда в следващите години сериозни средства за подпомагане развитието на индустрията. От доклада на министъра на икономиката обаче станало ясно, че имаме индустриален потенциал, но нямаме проекти. От доклада на БАН пък се разбира, че имаме научен потенциал, но отново няма изготвени проекти. Нинова припомни, че бе предвидено създаването на междуведомствен орган, който да координира подобни дейности. Той обаче все още не е създаден. Нинова припомни, че на предишния КСНС бе прието Народното събрание да приеме нова стратегия за национална сигурност до края на 2017 г., но подобен документ все още не е приет. \n\"Попитах министър-председателя с какво самочувствие ще бъдем посредник на големите за отбранителна способност. Правителството фатално закъснява с тези възможности за развитие на български фирми и производство, в контекста на общата политика за отбрана на Европа. Настоях в крайната декларация да бъдат заложени тези срокове\", заяви Нинова и изрази доволство, че в крайна сметка КСНС заложи срокове за някои от поставените задачи. Тя обаче не пропусна да отбележи, че правителството и преди не е изпълнявало сроковете, заложени от Консултативния съвет.  Лидерът на БСП се закани кабинетът да бъде подлаган постоянно на парламентарен контрол, за да бъде проверявано спазва ли договореното от КСНС. \nНинова бе удовлетворена, че КСНС се е съобразил и с други нейни бележки. В част от документите пишело, че по време на председателството, обсъждайки общата отбранителна политика, България ще бъде безпристрастен посредник в разговорите. \"Европредседателството не е само посредничество. Трябва да сме активен участник в разговорите\", категорична бе социалистката. Лидерът на БСП не се е съгласила, че ще бъдем \"защитник на общата позиция на съвета\". \"Председателството е възможност да бъдеш не само защитник на обща позиция, а и участник в нейното изготвяне. Къде и как ще бъде защитен националният интерес на България?\", мотивира позициите си тя. \n \nзвън дневния ред, по предложение на лидера на БСП Корнелия Нинова, КСНС обсъди и криминалната обстановка и тежките престъпления от последните дни. \"Това, което се случва в последните седмици, е тежък удар по образа на България в началото на председателството. Всички институции трябва да се обединят и да положат максимални усилия, за да се изчисти образът на страната\", обясни по-късно Нинова. Тя убедила останалите участници в заседанието, че не е нормално да се съберат представители на всички институции и партии и да не вземат отношение по подобен тежък въпрос. \nИзвън КСНС обсъдихме и тревожното натрупване на тежки криминални престъпления напоследък - така президентът Румен Радев анонсира темата в края на брифинга след КСНС. \"МВР полага всички усилия за тяхното разкриване. Всички се обединихме около позицията, че е необходима още по-добра координация между институциите и усъвършенстване на модела за борба с престъпността\", лаконичен бе държавният глава.      \n", "date": "2018.01.10", "title": "КСНС иска България да е център на сигурността на Балканите  "}
{"url": "http://duma.bg/node/158556", "text": "Окръжният съд в Пловдив потвърди четиригодишната присъда за бездомника Любомир Данчев, обвинен за пожара в Тютюневите складове, съобщиха от инстанцията вчера. Решението му е окончателно и не подлежи на обжалване. \nМагистратите от втората съдебна инстанция са потвърдили в закрито заседание присъдата на колегите си от първата инстанция. Променили са само първоначалния режим на изтърпяване на наказанието, който от строг е станал общ. \nДанчев беше обвинен за това, че на 20 август е запалил един от Тютюневите складове, който се намира на ул. \"Екзарх Йосиф\" № 13. След това пожарът се разпростря и върху други постройки и в крайна сметка унищожи четири сгради - паметници на културата. Пожарът е представлявал и опасност за живеещите наоколо. Щетите са за над 11 млн. лева. \nПредвиденото в закона наказание за това престъпление е затвор от три до дванадесет години. След като му бе повдигнато обвинение, Данчев разказа пред медии, че е сирак без покрив над главата от 1979 г. и от 35 години живее на последния етаж на една от изгорелите сгради. Той поиска да бъде оправдан изцяло, защото по време на пожара не е бил в сградата. Защитата твърди, че от една незагасена цигара не може да се разрази толкова мащабен пожар.     \n    \n", "date": "2018.01.10", "title": " Бездомник влиза за 4 години в затвора за палежа на Тютюневите складове в Пловдив"}
{"url": "http://duma.bg/node/158557", "text": "Премахване на сухи и опасно наклонени дървета, разположени до 25 м от алеите на лесопарковата част на Борисовата градина, започна от вчера. Зоната е разположена между бул. \"Цариградско шосе\", бул. \"П. Ю. Яворов\", бул. \"Драган Цанков\" и централната алея покрай обсерваторията на СУ \"Св. Климент Охридски\" в парка. \nРешението за санитарната сеч бе взето преди няколко седмици от съветниците в комисията по околна среда към СОС след бурни спорове със защитници на гората.  \nВсички мероприятия ще се извършват от специализиран екип на Общинското предприятие \"Управление на общински земи и гори\", като членовете на екипа ще бъдат облечени със специализирано обозначаващо работно облекло. Обозначени ще бъдат и превозните средства, с които ще се извеждат отрязаните дървета и клони от парка. Изрязаните дървета и клони ще бъдат своевременно извозвани до инсталацията за компостиране на биоразградими отпадъци \"Хан Богров\" и от тях ще бъде произвеждан компост. \n    \n", "date": "2018.01.10", "title": " Започна сеч на опасни дървета в Борисовата градина"}
{"url": "http://duma.bg/node/158558", "text": "Оръжието, с което е убит Петър Христов, най-вероятно е чешки картечен пистолет \"Скорпион\", твърди БНР, като се позовава на източници от разследването. Официално това все още не е потвърдено, а вътрешният министър Валентин Радев обеща днес да даде повече информация по темата. \"Една от първите версии е свързана с неговия бизнес и личен живот. До този момент няма информация да е заплашван, разпитваме близките му\", обяви той след вчерашния КСНС. \n\"Всичко по случая с Петър Христов ни тревожи, особено в началото на председателството. Случаят е емблематичен\", загрижи се министърът за международния отзвук. \"Петър Христов е бил известен бизнесмен, уважаван човек. Имаме и нова информация от граждани, които го познават\", включи се и той с добри думи за покойния. \nВсе пак Радев уточни, че за МВР е важно, че има убийство, не толкова кой е жертвата. \"Това е човек, убит показно в центъра на София и това ни притеснява. Само преди 10 години знаете какво стана с \"Килъри\", с \"Нагли\". Хубавата новина е, че и съдът работи заедно с нас и има ефективни присъди. От четирима, трима са с доживотни присъди. През 2016 г. са разкрити 85% от всички престъпления, свързани с убийства. През 2017 г. – 100%\", похвали се министърът.  \nРадев увери, че МВР работи активно не само по  смъртта на Христов, но и по казуса с шесторното убийство в Нови Искър, стрелбата по данъчен преди месец и разбитите банкомати. Министърът се оплака от медийни спекулации във връзка със стрелбата в Нови Искър и се закани днес да сложи край на това с безспорни доказателства. \"Благодаря на медиите, които допуснахме много близо, може би минахме границата, но това няма значение. Обществеността беше информирана, притеснението беше общо\", смекчи все пак атаката си Радев. По думите му вече имало около 95 експертизи и макар не всички са готови, основните, на които се обосновава заключение на МВР е, че Росен Ангелов е убиецът.  \n    \n", "date": "2018.01.10", "title": "Застреляли бизнесмена с чешки картечен пистолет"}
{"url": "http://duma.bg/node/158560", "text": "Бившият вътрешен министър Цветан Цветанов започна да пробутва версията, че бизнесменът Петър Христов е загинал заради \"Наглите\". Гербаджията намекна за подобен вариант след вчерашния КСНС. По думите на Цветанов бизнесменът не е споделял опасения, свързани със сигурността си, освен притеснение от евентуален ответен удар от т.нар. банда за отвличания на \"Наглите\". \nПрипомняме, че Христов беше разстрелян с осем куршума посред бял ден край столичен мол в понеделник. Преди няколко месеца бившият главен секретар на МВР Калин Георгиев разкри, че той е представил на Цветанов важен свидетел, довел до разкриването на групата за отвличания. Вчера зам.-председателят на ГЕРБ потвърди, че докато бил вицепремиер, Христов \"имаше възможност да подпомогне разкриването на тежки криминални престъпления\". Той обаче не спомена за факта, че Христов стана причината бившият шеф на антимафиотите във Велико Търново да получи присъда за издаване на класифицирана информация по знакови разследвания точно към бизнесмена. \"Ако мотивът за това престъпление (убийството на Христов - бел. ред.) е ответна реакция на групата на \"Наглите\", това не е добър сигнал\", заяви гербаджията. \nЦветанов опита да омаловажи информациите, че Христов е изключително близък до ГЕРБ. Той настоя, че бизнесменът не е бил член на партията, а просто неин симпатизант. През годините Христов бил направил само едно дарение на ГЕРБ - 30 000 лева, за евроизборите през 2007 г. Цветанов отрече приближеният му да е имал политически цели и амбиции и се втурна да хвали благородните му дела като подпомагането на пострадалата при катастрофа Мануела Горсова. През 2011 г. Христов участваше активно при откриването на синя стая за защита на деца, напомни той. \nМеждувременно в общественото пространство продължават да циркулират твърдения за близостта на убития с ГЕРБ и да изплуват детайли от миналото му. Първото, което ще ви кажат във Велико Търново, е, че това е човекът на Цветанов, заяви в телевизионно интервю Тихомир Безлов от Центъра за изследване на демокрацията. Той припомни, че бизнесменът е притежавал охранителната фирма \"Дито\" ООД, която охранява най-големите захарни заводи у нас. \"Той тогава е бил 25-27-годишен и някой му е помогнал. Това, което се твърди в района, е, че \"Мултигруп\" са искали да вземат завода\", каза Безлов. Журналистката Анна Заркова доразвива тезата. \"Той е интересен за медиите като част от борческата империя. И сам той се определя като част от нея. Той е част от борческата империя, бивш сикаджия като премиера Борисов, бивш портиер като Косьо Самоковеца, приватизатор. В \"Лактима\" влага почти 2 милиона, после е работодател на 300 души, автор е на прекрасния проект \"Търново Хилс\" и през 2007 г. е най-големият спонсор на ГЕРБ във Велико Търново\", продължава Заркова. Тази биография не ви ли напомня нещо от един италиански филм за мафията, попита риторично тя. \n    \n", "date": "2018.01.10", "title": "Пробутват \"Наглите\" за смъртта на Петър Христов "}
