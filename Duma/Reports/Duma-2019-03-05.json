{"url": "https://duma.bg/sastezanieto-po-nosene-na-saprugi-zavarshi-s-predlozhenie-za-brak-n186659", "text": "Традиционното състезание по носене на съпруги в британското градче Доркинг ще остане в историята като надпреварата, завършила с предложение за брак, съобщи Ройтерс. След като мъкна приятелката си Таниша Принс на гръб по изпълненото с трудни препятствия 380-метрово трасе, Крис Хепуърт падна на колене и помоли младата жена да се омъжи за него, веднага щом пресече финалната линия. Така двамата ще бъдат официално съпружеска двойка, когато по-късно тази година се явят на световния шампионат по носене на съпруги. Организаторите заявиха, че подобно нещо се случва за пръв път в историята на надпреварата. Те обаче се пошегуваха, че Крис и Таниша ще има с какво да почерпят приятелите си по повод годежа, тъй като си тръгнаха с огромен кег с бира, тежащ колкото младата дама. Традицията за носене на съпруги на гръб датира от 793 г. сл. Хр. с идването на викингите. Поддържа се през последните 300 години, като от няколко десетилетия състезанията в различни държави по света са обединени в шампионат, чиито финали за победителите във всяко от тях се провеждат във Финландия.", "date": "2019.03.05", "title": " Състезанието по носене на съпруги завърши с предложение за брак"}
{"url": "https://duma.bg/ozhivena-diskusiya-za-evropa-pred-izbor-n186673", "text": "В клуб \"Политика 21\" при Софийския градски съвет на БСП главният редактор на сп. \"Ново време\" Георги Пирински представи втората книжка на изданието за тази година. Основна част на материалите в него са посветени на предстоящите избори за Европейски парламент в края на май т.г., като е включен и подробен социологически анализ на нагласите на българските граждани днес по отношение на участието на България в Европейския съюз. В броя са поместени и научни материали за отчуждението в обществото, за класовата борба във Франция, както и платформата на БСП \"Визия за Европа\". Темата \"Европа пред избор\" предизвика оживена дискусия в залата. Състоялата се откровена размяна на мнения очерта необходимостта не само от принципни позиции на левицата, но и от конкретни предизборни послания за победа на предстоящите избори. Мнозина от изказалите се подчертаха, че за целта е необходимо да се съживи дискусията в партията по основните въпроси на обществото днес в светлината на дълбоките промени в Европа и фундаменталните трансформации в съвременния свят. Съществен аспект следва да стане и програмната дискусия по такива теми, които вълнуват социалистите, като тези за социализма и родолюбието.", "date": "2019.03.05", "title": " Оживена дискусия за \"Европа пред избор\""}
{"url": "https://duma.bg/susha-pozhari-i-po-niski-dobivi-zaradi-klimata-n186683", "text": "Намаляване на добивите, продължителни засушавания и повече горски пожари се очакват в България заради глобалните промени в климата. Според прогнозите за скок на средните годишни температури за България може да се очаква това повишение да варира между 0,5 и 1,5 градуса до 2029 г. и между 2 и 5 градуса до края на века. Изменението на климата ще се отрази силно върху сегмент земеделие, се казва в Програмата за управление на рисковете и кризите в отрасъл \"Земеделие\", публикувана от аграрното министерство. Намаляване на реколтата и промени в добивите от земеделска продукция в районите с ниска надморска височина ще са основните резултати от глобалното затопляне. Негативното влияние би могло да се засили и от по-честите природни бедствия като наводнения, горещини и суша. Вече се наблюдава по-ранен цъфтеж на дърветата, удължаване на сезона за отглеждане на лози и промени в другите природни цикли при растенията. Промените в датите на настъпване на фенологични фази и по-специално по-ранен цъфтеж на овощните култури или по-ранно узряване се очаква да продължат и през следващите години.  С прогнозираното затопляне на климата може да се очаква по-нататъшно намаляване на междуфазните периоди от цъфтене до узряване на зърнените култури. Ще намалее времето за наливане на зърното, което ще се отрази негативно на добивите. Посочените основни фактори предопределят възникването на епизодични кризисни ситуации, които в голяма степен са свързани с природоклиматичните условия. Какви са възможните кризи, свързани с тях? Недостигът на вода би могъл да окаже огромно влияние върху селскостопанската продукция в България. Сумата на валежите по време на вегетацията се очаква да се понижи поради прогнозираните по-ниски валежи, а оттам - да се намали продължителността на вегетационния период. Всички използвани глобални климатични модели симулират намаление на валежите от март до юни през следващите периоди от века и това влияе неблагоприятно върху влажността на почвата през пролетта и началото на растеж при редица пролетни култури. Тези въздействия биха могли да бъдат специфични за всеки регион и отглеждането на някои земеделски култури може да се измести от типичните за тях сега региони към по-северни географски ширини или към места с по-висока надморска височина.  Земеделието трябва да използва по-ефективно водните ресурси и да интродуцира нови по-сухоустойчиви сортове. От изменението на температурните и водни ресурси през следващите години у нас най-уязвими биха могли да бъдат пролетните земеделски култури, отглеждани върху неполивни площи, поради очаквания валежен дефицит през топлото полугодие. В същото време хидромелиоративната инфраструктура в България е сериозно увредена и едва около 8% от \"годните\" площи, обслужвани от \"Напоителни системи\" ЕАД, реално се напояват. Ежегодно падналите градушки с различна интензивност нанасят сериозни щети върху земеделските култури. Наблюдава се зачестяване на случаите с гръмотевични бури и градушки не само през пролетта и лятото, но и през зимните месеци като януари и февруари. За предпазване на културите трябва да се подобри градозащитата в България чрез разширяване на защитаваната територия. В условия на екстремно ниски температури и липса на снежна покривка се наблюдава измръзване при засетите през есента култури (рапица, пшеница, ечемик). Отглежданите сортове зимна пшеница у нас основно са студоустойчиви и издържат на ниски температури. Благоприятен фактор за предпазване на пшеницата от ниските температури през зимата е снежната покривка, която като лош проводник на топлината не позволява температурата под нея да се понижи прекомерно. Екстремно ниските температури оказват отрицателно въздействие и при трайните насаждения - причиняват измръзване на плодните пъпки през зимата и рано напролет в зависимост от степента на чувствителност на видовете. Климатичните промени се свързват с повишаване на противопожарната опасност в горските екосистеми. По-продължителният вегетационен период и дългите засушавания влияят върху състоянието на горимите материали - те изсъхват и стават лесно запалими, което се явява основна предпоставка за възникването и разпространението на горските пожари. В момента около 75% от горите на България са високорискови в пожарно отношение. В условията на глобално затопляне и засушаване е логично да се очаква повишаване на пожарната опасност в горите, предупреждават авторите на анализа. За условията на България проучванията показват, че 73,5% от пожарите възникват в широколистни гори и само 26,5% - в иглолистни.", "date": "2019.03.05", "title": "Суша, пожари и по-ниски добиви заради климата"}
{"url": "https://duma.bg/3d-zebra-namalyava-dvoyno-skorostta-n186656", "text": "Наскоро в северозападен Лондон се появи първата във Великобритания 3D пешеходна пътека, чиято идея е да намали инцидентите на улица пред начално училище. Инициативата е на група загрижени майки, които са настоявали за промени, заради зачестилите инциденти с деца. Идеята им обаче среща одобрението на общината, която от своя страна дава за пример ефекта, който подобна 3D зебра е имала в Ню Делхи. Твърди се, че пътеката е подтикнала водачите в района на индийския град да намалят средната си скорост от 50 на 30км/ч, което наистина е забележително постижение. Ефектите на зебрата в Лондон ще бъдат тествани в продължение на година, след което е възможно да се подеме по-мащабна инициатива за поставянето на подобни пешеходни пътеки и на други места.", "date": "2019.03.05", "title": "3D зебра намалява двойно скоростта"}
{"url": "https://duma.bg/konfiskuvano-kuche-be-prodadeno-onlayn-n186658", "text": "Германски град си осигури челните заглавия в новините, като конфискува домашно куче заради неплатени данъци и го продаде в уебсайта за онлайн търговия eBay, съобщи Би Би Си, цитирайки местни медии. Случката е от Аахен. Общинските служители първоначално искали да приберат инвалидната количка на човека с увреждане - като най-скъпата вещ, която намерили в помещението. Но вместо това се спрели на женския мопс Еда. Взели кучето, но какво да правят с него? На един от чиновниците му хрумнала идея, която осъществил, без много-много да се замисли: пуснал Еда за продажба срещу цена 750 евро. Кучето бе харесано от Михаела Джордан - полицайка, която обаче заподозряла продавача: цената й се сторила прекалено ниска и решила да разкаже за това на местния вестник Ahlener Tageblatt, съобщило за необичайния лот.  Жената позвънила и на оставения за връзка номер към обявата, като говорила със служител от администрацията на Аахен, който обяснил, че Еда е била конфискувана, защото собственикът й дължал на града пари, включително неплатени такси за притежание на куче. Мопсът е здрав, научила полицайката, която в крайна сметка се съгласила да го купи. След това обаче установила, че Еда има проблеми, за които никой не я е предупредил. От смяната на собствениците през декември кучето е минало през четири операции на очите, включително една по спешност.", "date": "2019.03.05", "title": "Конфискувано куче бе продадено онлайн"}
{"url": "https://duma.bg/poeti-pochetoha-z-mart-sas-stihove-n186665", "text": "Руският културно-информационен център бе домакин на рецитал по повод Националния празник 3 март под наслов \"За Русия - с обич\".   Председателят на Съюза на българските писатели Боян Ангелов откри проявата. Той говори с недоумение за злостната омраза на определени политически кръгове у нас срещу Русия - страната, която ни е освободила. И цитира Хегел, който е казал, че няма по-голямо престъпление от неблагодарността. В рецитала взеха участие поетите Найден Вълчев, Матей Шопкин, Иван Есенски, Лъчезар Еленков, Петър Динчев, Наталия Ерменкова, Лозан Такев, Анелия Янковска-Сенгалевич, Минчо Минчев, Петър Андасаров, Стоянка Митева-Балева, Нико Стоянов, Иван Вунчев, Атанас Звездинов, Георги Драмбозов, Кирил Божинов, Боян Бойчев, Боян Ангелов и Надя Попова, която прочете както свое собствено стихотворение, така и от Андрей Андреев, който поради здравословни проблеми не можа да присъства. Творците разказаха и лични спомени от срещите си с Русия и братския руски народ и се обявиха категорично срещу русофобията и слагаческата външна политика на страната ни.  Организатори на събитието бяха Съюзът на българските писатели, фондация \"Устойчиво развитие за България\" и РКИЦ - София. ", "date": "2019.03.05", "title": "Поети почетоха З март със стихове"}
{"url": "https://duma.bg/dogan-ofitsialno-si-kupi-saraite-v-boyana-n186696", "text": "\"ТЕЦ Варна\", чиито мажоритарен собственик е Ахмед Доган, е придобила фирма \"Делта Епсилон\", която от своя страна е собственик на резиденцията на почетния председател на ДПС в столичния квартал \"Бояна\". Процедурата по изкупуване е приключила с джиросване на акциите на 16 януари, е видно от Търговския регистър. Дотогава собственици с по 50% на \"Делта Епсилон\" са били Румен Асенов и Красимир Тодоров. \"ТЕЦ Варна\" е собственост на фирма \"Сигда\". Първоначално дружеството се притежаваше от  децата на бившия министър на транспорта Данаил Папазов. Чрез него бе купена от ЧЕЗ неработещата ТЕЦ. През септември 2018 г. 70% от дяловете станаха собственост на Ахмед Доган и тогава за първи път той легализира своя собственост. Същевременно даде на \"ТЕЦ Варна\" 27 млн. лв. да поддържа студен резерв. Управляващ \"ТЕЦ Варна\" и  досега е Данаил Папазов.", "date": "2019.03.05", "title": " Доган официално си купи сараите в Бояна "}
{"url": "https://duma.bg/ovanes-torosyan-s-monospektakal-v-studentskiya-dom-n186664", "text": "Националният студентски дом и театър \"Реплика\" организираха по случай Националния празник театрална постановка на 3 март в голямата зала на Студентския дом на пл. \"Народно събрание\" 10. Моноспектакълът на Ованес Торосян \"Harlem Shake\"е първото културно събитие, което се проведе в залата от 18 години насам. Голямата зала на Националния студентски дом - паметник на недвижимото културно наследство, е в състояние на разруха отблизо две десетилетия вследствие на пожар, пламнал на 7.12.2001 г. Поради липсата на целево бюджетно финансиране за възстановяването й, залата остава пълна с отпадъци до началото на т. г., когато започна доброволческа кампания по нейното разчистване, за която ДУМА писа. Доброволци работят от октомври 2018 г. по възстановяването на останалите по-малки зали и пространства, засегнати от пожара. Вечерен бал, арт фестивал, акустичен концерт и изложба вече се състояха в камерната зала и централното фоайе пред големия салон.", "date": "2019.03.05", "title": "Ованес Торосян с моноспектакъл в Студентския дом"}
{"url": "https://duma.bg/datata-n186668", "text": "1872 - УМИРА АНГЕЛ КЪНЧЕВ, РЕВОЛЮЦИОНЕР (Р. 1850 Г.). Активен участник в национално-революционното движение, помощник на Васил Левски. Получава задача от Апостола да се заеме с организационна и агитационна дейност в Северна България. Разгръща широка дейност. На 5 март 1872 г. прави опит да се прехвърли тайно в Румъния, но е издаден и обграден от властите. За да не бъде заловен жив, слага сам край на живота си.   1915 - РАЖДА СЕ ВЕНКО МАРКОВСКИ, БЪЛГАРСКИ ПОЕТ, ПИСАТЕЛ И ДРАМАТУРГ (УМИРА 1988 Г.). Основоположник на македонската литература. Истинското му име е Вениамин Миланов Тошев. През 40-те години на миналия век попада под влиянието на коминтерновския македонизъм в Скопие, но верен на своето българско съзнание, се обявява срещу този \"нечуван и невиждан геноцид\". През 1956 г. е осъден и изпратен за 5 години в концлагера \"Голи оток\". През 1965 г. напуска Скопие и се преселва в София, отстоявайки до края на живота си своя български корен и съзнание. Автор на десетки книги, написани на български и на скопско-велешки диалект. 1927 - ИЗЛИЗА БР. 1 НА В. \"РАБОТНИЧЕСКО ДЕЛО\". Орган на Българската работническа партия, от 1948 г. - на БКП. Излиза от 1927 до 1990 г., първоначално като седмичник. Забранен след Деветнайсетомайския преврат. От 1935 г. до 9 септември 1944 г. излиза нелегално. През 1938 г., при сливането на БРП и БКП, онаследява \"Работнически вестник\". Трибуна на социалистическите и левите идеи в страната. През 1990 г. \"Работническо дело\" се преименува на ДУМА. 1943 - УМИРА СИРАК СКИТНИК, ПИСАТЕЛ (Р. 1883 Г.). Рожденото му име е Панайот Тодоров Христов. Съредактор на сп. \"Златорог\", драматург на Народния театър, от 1935 г. до смъртта си - главен ръководител на Радио \"София\". Председател (1927) на дружество \"Родно изкуство\", пръв председател на Съюза на дружествата на художниците (дн. СБХ). Утвърждава се като една от най-ярките фигури в междувоенното българско изкуство. С ерудиция и темперамент работи за приобщаване на българската култура към модерните европейски явления. 1946 - ЧЪРЧИЛ ПРОИЗНАСЯ РЕЧ ЗА \"ЖЕЛЯЗНАТА ЗАВЕСА\". Пред студенти от Уестминстърския колеж във Фултън, САЩ, той казва: \"От Шчечин на Балтика до Триест на Адриатика върху континента се спусна \"желязна завеса\". Понятието е взето от речите на Гьобелс. С това на практика се поставя началото на Студената война. 1953 - УМИРА ЙОСИФ ВИСАРИОНОВИЧ СТАЛИН, СЪВЕТСКИ ПОЛИТИК (Р. 1878 Г.). Член на болшевишката партия и политически лидер на СССР, генерален секретар на ЦК на КПСС и председател на Съвета на министрите на СССР, два пъти Герой на Съветския съюз, генералисимус. Броят на жертвите на Сталиновия режим е оценяван различно, но повечето историци говорят за цифри между 4 и 10 млн. души. 1966 - УМИРА АННА АХМАТОВА, РУСКА ПОЕТЕСА (Р. 1889 Г.). Една от най-значителните представителки на руската поезия. Показателен за личния и творческия й път е автобиографичният цикъл \"Реквием\", изцяло публикуван едва през 1987 г. и посветен на жертвите на сталинистките репресии от 30-те години на ХХ в. 1970 - ВЛИЗА В СИЛА ДОГОВОРЪТ ЗА НЕРАЗПРОСТРАНЕНИЕ НА ЯДРЕНОТО ОРЪЖИЕ. Подписан е на 1 юли 1968 г. от 43 държави. До момента към него са се присъединили 189 страни, пет от които официално признати за ядрени сили - САЩ, Русия, Великобритания, Франция и Китай. Договорът се преразглежда на всеки 5 години на специални конференции.", "date": "2019.03.05", "title": "Датата"}
{"url": "https://duma.bg/kasovi-belezhki-i-ot-onlayn-targovtsite-n186692", "text": "Фискалните устройства на онлайн търговците трябва да издават документ за продажбата в електронен вид, който да може да се предостави на купувача по имейл. Това предвиждат промени в наредбата за касовите апарати, обявена от финансовото министерство за обществено обсъждане. Така търговците ще могат да предоставят на клиентите си документ, който доказва регистрираната продажба на закупената стока по електронен път. Наредбата определя и реда за вписване на всички онлайн магазини в публичния регистър към НАП. Така ще станат ясни техните собственици и ще могат да се следят оборотите им.С промените се удължава и срокът за привеждане на софтуера на фискалните устройства за управление на продажбите. Те ще са задължени да отговарят на новите изисквания до 30 септември вместо до 31 март, както бе предвидено първоначално. Аргументът за промяната на срока е, че 87% от браншовете, засегнати от мярката, са заявили в допитване на НАП, че няма да успеят до март. Освен това от 1 януари 2019 г. НАП бе задължена да поддържа публичен списък на електронните магазини. Тя трябва да изпълни това задължение до 6 месеца от влизането на наредбата в сила.", "date": "2019.03.05", "title": " Касови бележки и от онлайн търговците"}
{"url": "https://duma.bg/sofiyskite-hoteli-sred-nay-evtinite-v-evropa-n186694", "text": "Софийските хотели се оказват едни от най-евтините в цяла Европа след тези в Бирмингам. Това показва последният индекс за оценка на хотелите в Европа, изготвян всяка година от HVS и цитиран от онлайн изданието Property Magazine International. Индексът взема предвид цените на стаите в четиризвездни и петзвездни хотели в 33 големи града в Европа, изразени както в евро, така и в местна валута, и класира пазарите според средната цена на стая. В изданието за 2018 г. веднага след българската столица се нареждат Братислава, Букурещ и Манчестър. Първите пет места на обратния край на класацията се заемат от Париж, Лондон, Цюрих, Женева и Рим. Само в шест от анализираните 33 пазара през 2018 г. е имало спад на цените. Най-голям е той в Барселона заради безредиците, причинени от засилването на движението за независимост на Каталуня. Други такива градове са Хамбург, Манчестър, Варшава, Женева и Стокхолм. В Париж цените на хотелските стаи са нараствали през цялата 2018 г. с изключение на последния месец на годината заради протестите на \"жълтите жилетки\".", "date": "2019.03.05", "title": " Софийските хотели сред най-евтините в Европа"}
{"url": "https://duma.bg/api-obyavi-povtorno-targove-za-500-mln-lv-n186695", "text": "Агенция \"Пътна инфраструктура\" обяви повторно обществените поръчки за избор на изпълнители за пътно поддържане на републиканските пътища за следващите пет години за близо 500 млн. лв. Предишната процедура беше прекратена, след като Комисията за защита на конкуренцията установи неточности в тръжните условия. Това стана след обжалване от страна на строителна компания. Сега тези пропуски са отстранени. Както и досега, обществените поръчки са по райони - Северозападен, Северен Централен район, Североизточен, Югоизточен, Южен Централен и Югозападен район. Всеки район е разделен на обособени позиции спрямо областите в него. Офертите на кандидатите за поддържане на републиканските пътища в Югозападен, Южен Централен и Югоизточен район се подават до 8 април. За Североизточен, Северен Централен и Северозападен район кандидатите могат да подават оферти до 11 април г.", "date": "2019.03.05", "title": "АПИ обяви повторно търгове за 500 млн. лв. "}
{"url": "https://duma.bg/spetsialna-prozhektsiya-spomen-za-ivaylo-kraychovski-pifa-n186663", "text": "Ден преди официалното откриване на 23-тия \"София филм фест\", на 6 март от 18 ч. в Дома на киното е предвидена специалната прожекция на филма \"ФСБ - след 20 години\". Входът е свободен. Пълнометражният филм по сценарий на Росен Елезов, Димитър Митовски и Стефан Китанов е разказ за историята на прочутата формация, създала цяла епоха в българската рок музика. Групата е основана от Румен Бояджиев, Константин Цеков и Александър Бахаров в София през 1975 г. Филмът на Димитър Митовски е своеобразен портрет на времето и представя на новите поколения групата, превърнала се в едно от най-уникалните и амбициозни явления в българската рок музика. Специалната прожекция в Дома на киното е почит към паметта на Ивайло Крайчовски-Пифа, дългогодишен музикален директор на СФФ и скъп приятел на фестивалния екип, който си отиде от този свят на 21 август 2018-а на 57 г.", "date": "2019.03.05", "title": "Специална прожекция - спомен за Ивайло Крайчовски-Пифа "}
{"url": "https://duma.bg/armiya-ne-se-hrani-s-zhalbi-i-porachki-n186669", "text": "За по-малко от година Министерството на отбраната, заедно с депутати от управляващата коалиция, прави трети опит да реши проблема с храната на войската. През май м.г. МО подготви промяна на Закона за отбраната и въоръжените сили. С нейното приемане се целеше, ако няма възможност за осигуряване на безплатна храна и ободряващи напитки при занятия, учения, тренировки и лагери извън формированието, военнослужещите да получават съответната левова равностойност. Мотивите бяха, че практическото осигуряване на безплатната храна и ободряващи напитки на военнослужещите извън военното формирование в настоящия момент е невъзможно да се реализира поради следните обективни причини: необходимост от възлагане на обществена поръчка за доставка на хранителни продукти; предвидените механизми за съдебен контрол при възлагането й, които възпрепятстват своевременното сключване на договор, а то от своя страна води до обективна невъзможност за осигуряването на военнослужещите с храна и ободряващи напитки в посочените в закона случаи. Правеше се изводът, че на практика това се отразява върху целия учебен процес. Замислената промяна не видя бял свят?!  В началото на ноември м.г. председателят на комисията ген. Константин Попов и група депутати внесоха в Народното събрание подобен законопроект. Той целеше създаване на законова възможност на военнослужещите да се изплаща левовата равностойност на дължимите безплатна готова храна и ободряващи напитки, ако има обективна невъзможност за доставянето им. Посочен бе и текст, който даваше дефиниция на понятието \"обективна невъзможност\". На 14 ноември и този законопроект бе оттеглен от вносителите?!  Това се случи непосредствено след изнесеното заседание на комисията в Министерството на отбраната. Тогава според дневния ред трябваше да се обсъди на първо четене внесеният от народните представители законопроект. През декември м.г. Комисията по отбрана изслуша министър Каракачанов и неговия екип по същия въпрос. Тогава бе категорично заявено от Министерството на отбраната, че се налага промяна на закона. Днес тя е предложена. Остава депутатите да бъдат убедени, че това е най-правилният път към разрешаване на проблем с повече от тригодишната висяща обществена поръчка. Дано не бъде оттеглена, както се случи вече два пъти. При всички положения обаче изход трябва да се намери, за да не се изпразват и без това тънките бюджети на военните формирования.   Обществената дискусия досега по тази тема създаде впечатление, че едва ли не армията стои гладна, което, очевидно, не е така. Все още битуват старите представи за наборните войници, които 24 часа са в казармата, кухните готвят и столовите са пълни сутрин, обед и вечер с хора. Днес не е така. Има два вида хранене в армията. Едното е войсково, т.е. безплатна храна и ободряващи напитки при дежурства, занятия, учения, тренировки и лагери. Второто е столово. То е доброволно. За него не се изисква обществена поръчка, защото средствата са от физически лица. Така че на изпълнителната и законодателната власт остава да даде алтернатива на командирите, за да не планират и за тази година ученията в казармите, т.е. близо до военните столове. Или до заведенията за хранене в рамките на гарнизона. Разбира се, ако войската се хранеше с жалби и обществени поръчки, нямаше да има проблем. Но не е така. Така че думата има законодателят. ", "date": "2019.03.05", "title": "Армия не се храни с жалби и поръчки"}
{"url": "https://duma.bg/bavnoto-zavrashtane-kam-korenite-n186684", "text": "Селският туризъм в България отчита ръст, като скокът в заетостта на обектите е със 7 на сто, а запитванията за резервации са нараснали с 1/5, показват резултатите от проучване на Асоциацията на българските села. Данните обхващат цялата 2018 г. и са на база подадена информация от общо 278 обекта за селски туризъм. Средно около 80% от туристите в селата са българи, като расте интересът на гости от Румъния, Русия, Германия и Франция. Според неправителствената организация интересът към селския туризъм се запазва устойчив главно заради богатството на природни, архитектурни и исторически забележителности, а също допълнително предлаганите услуги в сферата на активния отдих. Хората от градовете предпочитат да почиват на село заради чистия въздух, природа и храна, а също и заради желанието за близост до автентичните български традиции и дух, запазени в селските региони.  Селищата в областите Ловеч - Троян, Тетевен, Априлци; Благоевград - архитектурни резервати Долен, Лещен, Ковачевица; Смолян и в Еленския Балкан са най-силни в селския туризъм региони. Нови райони със засилен растеж са селата около Якоруда, Гърмен, Велинград, Кърджали. С недостатъчно използван потенциал остават цяла Северозападна България и регионите на Русе, Разград, Търговище, дори Шумен, съобщават от Асоциацията на българските села. През туристическия сезон са реализирани общо около 700 000 нощувки в сектор селски туризъм, като средната продължителност на настаняването в обектите е 2,8 дни. Средната цена на нощувка в обект за селски туризъм със закуска през 2018 г. е в диапазона 25-30 лв. на човек. В селския туризъм има препитание и възможност за прилични доходи. \"Няма да забогатееш, но и гладен няма да умреш - ето, на деветата година успях да си купя циганска печка и фризер\", казва Дешка Кротева, която развива успешно селски туризъм с къща за гости в разложкото село Горно Драглище. Тя е пазителка на традициите и успява да превърне родното си село в Разложкия край в малка столица на селския туризъм. Може би първото българско село, което развива селски туризъм още от края на 80-те години на ХХ век, е родопското Момчиловци. Още преди 1989 г. домът на Никола Петров посреща туристи по специално постановление на Министерския съвет, което дава такава възможност. В края на 80-те \"Балкантурист\" започва да организира в дома на Никола автентично \"посещение в родопско семейство\", а по онова време той е с дълъг стаж в посрещането на правителствени делегации из резиденциите в района. Семейството му и днес е сред мохиканите, които продължават да правят селски туризъм в Момчиловци, но признава, че вече интересът не е така голям, както в началото. Преди двайсетина години повечето от всички 300 къщи са давали стаи и цели етажи за отдих на туристи, сега с това се занимават не повече от десетина собственици, разказват от местния туристически информационен център. В първите години след 1989 г. селският туризъм дава на хората надежда за устойчиви приходи, но с годините, притиснати от нуждата да вложат солидни инвестиции, много от хората се отказват да приемат гости. Мнозина останаха в мисленето си в далечната 1990 г., всеки се оправя сам, признават местните. \"Опитваме се да излъскаме старата слава на Момчиловци и селото добива все по-широка популярност. Светът се запозна с Момчиловци, от една страна, от млякото с марка \"Момчиловци\", което произвежда китайска компания, и от рекламата, която му прави в цял Китай и авиолиниите. От друга страна, посрещаме журналисти от Германия, Бразилия, Щатите и къде ли още не. Сигурна съм, че най-хубавото за Момчиловци предстои. Селото заслужава световна слава и добър поминък най-вече заради хората, които живеят тук\", казва кметицата Сийка Суркова.  Хората са големият капитал и на с. Горно Драглище, където Дешка Кротева от години развива селски туризъм. \"Стремя се да включвам колкото може повече хора от селото и техните къщи, така общо имаме 20 стаи. Кой има сладко, кой боб, сланинка, мляко, сирене - заедно можем да се развиваме. Понякога идват и по 80 души наведнъж у нас - тясно е, но когато ти е широко сърцето, можеш всеки да нахраниш\", разказва Дешка. Тя и семейството й живеят в къща, строена през 70-те години на ХХ в. \"На мен ми харесва селският начин на живот и искам всеки, който дойде в нашия дом, да се докосне до него. Той не е много лесен, но не е и за изхвърляне - в задния двор има всичко за направа на зимнина.\" Със селски туризъм Дешка се хваща съвсем случайно. \"През 2006 г. започнахме, и то без да знаем, че ще започнем. Трябваше да се настани човек в къща в селото, с детенце, щели да ходят на сноуборд. И точно на Бъдни вечер там гърми бойлерът. Викат ме мен - само ти можеш да реагираш! Помолих поне за половин час - да сменя чаршафите в стаята на децата, защото другаде нямаше къде да се спи. Имахме и една печка \"Чудо\". И му казвам на човека - ако си слагаш дървата, ще се грееш, ако не - ще мръзнеш. Трябваше да остане две вечери. На Бъдни вечер седна с нас, разказа ми, че бил архитект, работел по Израел, по целия свят. Рекох му - ти акъл нямаш тук при мен да дойдеш, а той ми отвръща, че не знам какво му давам. Осем дни стоя този човек, Господ си знае работата, сигурно неслучайно е гръмнал онзи бойлер. Така започна всичко\", разказва Дешка. Започват да я търсят туроператори, домът й да се пълни с хора. \"Местните жени ми казват - не можем да разберем защо си бедна, като си толкова богата.\" В началото гостите в къщата ползвали обща баня. Дошло време да се сертифицира. \"Идват, а аз не вярвам - има толкова луксозни къщи, та моята ли... А те, бяха унгарци, ми казаха - ние не търсим луксозни къщи, хора търсим.\" Гостите на Дешка в Горно Драглище са от целия свят - Япония, Индия, Австралия, Нова Зеландия... И това, че банята още не е ремонтирана, не ги притеснява - харесват традициите и топлината в старата селска къща, вкусните гозби, готвени на \"циганска печка\" и в тавите, останали от свекървата на Дешка. \"Тези яденета джиджи-биджи не ги отбирам, аз съм по селските манджи\", казва тя. Като дойдат гости, ги посрещат две местни баби, облечени в носии. Масата е заредена с местни вкуснотии - пържени пиперки с домати, кромид и праз, погача, сланинка, ялова баница, която се меси и вие само с брашно, мая и малко олио. Гостите се обличат в традиционни народни носии от Разложкия край, участват в различни обичаи - булка, канене на кум. Научават и много местни думи: гуде - прасе, пицикурчи - свински черва, чекане - червено цвекло, суи чушчи... Тази екзотика е част от причините дойде ли човек веднъж в Горно Драглище, задължително да повтори. \"Гостът става част от нашия селски бит, който е много интересен, не е като градския - скучен. Много работим, но и много преживявания имаме. После играем хора, пеем песни, имаме много групи без преводач, но езиковата бариера не пречи\", казва Дешка. Освен че от години държи селото живо, благодарение на селския туризъм тя съхранява и развива старинната технология за приготвяне на местния колбас нафпавок. Името му идва от пълненето на накълцаното месо в мехури - то се тъпче, \"нафпва\", а после се добавят подправките - риган, джоджен, домашна чубрица, кимион, мента, черен пипер и сол. \"Месото е най-хубавото от гудето - рибица, бут и плешка, а от едно гуде най-много десет бройки излизат. Сушим го на тавана - даже и тавана не можеш да си ремонтираш, иначе къде ще си правиш нафпавока. Стои на решетки, за да се проветрява, и се молим зимата да е студено, че иначе не става. После го заравяме в пепел, тя го консервира и там стои, докато ти издържи сърцето\", казва колоритната стопанка Дешка. Тя е сред малкото майсторки, която заедно с още 20-ина семейства в селото все още прави чудния колбас и гощава с него туристите.", "date": "2019.03.05", "title": "Бавното завръщане към корените"}
{"url": "https://duma.bg/krizisni-momenti-v-lyavoto-dvizhenie-v-evropa-n186670", "text": "Това, че европейското ляво движение в началото на ХХI в. преживява кризисни моменти, е невъзможно да бъде опровергано. Достатъчно е да се проследят резултатите от последните парламентарни избори в различни европейски страни. Партията на унгарските социалисти, която през 90-те години на ХХ в. се ползваше с голям авторитет сред унгарското общество и неслучайно начело със своя лидер Ференц Хонт ръководеше държавното управление на страната, днес е сбор от маргинализирани политически сдружения, изповядващи идентични или почти идентични възгледи със световния либерализъм. Полските социалисти, които след промените през 90-те години на миналото столетие успяха - в свръхтрудни национални условия - да излъчат президента на страната, сега фактически не съществуват като партия, камо ли да участват, макар и с минимално количество депутати в националния и европейския парламенти.  Но далеч по-тревожни са изборните резултати от последните няколко години. Това, което никога не съм могъл да си го представя, е факт: Френската социалистическа партия, която през 2012 г. спечели 280 гласа в 577-членната долна камара, на следващите избори стигна дъното - 29 депутати, което представлява най-ниският неин резултат \"в историята на следвоенната Пета република\". Тревожното е, че става въпрос за водеща лява партия на Европа, която по естествен път през десетилетията изпълняваше ролята на обединяващо звено на западния социализъм. Друг бастион на европейската социалдемокрация досега беше следвоенна Австрия. Но на последните парламентарни избори социалдемократите и в Австрия претърпяха поражение. Победител стана дясната Австрийската народна партия (с 31,6% от подадени гласове), която заедно с дясната \"Партия на свободата\" (27,4%), разполага общо с 59% мнозинство в парламента. Социалдемократите заеха второ място, което - с оглед на австрийската политическа специфика - е чиста проба изборна загуба. Вторият повод за дълбоко безпокойство е участта на италианската левица, която след Втората световна война заемаше челни позиции в националния живот. На последните парламентарни избори обаче победиха партията \"Пет звезди\" и Десноцентристкият блок на Берлускони, заедно със Северната лига. Германските социалдемократи също бяха принудени на последните парламентарни избори до отстъпят с няколко процента, което  в правенето на днешната немска политика. В скандинавските страни положението едва ли е по-розово. Даже шведските социалдемократи бяха принудени на последните парламентарни избори в страната да отстъпят позиции на дясно ориентирани партии. Злощастна е участта на партията на гръцките социалисти - ПАСОК. На последните парламентарни избори партията на гръцките социалисти - ПАСОК, която през продължителни периоди печелеше поредица от парламентарен избори, понастоящем  \"окупира\" позорното ниво от 4,68% в парламента.  Излишно е да давам повече примери, макар  социалистическите партии в немалко държави да продължават да имат по-силно влияние - Испания, България, Румъния, Словакия, Чехия и др.  Защо, кои са причините за тези пагубни за социалистическите и социалдемократическите партии в Европа резултати и процеси?  Преди всичко ПЕС, заедно с членуващите в него партии, през новото ХХI столетие обвързаха прекалено тясно своите политики с идеологията на глобализма и либерализма, възприеха в немалко случаи да изпълняват безропотно интересите на Вашингтон в Европа! Европейски социалдемократически формации помогнаха цената на световната икономическа и финансова криза от 10-те години на новия век да бъде платена не от причинителя на кризата - крупния финансов капитал, а от обикновените трудови хора.  нерядко остър, между наемния труд и капитала, в който социални леви партии се превръщаха в застъпници на едрия финансов капитал. Дейци на европейската социалдемокрация си въобразиха, че могат безнаказано да променят/преобръщат предназначението на левите партии (според Маркс) като гаранти на общонародния интерес. Това доведе до размяна на ценности - защитата на общия социален и народен интерес беше трансформирана в тенденциозното толериране на отделни обществени групи - национални малцинства, мигранти,  екстраординерни сексуални общности, и пр. Докато истината е, че лявата партия, която поставя на предно място борбата за свободно и справедливо общество, за освобождение на трудовия човек от хомота на социалното робство, би трябвало да се чувства призвана да подсигурява пълноценни права и за малцинствените групи, да хармонизира правата, начина на живот между основната маса от трудови хора и малцинствата.  Предимно леви европейски партии, бидейки адепти на мултикултурализма, не поискаха да видят, че причините за миграцията -  в границите на една календарна година  - на повече от милион жители на Африка, Близкия изток и Афганистан в Европа са почти изцяло от икономическо, а не от политическо и хуманитарно естество, че всъщност през последните години в Европа се извършва \"велико преселение на народите\", което застрашава самото съществуване на европейската цивилизация.  Разбираемо е в такава противоречива, в някои случаи нелепа социална ситуация, изхода от задънената улица да го търсят днес както среди на европейската левица, така и среди на европейската десница.  В европейската левица вече функционират паралелно действащи партии/движения на протеста, на вътрешновидовите \"дисидентски\" умонастроения, които се противопоставят на политиката, провеждана от ПЕС, а също и на политическия конформизъм, обхванал немалко европейски социалдемократически партии. В Гърция се роди партия \"Сириза\", която спечели последните парламентарни избори за сметка на \"системната\" лява партия - ПАСОК. В Испания, успоредно със социалистическата партия, получи мощен тласък за развитие  новата лява партия ПОДЕМОС. В този параметър би трябвало да се интерпретира германската лява партия \"Ди линке\", или непрекъснато променящите името си леви партии на Италия.  В дясното политическо пространство също се обособиха подобни партии, съизмерими по влияние със \"системните\" десни партии: \"Фидес\" в Унгария, \"Пет звезди\" в Италия, десноцентристкият блок на Берлускони, Австрийската народна партия, Партия на свободата, и пр. Друго своеобразие на развитието е, че Русия и политиката, провеждана от Кремъл, явно или неявно, се поддържат в ЕС по-скоро от \"дисидентските\" партии на левицата и десницата!              Подобно е положението и с решаващо важния за бъдещето на Европейския съюз проблем: дали да се изгражда като Съюз на независими страни (\"Съюз на отечествата\"), или като \"Съединени европейски щати\" чрез принудително и преждевременно прекратяване облика и функциите на националната държава. За съжаление, ръководни лица от ПЕС и ЕНП и в този момент считат, че далеч по-целесъобразно и изгодно за Европа би било, ако тя скъса с \"традициите\", с отликите и характеристиките на националната държава.  Моето гледище е, че осъществяването на такъв тип мислене, разминаващо се поначало с историята и културата на Европа, би внесло хаос и разруха, пълно обезверяване и загуба на историческа памет в отделните страни членки на ЕС. Такова \"преустройство\", вместо да тушира кризисните процеси в ЕС, ще ги разпали с по-голяма сила. И като парадокс, вместо да заздрави на ЕС, ще причини ускорения му разпад.    да бъде изкоренена европейската национална държава. Защото тя е жива, адекватна на повелите на съвременността, нужна на прогреса, реалистична във връзка с миналото и характера на страните, членуващи в ЕС. Историческият опит и традиции няма как да се премахнат с помощта на инструментариума, ползван от елита на европейската общност.  Националната държава, израснала върху древната и средновековна култура на Европа, доразвиваща ренесансови тенденции и обхванала биографията на последните два или три века, е изпълнена с повече перспективи, отколкото своеволно налагания бюрократичен модел на \"денационализацията\" на Европа.     И накрая, фалшива е тезата, че съвременната десница и левица вървят по съвсем различни пътища. Напротив, в днешната левица, както и в днешната десница могат да се намерят позитиви и негативи, които притеглени върху везните на националния живот, могат да бъдат ефикасно използвани.  Отново за прословутия десен политик на Унгария Виктор Орбан. Според мен Корнелия Нинова правилно заяви на всеослушание, че БСП е в състояние да се възползва от коефициента на полезност в съвременните унгарски практики. В същото време не разбирам защо реформите, които реализира премиерът Виктор Орбан в политиката, икономиката и социалната област, се класифицират (и от авторитетни леви кръгове) като реакционни, крайно популистки, \"неофашистки\", антидемократични и пр. Не ми е ясно какво толкова порочно намират критиците на Орбан в стремежа му да провежда суверенна, независима политика. Да утвърждава ролята на държавата? Да провежда реална и ефикасна социална политика? Толкова ли е сбъркал с изгонването от Унгария Сорос и неговото \"Отворено общество\" - рушители на националната държава и ценности? Грях ли, че каза \"НЕ\" на масовата икономическа миграция в Европа, поддържана от председателя на Европейската комисия Жан-Клод Юнкер или от канцлера на Германия Ангела Меркел?    Ще използвам данни, извлечени от унгарски и български източници. Благодарение на новата политика в Унгария понастоящем действат 6000 германски фирми и 1500 американски. В отделни градове като Кечкемет, Дьор, Естергом, Комарно са построени внушителни немски заводи, които произвеждат в масов тираж мерцедеси, аудита, опели, а японците - сузуки. Индийците в град Дьондьош са построили най-големия завод за гуми в Европа. Руският пазар е залят с унгарски лекарства, зеленчуци, консерви, вина. За строителство на атомната електроцентрала \"Пакш\" Унгария взема заем 10 милиона евро от Русия при много благоприятни условия. Показателно е, че след всяка среща между президентите Орбан и Путин в Будапеща се провежда няколко хилядна манифестация, организирана най-вече от леви групировки, които протестират срещу отношенията на добросъседство с Руската федерация. Китай е решил Унгария да бъде  една от европейските страни, откъдето ще стимулира търговските си отношения с ЕС. Впрочем, Китай внася ежегодно 25 милиона патици от Унгария. Вгледайте се по-издълбоко: износът на Унгария за 2017 г. е 105 милиарда евро! Факт е още, че като дойде на власт, Орбан сваля незабавно цените на тока, газа, водата и консумативите с 25% за домакинствата и 11% за фирмите.  и отнемане на имотите им. Приемайки, че приватизацията  на комуналния сектор е била неправомерна, държавата изкупува своя дял в електро- и водните дружества. През управлението на Орбан се повишава рязко жизненото равнище на отделния унгарец. Правата на отделните национални малцинства в Унгария законодателно  са по-надеждно защитени, отколкото у нас. Поразителни са грижите, които днешна Унгария полага за стимулиране на семейството. Държавата дава безвъзмездно 33 000 евро за всяко трето дете, както и предоставя кредит с ниска лихва от 33 000 евро. Драстично се увеличават привилегиите за майчинството и младите семейства, в детските ясли и градини децата се хранят безплатно четири пъти и пр., и пр. През последните осем години бракът и раждаемостта нарастват с 45%. Без да си кривя душата, ще кажа: струва си опитът на съвременна Унгария като суверенна социална държава да бъде внимателно проучен и от левите партии на Европа, в това число от Българската социалистическа партия! Иначе, нормално е в управлението на Орбан да са допускани грешки, понякога твърде значими,  да проличават и симптоми на авторитаризъм.              С този текст нямам намерение да давам отговори. Предпочитам да задавам въпроси, да ги обсъждам, поне отчасти. Както пише в един от трудовете си естетикът и философът Дьорд Лукач, авторът на романи  цели  да зададе правилно въпросите, като отговора го намират друг тип специалисти, а и самите читатели.", "date": "2019.03.05", "title": "Кризисни моменти в лявото движение в Европа"}
{"url": "https://duma.bg/sasht-vazstanoviha-statuta-na-misiyata-na-evrosayuza-n186688", "text": "САЩ възстановиха статута на дипломатическото представителство на Европейския съюз във Вашингтон, който беше понижен по-рано без никакво обяснение. Възстановяването съвпадна с встъпването в длъжност на новия глава на дипломатическата мисия на ЕС Ставрос Ламбринидис. Американският посланик в съюза Гордън Сондланд заяви, че ЕС е \"изключително важна организация и един от най-ценните партньори на Америка в осигуряването на световната безопасност и процъфтяване\". По-рано в интервю за \"Политико\" американският дипломат нарече ЕС \"архаичен\", а ЕК - \"откъсната от реалността\". ", "date": "2019.03.05", "title": "САЩ възстановиха  статута на мисията  на Евросъюза "}
{"url": "https://duma.bg/kratki-novini-n186689", "text": "Привържениците на италианската лявоцентристка Демократическа партия избраха нов лидер. Лидерът на региона Лацио, който включва Рим - Никола Зингарети, спечели убедителна победа с подкрепата на повече от 65% от гласовете. Той победи Маурицио Мартина, който стана служебен лидер на партията, след като бившият премиер Матео Ренци подаде оставка. Земетресение с магнитуд 5,9 е регистрирано край бреговете на Папуа-Нова Гвинея. Трусът е регистриран на 43 км източно от град Маданг, намиращ се в североизточната част на страната. Не се съобщава за пострадали и разрушения. Няма опасност от възникването на опасни вълни цунами.", "date": "2019.03.05", "title": "Кратки новини"}
{"url": "https://duma.bg/germaniya-ne-iska-dzhihadisti-n186677", "text": "Министерствата на вътрешните работи и на правосъдието на Германия се договориха за три условия, въз основа на които германските граждани ще бъдат лишавани от паспорт заради участие на страната на \"Ислямска държава\". Човек трябва да бъде пълнолетен и да има друго гражданство, освен това той може да бъде лишен от гражданство само, ако е участвал в сражения на страната на ИД. Тези, които вече са в затвора заради подобни действия, няма да попаднат под удара на новите правила.", "date": "2019.03.05", "title": "Германия  не иска  джихадисти"}
{"url": "https://duma.bg/samo-shest-darzhavi-sa-dali-ravni-prava-na-zhenite-s-mazhete-n186686", "text": "Промяната, към която всички феминистки организации се стремят се случва, но с изключително бавни темпове. Само в 6 държави в света жените имат равни права с мъжете, съобщават от Световната банка. Това са Белгия, Дания, Франция, Латвия, Люксембург и Швеция. Все пак за 10 г. има напредък, тъй като тогава държавите, в които нежният пол е равен на силния по серия от икономически фактори е кръгла нула. Ала темпото е изключително бавно - жените ще имат напълно равни права с мъжете по цял свят едва през 2073 година. Засега само още една държава е на път да се присъедини към този списък. Франция все повече подобрява политиките си относно домашното насилие и налага солидни наказания за сексуален тормоз на работното място. Но от другата страна стоят държавите от Близкия изток, които отбелязват едва 47 точки в изследванията на Световната банка. Това значи, че те дават на жените дори по-малко от половината права, които имат мъжете. Световният процент се равнява на 74,71, което е близо с 4 точки повече в сравнение с изследванията преди 10 години, като отделно САЩ имат 83,75 точки, Великобритания 97, а Германия 91. Според някои изследвания, премахването на разликата между половете ще доведе до увеличаване на световния БВП с 28 трилиона.", "date": "2019.03.05", "title": "Само шест държави са дали  равни права на жените с мъжете"}
{"url": "https://duma.bg/putin-izvadi-rusiya-ot-drsmod-n186687", "text": "Руският президент Владимир Путин подписа указ за преустановяване от страна на Русия изпълнението на ангажиментите за унищожаване на ракетите със среден и по-малък обсег на действие (РСМОД), съобщи пресслужбата на Кремъл. Документът влиза в сила от момента на подписването му. Отбелязва се, че Русия преустановява изпълнението на договора до отстраняване на допуснатите от САЩ нарушения на задълженията по споразумението или до прекратяване на неговото действие. През 1987 г. СССР и САЩ подписаха Договора за РСМОД. До юни 1991 г. договорът беше изпълнен - СССР унищожи 1846 ракети, САЩ - 846. Само че на 2 февруари след редица взаимни обвинения в нарушаване на договора Доналд Тръмп обяви оттеглянето на САЩ от ДРСМОД.", "date": "2019.03.05", "title": "Путин извади  Русия от ДРСМОД"}
{"url": "https://duma.bg/boltan-maduro-da-ne-pipa-guaydo-n186690", "text": "Президентският съветник по национална сигурност на САЩ Джон Болтън заплаши властите на Венецуела да не арестуват опозиционния лидер Хуан Гуайдо при завръщането му от чужбина.  \"Временният президент на Венецуела Хуан Гуайдо обяви, че планира да се върне във Венецуела. Всички заплахи или действия срещу неговото безопасно завръщане ще бъдат изправени пред силен и значителен отговор от САЩ и международната общност\", написа Болтън в туитър, цитиран от медиите. Самият Гуайдо призова в неделя от чужбина за масови протести, които да се проведат в понеделник, 4 март, при завръщането му от едноседмичната обиколка из няколко латиноамерикански държави. \"Обявявам завръщането си в страната. Призовавам венецуелците да се мобилизират в цялата страна утре в 11:00 ч. местно време\" (15:00 бълг.), написа Гуайдо в туитър. Той призова поддръжниците си да следят внимателно за съобщения къде ще се проведат демонстрациите в понеделник. Отделно приложението Periscope излъчи негово обръщение, в което той каза: \"Ако режимът се осмели да ме залови, това ще бъде една от последните му грешки\", закани се той. Като последица от такъв ход той обяви, че ще настъпи \"мобилизация на населението\". \"Нашите международни съюзници имат ясни инструкции в този случай\", добави той.  По-рано Върховният съд на Венецуела забрани на Гуайдо да напуска страната, но той успя да избяга и на 22 февруари пристигна в граничния колумбийски град Кукута, където се намира центърът за разпределение на хуманитарната помощ за жителите на Венецуела. След това той посети Бразилия, Парагвай, Аржентина и Еквадор. Междувременно Джон Болтън обяви по Си Ен Ен, че САЩ създават международна коалиция за смяна на властта във Венецуела. \"Бих искал да видя коалиция, толкова широка, колкото може да съберем, за да бъдат сменени Мадуро и целият корумпиран режим. Това се опитваме да направим\", каза съветникът. Той добави, че е разпратил 150 съобщения в туитър за Венецуела. \"Факт е, че се опитваме да получим подкрепа за мирно предаване на властта от Мадуро към Гуайдо, когото смятаме за президент\", каза още Болтън.  Болтън изтъкна още, че Вашингтон не се опасява да следва доктрината Монро спрямо Венецуела. Съгласно тази доктрина от 1823 г. САЩ разглеждат Латинска Америка като своя \"заден двор\", в който имат право да се разпореждат само те, без Европа. Руският външен министър Сергей Лавров оцени изявлението на Болтън като арогантно. \"Очаквам на това арогантно изявление да реагират латиноамериканските страни,...той оскърби цяла Латинска Америка\", изтъкна той на пресконференция в Москва с катарския външен министър Мохамед Ал Тани.", "date": "2019.03.05", "title": "Болтън: Мадуро   да не пипа Гуайдо"}
{"url": "https://duma.bg/elektronno-shte-uchat-balgarski-ezik-v-chuzhbina-n186699", "text": "Възможностите за електронно обучение по български език бе тема на конференция за развитието на българските неделни училища, в която участва министърът на образованието и науката Красимир Вълчев. Форумът, организиран от Асоциация \"Малага-България\", събра представители на училища от Великобритания, Канада, Австрия, Германия, Кипър, Украйна и Испания. Министър Вълчев посочи, че електронното обучение е начин за разширяване на обхвата на учениците. Ще има и обучение на учителите, което ще им позволи да подготвят по-добре учениците за сертифициране на компетентностите им по \"Български език и литература\" по общата европейска езикова рамка. Над 11 милиона лева е отпуснала българската държава за 205 неделни училища по света. В Испания те са 50 и ги посещават 3500 деца. Близо 2 милиона лева от бюджета на МОН се отделят за обучението и дейностите по фолклор и родолюбие за училищата в Испания тази година.", "date": "2019.03.05", "title": "Електронно ще учат български език в чужбина"}
{"url": "https://duma.bg/v-slatina-branyat-detska-ploshtadka-n186700", "text": "Жители на столичния квартал \"Христо Смирненски\" в район \"Слатина\" са започнали подписка срещу издигането на блок в непосредствена близост до детска площадка. Въпреки че тя е извън частния имот на инвеститора, те подозират, че площадката също ще бъде унищожена.  Инвестиционното предложение на фирмата \"Рентали\" е заявено миналото лято в общината. Нейният собственик иска да строи сграда за обществено обслужване с подземен трафопост на ул. \"Роглец\" 9. Застроената площ на сградата, която вероятно ще е жилищна, е от 150 кв. метра, но разгърната застроена площ е над 1200 метра. Според изчисленията на жителите на района така на ъгъла на улиците \"Роглец\" и \"Корал\" ще се появи поне 5-етажен блок, който ще е съвсем близо до съседните панелни кооперации и ще ги засенчи. В момента в имота има трафопост и неработещ ресторант. Хората недоумяват и как е разрешено да се разруши трафопостът. Според инвеститора новото съоръжение ще е под земята, тъй като ще бъде направен почти 5-метров изкоп.  Жителите на съседните блокове изразяват тревогата си и за детската площадка в съседство, която може да бъде засегната от бъдещите строителни и изкопни дейности. Тя е изградена по проект с европейски средства. Хората се обявяват  и срещу очакваното изсичане на дърветата около нея. Междувременно жители на \"Горубляне\" за пореден път излязоха на протест срещу намерението на общината да изгради Източен парк върху част от техните земи. Те искат бъдещият парк да е върху общински терени и очакват при евентуално отчуждаване да не получат реалните суми за земите си. ДУМА припомня, че в района около \"Цариградско шосе\", където са част от имотите на горублянци, ще бъде разрешено високо строителство.", "date": "2019.03.05", "title": "В \"Слатина\" бранят детска площадка"}
{"url": "https://duma.bg/iliyana-yotova-varluvat-virusite-na-nenavistta-i-na-otchuzhdenieto-n186702", "text": "\"Mастилото на антисемитизма не е изсъхнало. Вирусите на ненавистта и отчуждението върлуват сред нас. В тях се крие съвременният фашизъм, както ни посочи Умберто Еко\". Това заяви вицепрезидентът Илияна Йотова в Музея на Холокоста в Лос Анджелис, където откри възпоменателна плоча за спасяването на българските евреи. По думите й имунитетът на обществото е отслабен, а пред риск са човешки права, за които е воювано десетилетия наред. Йотова посочи, че неравенството, липсата на справедливост, обезверяването, различните зависимости подхранват крайни настроения, а страховете превръщат хората в лесна плячка на ксенофобията и национализма, които шестват в речите на политици от цял свят. Историята за спасяването на българските евреи носи послание към всички нас неуморно да преследваме мира - между държавите, между народите, между отделните личности, подчерта вицепрезидентът. Йотова определи като тревожна статистиката, според която 50% от хората по света не знаят за съществуването на Холокоста.", "date": "2019.03.05", "title": " Илияна Йотова:   Върлуват вирусите на ненавистта и на отчуждението  "}
{"url": "https://duma.bg/evroparlamentat-dava-raven-shans-na-bsp-i-gerb-za-vota-n186703", "text": "Позициите на БСП и ГЕРБ преди евровота през май са все по-изравнени, става ясно от последната прогноза на Брюксел. Според подробната разбивка на най-новите данни ГЕРБ биха получили 35,7% от гласовете, а БСП ги следва плътно по петите с 35,1 на сто. Според прогнозата на Брюксел в следващия Европейски парламент България ще излъчи по шестима представители от ГЕРБ и БСП, двама от ДПС и по един от \"Обединени патриоти\", \"Да, България\" и \"Воля\". Данните предричат, че ДПС ще получи 10,7%, \"Обединени патриоти\" - 5,4 на сто, \"Да, България\" - 2,4 процента, почти по толкова ще съберат \"Воля\" и \"Реформаторския блок\", а АБВ ще бъде подкрепена от 1,4%. Близо пет процента са посочили, че ще подкрепят друга партия. На основата на тези данни се прави прогнозата, че България би имала осем представители в групата на Европейската народна партия, шестима в групата \"Социалисти и демократи\", двама при АЛДЕ и един, който засега не би принадлежал към установена политическа група. Данните, които са послужили за прогнозната разбивка на мандатите, са от края на февруари и са основани на национални допитвания за състава на следващия Европейски парламент. Предвижда се ЕП да представя обновени прогнози на всеки две седмици до края на април, а в изборния месец май подобни данни ще бъдат публикувани всяка седмица до вечерта на вота. Припомняме, че преди няколко седмици Брюксел публикува първите прогнози за евровота. Тогава очакванията бяха, че ГЕРБ ще има седем евродепутати, във второто проучване обаче един отпада от бройката. За сметка на това партията на Веселин Марешки за първи път получава шанс да изпрати свой човек в Брюксел. В европейски мащаб анализът не отчита съществени промени. Най-голяма в следващия ЕП остава групата на ЕНП със 181 депутати, следвана от социалистите със 135 и либералите - 75. Очаква се крайната десница да вземе 59 места, зелените - 49, комунистите - 47, консерваторите - 46, евроскептиците - 39, нови партии - 66, независимите ще са 8. Възходяща тенденция в ЕС през последните 10 дни се отчита при зелените, комунистите и новите формации, докато спад има при ЕНП, консерваторите и евроскептиците.", "date": "2019.03.05", "title": "Европарламентът дава равен шанс на БСП и ГЕРБ за вота"}
{"url": "https://duma.bg/vetoto-varhu-izborniya-kodeks-vliza-v-pravna-komisiya-n186710", "text": "Депутатите от правната комисия трябва да разгледат днес ветото на президента върху промените в Изборни кодекс. Припомняме, че държавният глава върна закона с мотива, че част от промените нарушават правото на свободен избор и демократичните ценности. Радев се обяви срещу по-високия праг за преференциите, поиска да се върне правото всяко решение на изборна комисия да може да се обжалва пред съда, както и да се запази квалифицираното мнозинство при взимането на решения в ОИК и РИК. Президентът, освен това, настоява машинното гласуване да бъде въведено за всички избирателни секции, а не частично, както записаха управляващите. Руман Радев призова парламентарната група на БСП да се върне в пленарна зала при гласуването на ветото. Социалистите обаче нямат намерение да влизат в парламента, защото управляващите предварително обявиха, че ще отхвърлят ветото. След совалки из парламента, лидерът на ПГ на ГЕРБ Цветан Цветанов съобщи, че ветото ще бъде отхвърлено, а след това ще бъдат приети внесените вече от гербаджиите \"поправки на поправките\", които връщат старите нива на преференциите. Въпреки че първоначално от \"Атака\" и ВМРО обявиха, че ще подкрепят президентското вето, след разговорите с Цветанов \"Патриотите\" промениха позицията си.", "date": "2019.03.05", "title": "Ветото върху Изборния кодекс влиза в правна комисия"}
{"url": "https://duma.bg/predotvratiha-palezh-na-politseyskoto-upravlenie-vav-vidin-n186712", "text": "Две лица са планирали палеж в граничното полицейско управление във Видин. Инцидентът е бил предотвратен, благодарение на разположени постове из целия град, обяви на извънреден брифинг зам.-главният прокурор Иван Гешев. По думите му \"Видин можеше да гори една седмица\".  Полицаите в града получили информация от техни източници, че се подготвя голямо престъпление, но неясно точно какво. Заради това били предприети извънредни мерки и били разположени постови из града. Тази нощ е имало опит да се проникне на територията на полицейското управление. Там е имало цистерна с нефтена продукти, а наблизо и бензиностанция. Ако този палеж се бе случил, Видин щеше да гори една седмица, обобщи Гешев.  Лицата са били заловени, а у тях са открити множество бутилки с бензин, което предполага експлозия и сериозен пожар. Сучаят, според прокурор Гешев, може да има връзка и с предишни палежи, тъй като има сходство на почерка. И по-конкретно със случай, при който е запален автомобила на разследващ полицай във Видин, а след това е направен опит да бъде запален и апартамента му - до палеж се е стигнало, но подпалвачите объркали жилището. Главният секретар на МВР Ивайло Иванов уточни, че не са ясни мотивите за посегателството срещу полицая, но най-вероятно са свързани с неговата работа. Задържаните лица не са криминално проявени.", "date": "2019.03.05", "title": "Предотвратиха палеж на полицейското управление във Видин"}
{"url": "https://duma.bg/komersant-nyama-novini-za-balgariya-okolo-turski-potok-n186711", "text": "Енергийното сътрудничество между Русия и България беше обсъдено в София, но без видими резултати, пише днес московският в. „Комерсант“, цитиран от БГНЕС. В рамките на руско-българските преговори, които се състояха в София на 4 март, премиерите на двете страни Дмитрий Медведев и Бойко Борисов констатираха съществено изоставане на стокообмена от предишните нива - заради европейските санкции и руското контраембарго. Страните се надяват да наваксат изпуснатото с възобновяването на работата на замразена преди три години междуправителствената комисия за търговско и икономическо сътрудничество. В София бяха обсъдени и енергийни въпроси без видими резултати: помнейки съдбата на „Южен поток“, Русия очаква от Еврокомисията гаранции за продължаването на диалога за преминаването през България на заменилия го „Турски поток“. На 4 март министър-председателят Дмитрий Медведев за пръв път пристигна на посещение в България за преговори, посветени преди всичко на търговското и икономическо сътрудничество между Москва и София. Показателите за 2018 г. изглеждат скромни. Пикът на стокообмена между двете страни е регистриран през 2012 г. – 5 милиарда долара, а през 2018 г. - 3,47 милиарда. Руският износ, който на 75% се състои от енергийни ресурси, е нараснал само с 1,6% (до 2,8 милиарда долара), вносът (главно на машини, фармацевтика) въобще се сви с 4,4% (до 525 милиона долара). „Негативно влияние върху двустранния стокообмен продължава да оказват санкциите на Евросъюза и ответните руски ограничения върху вноса на храни – своите щети от тях България оценява на 150 милиона евро“, се казва в материалите на руското правителство, подготвени за преговорите. Дмитрий Медведев се надява, че предишните нива могат да бъдат върнати с помощта на възобновяването на дейността на руско-българската комисия за търговско-икономическо и научно-техническо сътрудничество. Приоритет в отношенията е енергетиката. Тази тема е особено актуална за българската страна: Русия е единственият доставчик на газ, ежегодно тя изнася около 3 милиарда куб. м. (българският добив не надхвърля 100-150 милиона куб. м.). Най-големият проект тук е „Турски поток“, превърнал се в частична замяна на отменения през 2014 г. „Южен поток“ (планираше се изграждането на четири тръби на газопровода с капацитет 64 милиарда куб. м.). България също участваше в този проект, но по настояване на ЕК на два пъти спираше работата и в крайна сметка не даде разрешение за строителството на тръбата през своя територия. Сега морската част на газопровода „Турски поток“ вече е построена - това са две тръби по дъното на Черно море всяка с капацитет 15,75 милиарда куб. м. Една от тях е предназначена за турския пазар, другата – за балканските страни и Унгария. Сухопътната част от проекта вече се строи в Турция, а в България и Сърбия строителството трябва да започне през тази година. В момента се работи върху възможността да се удължи газопровода по маршрута Турция–България–Сърбия–Унгария, като се достигне газоразпределителния център в австрийския Баумгартен. Нямаше някакви новини след обсъждането на този проект по време на преговорите. Дмитрий Медведев само напомни позицията на руската страна по този въпрос: „За по-нататъшни стъпки можем да говорим тогава, когато ЕК може да предостави надеждни гаранции за това, че бъдещето на този проект няма да пропадне и няма да му се създават никакви пречки“. Българският премиер Бойко Борисов, на свой ред, критикува противниците на газовото сътрудничество и заяви, че България възнамерява да продължи транспортирането на газ, дори ако транзитният поток на газ през страната към Турция бъде прекратен след строителството на газопровода „Турски поток“. „Ние не желаем нашите тръби да останат празни, по тази причина търсим възможности за транспортирането на газ от различни източници до бъдещия газов хъб. Този въпрос е съгласуван с ЕК“, заяви Борисов. ", "date": "2019.03.05", "title": "\"Комерсант\": Няма новини за България около \"Турски поток\""}
{"url": "https://duma.bg/bsp-vodi-pred-gerb-za-evrovota-n186713", "text": "БСП изпреварва ГЕРБ с повече от три пункта при допитване за нагласите преди европейските избори. Последното проучване на агенция АФИС показва преднина от 23,6% за левицата срещу 19,9% за ГЕРБ. Подкрепата за управляващите продължава да спада, докато социалистите удържат позициите си, анализират социолозите.  Увеличение на шансовете да влязат в ЕП има при \"Обединени патриоти\", въпреки че там все още не е ясна конфигурацията, под която ще участват в изборите.  Според анализа на АФИС \"Обединените патриоти\" могат да разчитат на успех, само ако коалицията оцелее в сегашния си обединен формат - нещо, което, предвид скорошните изявления на нейните лидери и разнопосочните им послания е поставено на карта. Евентуалното самостоятелно участие на изборите на трите съставящия партии е обречено на провал. При извънпарламентарните десни ситуацията е съществено различна: механичният сбор на отделните партии надхвърля потенциала на цялото - обединеното дясно. ДПС запазва позиции около осемте процента.  Обратно е положението на извънпарламентарната десница, която преди месец е определяна като почти сигурен призьор в следващия европарламент, а сега се разделя с надеждата дори за един мандат, обяснява социологическата агенция. Има нова ситуация и при трите водещи формации - БСП, ГЕРБ и ДПС, които за момента са единствените сигурни претенденти за места в следващия Европейски парламент. БСП успява да удържа позицията си на лидер, но подкрепата за ГЕРБ преминава под психологическата граница от 20% от всички избиратели. Докато подкрепата за ДПС се запазва на устойчиви нива, битката за първото място вече е под знака на увеличаващото се предимство на БСП, коментират от АФИС. Делът на потенциалните негласуващи и на онези, които не биха подкрепили никого, намалява. Увеличеният дял на колебаещите се избиратели на пръв поглед буди недоумение, но само на пръв поглед, защото данните в дълбочина очертават причините. През февруари продължава процесът на влошаване на масовите оценки за социално-икономическото положение, но тенденцията вече е в ускорена. 61% от хората смятат, че нещата в България се движат в неправилна посока. През декември миналата година този дял е възлизал на 54 на сто. Заедно с това с 4 пункта намалява делът на хората, които смятат, че живеят по същия начин като всички останали, но с 6 пункта нараства делът на онези, които преценяват, че живеят по-зле. Рязко спада и нивото на оптимизма за бъдещето: на въпроса \"Как очаквате да живеете догодина?\" - с 6% по-малко са отговорите \"По-добре\" и с 5% повече отговорите \"По-зле\". За четвърти пореден месец Народното събрание затваря дъното на класацията с емблематично ниското доверие от 14%, изпреварвайки в негативната класация съда и прокуратурата. Спада доверието във всички останали институции, включително и в тези, които запазват позитивния си рейтинг - Националният омбудсман, президентът и Европейският съюз. Тоталната делегитимация на институциите засяга пряко и косвено и отношението към всичко свързано с държавността и обществените елити. Заподозрени, че обслужват мненията и позициите на елита, са пострадали дори медиите, които също вече се нареждат в числото на структурите с отрицателен рейтинг. Страничен остров на запазващо се доверие остава църквата. 66% са избирателите, които под различна форма се обявяват за смяна на правителството (41% - за извънредни избори незабавно, 20% - за смяна на министрите и 5% а - за нов кабинет в рамките на сегашния парламент). Идеята правителството да се запази в сегашния си формат се подкрепя от едва 20 на сто. През септември миналата година този дял е възлизал на 38 на сто. Крайното средство като действие, избрано от опозицията с напускането на парламента, на този етап се ползва със сравнително високо одобрение - 63% - напълно обяснимо предвид на изключително ниското ниво на доверието във върховната институция на властта. Половината от одобряващите това действие дори не са разбрали защо точно БСП е напуснала парламента. Дистанцирането от дейността на институцията, която не се ползва с одобрението на хората, априори е възприето като нещо положително. Всичко това се трансформира в масова неприязън към статуквото и търсене на подходящ инструмент за протест, което се материализира в предимството на опозицията по повод на предстоящите евроизбори. Антипатията към статуквото и хаотичното желание за каквато и да е промяна е на път да превърне тези избори в залог за нещо по-голямо, отколкото те представляват като значение за всекидневието на българските граждани.", "date": "2019.03.05", "title": "БСП води пред ГЕРБ за евровота"}
{"url": "https://duma.bg/sdsm-zalozhi-na-pendarovski-n186691", "text": "От 783 делегати, присъствали на 23-ия конгрес на СДСМ - 712 единодушно гласуваха в подкрепа на Стево Пендаровски и го избраха за кандидат на коалицията за президент на Република Северна Македония. В обръщението си към делегатите Пендаровски изрази благодарност за подкрепата и подчерта, че за него е чест да бъде консенсусният кандидат на 31 политически партии и граждани от всички етнически общности. Той изрази специална благодарност към лидера на СДСМ и премиер Зоран Заев, който по думите му е извършил политически прецедент и му е дал шанс да бъде отново президентски кандидат. Пендаровски заяви, че е радостен от факта, че за първи път след обявяването на независимост зад неговата кандидатура стоят три политически партии на албанци, които нямат възражения срещу кандидатурата му. Той подчерта, че сегашното правителство е извършило две чудесни неща – разрушаването на режима и Договора за името с Гърция, като добави, че само тези две неща са достатъчни, за да бъдат запомнени от историята. През 2014 година Пендаровски се яви на изборите и достигна до балотажа, но загуби от настоящия президент Георге Иванов. През 2001-2004 и 2005-2009 г. е съветник по национална сигурност и външна политика на двама различни президенти – Борис Трайковски и Бранко Цървенковски, а междувременно през 2004-2005 г. е председател на Държавната изборна комисия.  ВМРО-ДПМНЕ вече представи номинацията си. Това е професорът по право Гордана Силяновска-Давкова, известен критик на Преспанското споразумение. Вотът ще се проведе на 21 април. На 12 май приключва мандатът на Георге Иванов като президент. В същото време повечето македонци (48,7%) подкрепят Договора за добросъседски отношения с България и смятат, че той ще насърчи отношенията с източната ни съседка (55,4%). Това показва проучване на общественото мнение, проведено за телевизионното предаване „Детектор“ на \"Сител ТВ\". Отношението на македонските граждани към техните съседи е различно от преобладаващото положително мнение за Сърбия (78,6%), България (58,8%) и Гърция (55,7%), до преобладаващото негативно мнение за Албания (46,9%) и за Косово (49,1%), като нагласите на анкетираните по отношение на Гърция и България са почти непроменени спрямо проучването от 2017 г.", "date": "2019.03.05", "title": " СДСМ заложи на Пендаровски"}
{"url": "https://duma.bg/chehiya-izkoreni-afrikanskata-chuma-po-svinete-n186679", "text": "Чехия официално потвърди, че болестта африканска чума по свинете е изкоренена. Страната бе засегната от инфекцията през юни 2017 г., а първият случай бе в района на Злин. Днес Чехия получи подкрепата на страните членки за премахване на всички ограничения заради болестта. След откриването на първото огнище ЕК разположи своя ветеринарен екип за извънредни ситуации и започна да работи в тясно сътрудничество с националните и регионалните власти по налагане на мерки за контрол на болестта. Такъв тип целенасочени мерки се прилагат и през последните месеци в Белгия - последната държава членка, засегната от африканската чума по свинете.  Тъй като към април 2018 г. в Чехия не са установени повече случаи на болестта, Еврокомисията предложи на страните членки да премахнат всички ограничения. Предложението бе одобрено с гласуване в постоянния комитет. Витянис Андрюкайтис, комисар по здравеопазване и безопасност на храните на ЕС, приветства този вот, като подчерта, че \"примерът на Чехия показва, че когато инструментите и стратегиите, разработени в ЕС, се прилагат правилно, болестта може да бъде контролирана и дори ликвидирана. Политиките са ефективни и няма място за неоправдани търговски ограничения. Това е малка награда, но ние не можем да си позволим да се отпуснем, тъй като борбата срещу африканската чума по свинете все още продължава.\" Комисията ще приеме официално решението през следващите седмици. Междувременно Българската агенция по безопасност на храните констатира нов случай на африканска чума по свинете при диво прасе в община Тервел, област Добрич. Това е вторият случай на заболяването у нас за 2019 г.", "date": "2019.03.05", "title": "Чехия изкорени африканската чума по свинете"}
{"url": "https://duma.bg/praznik-na-slaninata-i-greyanata-rakiya-n186680", "text": "Празникът на сланината и греяната ракия събра над 10 000 души от цялата страна за осма поредна година на 2 март в Априлци. Събитието се организира от местното читалище \"Светлина - 1895 г.\" със съдействието на общината, родолюбиви жители и спонсори. Идеята на празника е опазването на старите български традиции, като се представят типичните за района печена сланина и греяна ракия на фона на фолклорна музика, народно веселие, хора и хумор. Атракция на празника е приготвянето в \"големия чорбаджийски тиган\" на т.нар. Бабина гозба - ястие с 30 кг сланина, 500 яйца и 30 кг праз лук. Посетителите имаха възможност да дегустират не само чудната гозба, но и да се насладят и на други кулинарни специалитети - шишчета с печена сланинка, шарен боб в гърне, нервозни кюфтенца с много зеленчуци и люти чушки, печен бекон. Любимата на всички балканджии греяна сливова ракия наля топлота във вените, а местните пожелаха на гостите да се радват на крепко здраве през цялата година. Организаторите бяха подготвили различни конкурси: за домашна ракия - \"ароматна, идеална на градус, чудесна на вкус\", надпревара за най-вкусна и крехка сланинка, кулинарна изложба базар за ястия със сланина, конкурс за детска рисунка \"Празникът, видян през моите очи\". Победителите получиха награди и грамоти, а голямата награда - живо прасенце, зарадва победителя в конкурса за най-крехка сланинка.", "date": "2019.03.05", "title": "Празник на сланината и греяната ракия"}
{"url": "https://duma.bg/agrarnoto-ministerstvo-kupuva-samoletni-bileti-za-192-mln-leva-n186681", "text": "Министерство на земеделието обяви обществена поръчка за самолетни билети на стойност 1,92 млн. лв. с ДДС. Сумата трябва да покрие билетите за превоз на пътници и багаж при служебни пътувания в страната и чужбина в следващите две години, както и медицинските застраховки. Офертите ще бъдат отворени на 27 март в присъствието на участниците и представители на медиите. Стойността на обществената поръчка е със 720 000 лв. по-голяма от обявената през 2017 г. Тогава министерството е платило за самолетни билети 1,2 млн. лв. с ДДС.  Справка в обявените през 2018 и 2019 г. обществени поръчки показва, че Министерският съвет ще плати 3,6 млн. лв. с ДДС за самолетни билети, Министерството на културата - 780 000 лв., Министерството на труда и социалната политика и Министерството на правосъдието - по 720 000 лв., администрацията на президента - 300 000 лв. ", "date": "2019.03.05", "title": "Аграрното министерство купува самолетни билети за 1,92 млн. лева"}
{"url": "https://duma.bg/kak-dadohme-na-sveta-zelenchukoproizvodstvoto-n186682", "text": "По време на българското гурбетчийство, продължило 200-300 години, сме дали на Европа зеленчукопроизводството. Преди 5 години се навършиха точно три века от излизането на българи градинари извън родината - първата бахча за производство на зеленчуци е била изградена през 1714 г. в Брашов. Благодарение на наши сънародници още в началото на XIX век по пазарите в Австро-Унгарската империя са се появили нови, непознати дотогава зеленчуци - пиперки, тиквички, патладжани. Българите вече знаели как се изграждат напоителни системи и познавали градинарската технология, която чрез предварително отгледан разсад, системно наторяване и поливане осигурявала отлични доходи.  Сведения за зеленчукопроизводство по нашите земи има още от времето на Първата българска държава. Градинарството е процъфтявало при Второто българско царство - зеленчуците били главна част в менюто за търновската аристокрация. В районите на Лясковец, Горна Оряховица, Самоводене се произвеждали големи количества лук, ряпа, чесън, зеле, кореноплодни и листни зеленчуци. След падането на България под османско робство завоевателите донесли от Далечния изток дини, пъпеши, патладжан, бамя. В серията си романи \"Преследване в Ориента\" за неземната красота на българските градини пише през ХIХ век Карл Май. Извън родината българските градинари най-напред развили производството на зеленчуци в бахчи в околностите на Цариград, но срещнали съпротивата на силния градинарски еснаф на гърците. Отношението на турските власти към тях също било недружелюбно. През 1713 г. случайна среща на Цани Брадвичката от Лясковец, дядо на бъдещия писател и историк Цани Гинчев, с търновски търговец в Брашов дала тласък за развитието на българското градинарство в Румъния. Чужденецът уверил Цани от Лясковец, че ако основе голяма бахча край Брашов и произведе добра реколта, ще спечели много. По-късно Цани Гинчев съобщава, че от този гурбет дядо му се завърнал с печалба от 1000 гроша - по онова време пари за построяването на две хубави къщи. Така след Брашов и цяла Румъния се оказала благодатна за нашите градинари. По информация на акад. Иван Евст. Гешов през 1888 г. от Северна България в чужбина излезли около 12 000 земеделци гурбетчии.  Те заработили в цяла Румъния, като най-големите градини били в Букурещ, Яш, Браила, Галац, Гюргево, Зимнич. По сведения на Цани Гинчев само от Лясковец всяка година тръгвали около 1500 зеленчукопроизводители, наричани газди. От 1901 до 1903 г. най-много български градинари от Търновски окръг се насочвали към Румъния, Австро-Унгария и Русия.  Експанзията на родните зеленчукари в Европа продължила и през следващото десетилетие. В книгата \"Градинарите в Търновско\" Марин Ст. Сираков подчертава, че през 1914 г. общият брой на гурбетчиите от този окръг е 24 336 души.  В необятната Руска империя нашенци създали градини още в началото на ХIХ век. Край Харков, Одеса, Симферопол, Киев, Херсон и Москва се появили първите градинарски колонии. Българските градинари са помагали в изхранването на хърватския народ и в най-тежките военни години на ХХ век. Всеки хърватин, който е отглеждал зеленчуци, е бил наричан \"бугар\", а най-дребните хърватски монети - \"бугари\", защото дори и с тях са се купували пресни зеленчуци от българските сергии, пише българската журналистка Диана Гласнова, която преди 5 години издаде забележителната монография \"Българските градинари в Хърватия\". \"Преди да пристигнат българските градинари в Сърбия, местното население отглежда малко видове зеленчуци и при това в незначителни количества - само за семейни нужди. Около 1815 г. \"с позволението на княз Милош Обренович и на негова земя\" братята Върбан, Цони и Иван Банови от Лясковец отворили първата си градина на Топчи дере край Белград. За няколко години те превърнали \"трънака и дракалака\" в цветуща градина, внесли непознати дотогава видове зеленчуци и поставили основата на интензивното градинарско производство.\" Българските градинари в Белград споменава и Апостола на свободата Васил Левски. При основаването на революционния комитет в Карлово той разказва на присъстващите, че в сраженията при Белградската крепост като доброволец в Първа българска легия \"през 1862 лето, аз със 130 души башчовани (градинари) опрях гръб на крепостта\". Най-добре организирани и многобройни са били българските градинарски колонии в Унгария - около градовете Будапеща, Сегед и Мишколц. В Босна и Херцеговина първите български градинари пристигнали след 1878 г. В Словения се заселили в периода 1929-1938 г. в районите на Целье и в Птуй.  С развитието на капиталистическата индустрия урбанизацията се ускорила, а придошлата голяма маса работници в заводите и фабриките се нуждаела от изхранване. В предградията и околностите на новосъздадените промишлени центрове в Европа имало много необработвани земи. Всичко това се превърнало в естествена примамка за българските градинари. Те постепенно образували пръстени от зеленчукови градини около почти всички по-големи градове. В Германия първата българска градина била отворена от жители на Драганово през 1929 г. във Фелдмохинг, край Мюнхен. През 1932 г. около Мюнхен и Лайпциг се установят още 10-12 български градинари. Първите наши земеделци пристигнали във Франция в края на ХIХ век, но още по време на Френско-пруската война през 1870-1871 г. във френския град Мец имало българи. През 1931-1932 г. Недялко Гацов от Драганово завел група градинари във Франция и се установили в околностите на Бордо. През 1930 г. в Полша имало над 250 български земеделци градинари. Те работят предимно в Краков, Варшава и Лвов (днес в Западна Украйна). В началото на ХХ век близо до чешките градове Мукачево, Берехово и Бърно се появили български градини. Първото българско градинарско сдружение на чешка земя било основано в Бърно през юни 1937 г. Негов председател станал Нико Дачев от Драганово, а секретар касиер - Захари Ангелов. Градинарски дружества с характер на занаятчийски сдружения били основани и в Прага, Острава и Пилзен. През 1939 г. Димитър Бочев, градинар от Драганово, отваря и магазин за продажба на зеленчуци в град Требич. За чешкия народ българският градинар става символ на трудолюбие, което е увековечено от много поговорки: \"Трудолюбив като българин\", \"Трепе се като българин\", \"Българин и кон почивка не знаят\".   В края на 20-те години на ХХ век в редица европейски страни били въведени специални закони за защита интересите на местните зеленчукопроизводители. Това значително затруднило работата на българските градинари и ги принудило да се насочат към страните от далечните континенти Америка и Австралия. До Първата световна война в САЩ опитали късмета си близо 10 000 души. Те образували земеделски колонии, отглеждали царевица, просо, картофи и фасул. В средата на 60-те години на ХХ век цените на зеленчуковия пазар в Торонто, Канада, се диктували от българина Маноли Ставров Шолдов, роден през 1927 г. в село Габреш, Костурско, Егейска Македония. В Канада той приел името Стив Атанас Ставро.  В първата половина на ХХ в. български градинари се заселили в Бразилия, Уругвай, Австралия. ", "date": "2019.03.05", "title": "Как дадохме на света зеленчукопроизводството"}
{"url": "https://duma.bg/medvedev-natrupaha-se-vzaimni-obidi-n186701", "text": "\"Натрупаха се взаимни обиди. Търговията стагнира\", заяви руският премиер Дмитрий Медведев в началото на срещата си с президента Румен Радев. С нашите усилия можем да променим всичко, но най-важното е правителствата да работят, както трябва, да бъдем в постоянен диалог, продължи той. Руският министър-председател, който е на двудневно посещение в страната ни, покани президента Радев на Петербургския икономически форум. По думите му това е възможност президентът ни да посети Русия и да обсъди с колегите си различни въпроси, което ще помогне за взаимното разбиране между двете страни. Медведев припомни, че е имало момент, в който икономическите връзки между Българи и Русия са били срутени. \"Българо-руският диалог допринася за възстановяване на доверието между Европейския съюз и Русия, от което всички ние имаме интерес,\" отвърна президентът Радев. Според него в енергетиката има голям потенциал за задълбочаване на отношенията ни при спазване на важни принципи като целесъобразност, конкурентност, прозрачност, сигурност на доставките. \"Особено важно за нас - изгодна цена. България предоставя добри условия за инвестиции и сме отворени в редица области. Вярвам, че българската икономика може да предложи много повече на руския потребител, който познава и цени качеството на редица български стоки. Що се отнася до образование, наука, култура, имаме дълги традиции и огромни перспективи за развитие\", каза държавният глава. Преди това Медведев и премиерът Бойко Борисов обсъдиха темите за газовия хъб \"Балкан\" и АЕЦ \"Белене\". Пред медиите Медведев изтъкна, че българо-руските отношения бележат развитие след влошаването им в последните години заради международните санкциите спрямо Москва. Борисов обяви, че е поставил въпроса за продължаване на преноса на руски газ през България към Европа и че това трябва да стане през проекта за газов хъб \"Балкан\". \"България ще участва в газопреноса, защото просто ни се полага, отсече Борисов. Медведев обаче заяви, че транзитът на газ през България към Европа ще бъде възможен, \"когато ни бъдат дадени европейски гаранции, не от страна на България, а от ЕК\", припомняйки за проваления проект \"Южен поток\".  \"България не иска нови количества газ през хъб \"Балкан\". В момента транзитът от Украйна през България за Турция е 16,7 млрд. куб.м. Като заработи \"Турски поток\", това количество ще спре и българските тръби ще се опразнят. Онези, които критикуват, трябва да отговорят на въпроса какво ще правим с инфраструктурата за 6 млрд. в газови компресори и резерви? Капацитетът на \"Южен поток\" беше за 60 млрд. куб., а за отклонение от \"Турски поток\" става въпрос за 15 млрд. Да ми говорят за зависимости, не е справедливо\", жалва се Борисов. На забележката на Медведев за проваления \"Южен поток\" пък се оправда с \"лоялността на България към ЕС\". \"Аз съм сигурен, че когато направим газопровода, газ ще има все повече и повече. Затова ще проведем публичен търг, максимално прозрачен, за да няма упреци нито към нас, нито към когото и да било\", обеща Борисов. После заговори и за публичните обществени поръчки за изграждането на АЕЦ \"Белене\". \"Благодарим на \"Росатом\", че удължи живота на АЕЦ \"Козлодуй\" с още 15 години, но те ще се изтърколят и следващото поколение няма да има тази базова мощност, а ще се налага да внасяме ток. В същото време имаме два български реактора за 1,2 млн. долара с лихвите, \"опаковани в найлони\" на брега на Дунав\", оплака се Борисов. \"Хипотезата за руска централа сега не съществува. Който и да спечели търговете, технолозите на \"Росатом\" се ангажираха да съдействат, за да се построи централата\", обясни премиерът. Накрая Борисов заяви, че България ще продължи да поддържа руските изтребители МиГ-29, докато дойдат новите, \"но няма да се плашите нали?\", обърна се той с усмивка към руския гост, потупвайки го по ръката. Медведев пък отбеляза многозначително: \"Изтребители ще дойдат винаги, важното е да дойде газ и да работят електроцентралите.\" Потенциалните преговори за енергийни проекти бяха основен акцент в отразяването на визитата на Дмитрий Медведев от руските държавни медии. \"Русия не желае повторение на историята с \"Южен поток\", вади начело агенция \"Новости\" като цитира зам.-ръководителя на правителствената администрация Сергей Приходко. \"Гаранции безусловно са нужни. При окончателно утвърждаване на маршрута доставки на руски газ ще има, естествено с отчитане на позицията на ЕК\", добавя Приходко. Агенцията пуска и отделен материал с коментар на Приходко за АЕЦ \"Белене\". Той уверява, че \"Росатом\" е готова да вземе участие в търга за изграждането на ядрената централа и дори да обезпечи кратки срокове за завършването на станцията. ТАСС цитира интервю на руския премиер Медведев за българския вестник \"Труд\", в който акцентът е поставен върху \"Турски поток\". Според руския премиер проектът не бива да повтаря печалната съдба на \"Южен поток\". По думите на Медведев върху варианта с продължението на проекта пред България, Сърбия и Унгария в момента се работи, а той зависи от това \"дали София ще получи твърди гаранции, че ЕС няма да възпрепятства плановете за доставка на газ за новия газопровод\". Руските медии накратко припомнят, че и АЕЦ \"Белене\", и \"Южен поток\" всъщност са проекти, започнати от Русия и руски държавни фирми, но замразени впоследствие. Решението за продължаване на \"Турски поток\" през българска територия зависи от това дали София ще може да получи твърди гаранции от Европейския съюз, пише и в. \"Российская газета\". Изданието цитира Медведев, че \"Москва вижда усилията на София\".  Ще бъде облекчена процедурата за отпускане на руски пенсии за българи и обратното, става ясно от Протокола за изменение и допълнение на Договора за социална сигурност между България и Русия, подписан вчера в София от социалните министри на двете страни. При преценка на правото на пенсия България и Русия ще могат да зачитат осигурителен стаж, придобит в трети страни, с които имат сключен международен договор. Двете страни ще обменят информация за упражняваната трудова дейност от хората, получаващи пенсия, и ежегодно ще предоставят списъци на лицата, които получават пенсии по Договора за социална сигурност. Детайлно се регламентира и начинът за преизчисляването на пенсиите, отпуснати до влизане в сила на документа. Изрично се предвижда да се запази размерът на пенсията, отпусната преди влизане в сила на Договора, ако той е по-благоприятен. Договорът за социална сигурност между България и Русия се изпълнява от 2010 г. С него се гарантират социалните права на около 300 хил. български граждани, живели и работили на територията на бившия СССР и днешна Русия. ", "date": "2019.03.05", "title": " Медведев: Натрупаха се взаимни обиди"}
{"url": "https://duma.bg/borisov-i-medvedev-otkrivat-balgaro-ruski-biznes-forum-n186709", "text": "Българо-руски бизнес форум ще открият българският премиер Бойко Борисов и руският му колега Дмитрий Медведев. Двамата ще има втори разговор за последните два дни, очаква се да продължат преговорите на тема енергетика. Енергийните проекти бяха тема номер едно и във вчерашните срещи на Медведев с премиера и с президента.  Припомняме, че руският министър-председател ясно заяви, че Москва иска категорични гаранции от Брюксел, че \"Турски поток\", ако завие към България, няма да последва трагичната съдба на \"Южен поток\". Стана ясно също, че руският държавен концерн \"Росатом\" има желанието да участва във възраждането на АЕЦ \"Белене\". Днес Медведев ще се срещне и с председателя на Народното събрание Цвета Караянчева. И днес в София се очакват засилени полицейски мерки за сигурност. Предстои поетапни улица да бъдат затваряни и отваряни за преминаването на руската делегация.", "date": "2019.03.05", "title": "Борисов и Медведев откриват българо-руски бизнес форум"}
{"url": "https://duma.bg/66-sa-veche-sluchaite-na-morbili-u-nas-n186715", "text": "Случаите на морбили в България продължават да растат. 66 станаха заразените до днес, само преди четири дни регистрираните пациенти бяха 51-  Според данните на здравното министерство засегнати са пет области в страната, като в Благоевград са най-много заболелите - 48 заболели, София-град - 8, в София-област също са 8 заболели, в Бургас и Пловдив по 1 човек. 74% от заболелите са без имунизация. 37 лица са без имунизации срещу заболяването, от тях 35 са деца, като 16 от тях не са имунизирани поради ненавършена имунизационна възраст. 12 лица са без данни за проведени имунизации срещу морбили. Всички контактни лица са издирени. Министерството припомня, че още на 14 февруари на всички регионални здравни инспекции в страната е разпоредено да бъдат издирени и установени всички лица от 13-месечна до 18-годишна възраст без данни за имунизация и с пропуск в имунизационната схема и незабавното им обхващане с една доза ваксина срещу морбили, паротит и рубеола. Съгласно имунизационния календар на страната на децата безплатно се поставят задължителна профилактична имунизация с комбинирана ваксина срещу морбили, паротит и рубеола от тринадесетия месец (след навършване на 13-месечна възраст) и реимунизация срещу морбили, паротит, рубеола на 12-годишна възраст. От министерството отбелязват, че са осигурени достатъчно ваксини срещу морбили и съветват родителите, ако не са имунизирали детето си, да потърсят личния си лекар и да го направят.  ", "date": "2019.03.05", "title": "66 са вече случаите на морбили у нас"}
{"url": "https://duma.bg/aleksey-miler-gazprom-ne-planira-uchastie-v-hab-balkan-n186714", "text": "\"Газпром\" няма планове да участва в газовия хъб \"Балкан\" в България. Това обяви директорът на руския газов концерн Алексей Милер, цитиран от руската агенция ТАСС. По думите му всички ресурси на \"Газпром\" в региона \"вече са договорени в дългосрочен план\". Милер е част от делегацията на Дмитрий Медведев у нас, днес е вторият ден от визитата на руския премиер. Припомняме, че вчера Медведев имаше срещи с премиера Бойко Борисов и с президента Румен Радев. Борисов обяви след разговора си с Медведев, че с проекта за хъб \"Балкан\" България иска да запази количествата газ, които се очертават да спрат да пристигат у нас след пускането на \"Турски поток\". От думите на Милер обаче става ясно, че \"Газпром\" не планира участие в проекта. Той повтори позицията на Дмитрий Медведев, че Москва се надява \"Турски поток\" и \"Северен поток\" 2 да не последват съдбата на \"Южен поток\". Милер отбеляза, че проектът за строителството на „Турски поток“, който реално зае идеята за реализиране на „Южен поток“, е изпълнен преди края на установения първоначално график. „Южен поток“ не се осъществи по очевидни причини, докато „Турски поток“ беше реализиран не само в кратките договорни условия, но и преди поставения краен срок“, посочи още Милер.  По-рано днес енергийният министър на България Теменужка Петкова отбеляза, че приходите, които ще се реализират от газопровода „Турски поток” за година, са над 397 млн. лв., което означава, че до 2039 г. България ще си възвърне инвестицията в проекта. Тя уточни, че липсващата инфраструктура по трасето за „Турски поток” е 484 км и ще бъде изградена от компресорна станция „Провадия” до българо-сръбската граница. През изминалата седмица „Булгартрансгаз“ ЕАД възобнови търга за избор на изпълнител на доставката на необходимите материали и оборудване, инвестиционно проектиране, изграждане и въвеждане в експлоатация на разширението на газопреносната инфраструктура на страната - връзката до Сърбия, която ще се свърже с \"Турски поток\". Станалото с \"Южен поток\" няма да се повтори с \"Турски поток\", увери междувременно вицепремиерът Томислав Дончев в ефира на БиТиВи. По думите му страната ни си е научила урока от провала на\"Южен поток\" и няма да повтори същите грешки с \"Турски поток\". Той обясни, че сега \"всичко е внимателно премислено, за да няма конфликт с европейското законодателство\".    ", "date": "2019.03.05", "title": "Алексей Милер: \"Газпром\" не планира участие в хъб \"Балкан\""}
