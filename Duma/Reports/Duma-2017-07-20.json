{"url": "http://duma.bg/node/149529", "text": "Нито премиерът Борисов, нито висши кадри на ГЕРБ присъстваха на кулминацията в Карлово на честванията на 180-годишнината от рождението на Васил Левски. Най-високото присъствие от името на правителството беше Валери Симеонов като вицепремиер. Липсваше и Цветан Цветанов като председател на парламентарната група на ГЕРБ. Единственото, с което представителите на мнозинството се отчетоха, бяха поднесените венци от тяхно име. \nВероятна причина за бойкота е неотдавнашният сблъсък между Цветан Цветанов и президента Радев в Свищов. Тогава зам.-председателят на ГЕРБ шумно се ожали, че не бил допуснат до срещата на държавния глава с кмета на града, и обвини Румен Радев едва ли не в погазване на конституцията. Тогава градът честваше освобождението си от турско робство. \nНаправи впечатление, че от митинга-заря в Карлово отсъстваше и председателят на Народното събрание Димитър Главчев, който се разписа с присъствие пред паметника на Апостола в Борисовата градина в София заедно с кметицата Йорданка Фандъкова. Ръководството на парламента беше отсрамено от заместник-председателя Валери Жаблянов от БСП.  \nЕдинствено местните депутати от ГЕРБ Запрян Янков и Христо Грудев, придружени от областните партийни координатори от Пловдив-област и Карлово, дойдоха на церемонията в родния град на Апостола. \n\"Няма никакъв бойкот на президента Румен Радев, просто народните представители поднесоха цветя всеки пред паметника в града, от който е избран. Аз бях в Перник, г-н Цветанов - в Бургас, не виждам нищо притеснително\". Това каза пред ДУМА зам.-шефът на ПГ на ГЕРБ Красимир Велчев. Според него всички твърдения за бойкот на президента били медийни инсинуации.     \n", "date": "2017.07.20", "title": " ГЕРБ бойкотира зарята в Карлово за Левски"}
{"url": "http://duma.bg/node/149530", "text": "Паметниците на загиналите граничари при охрана или отбрана на държавната граница придобиват статут на военни. Това решиха депутатите вчера с приемането на второ четене на закона за военните паметници. Промените бяха приети окончателно с 160 гласа \"за\" и 2 гласа \"въздържал се\". Мотив за предлаганите изменения е, че след като до момента  паметниците не са били в категорията \"военни\", няма законоустановен ред те да бъдат издирвани, възстановявани, поддържани и изграждани. \nДепутатът от \"БСП за България\" Славчо Велков подкрепи промяната и посочи, че паметниците на загиналите граничари, с малки изключения, основно са разположени по граничната полоса. Те са 196 на брой и за тях трудно се полагат грижи. Заслужено е хората, кoито са дали живота си в защита на държавата, да бъдат почитани, заяви Спас Панчев. Той изрази съжаление, че не е било прието предложението на БСП да отпадне текстът, че военни паметници по закона не са индивидуалните гробове и трайните надгробни символи върху тях. \nПървоначално от левицата предлагаха, освен на граничарите, за военни да бъдат обявени и паметниците на пълководци и военни герои. Според Таско Ерменков така ще покажем, че паметниците на героите трябва да бъдат почетени, а не оставени на произвола на съдбата. По-късно от БСП оттеглиха предложението си заедно с други поправки и обявиха, че ще ги внесат като нов проект за промени в закона, след като бъдат добре обосновани.   \n", "date": "2017.07.20", "title": "НС гласува и паметниците на граничарите да са със статут на военни"}
{"url": "http://duma.bg/node/149531", "text": "БСП осигури силна подкрепа от парламентарните партии в защита на земеделските земи. Ръководствата на групите на ГЕРБ, \"БСП за България\", \"Обединените патриоти\" и \"Воля\" се обединихме около идеята да се проведат разговори с ЕК за запазване на възможните ограничения за продажба на нивите. Това съобщи вчера лидерът на БСП Корнелия Нинова, която инициира срещите. Поводът са предлаганите от земеделското министерство законови поправки, с които отпада въведеното през 2014 г. правило за уседналост от 5 години на купувач на земеделска земя у нас. Заради ограничението е започнала наказателна процедура срещу страната. Според земеделското министерство, ако забраната не отпадне, България ще бъде глобена с минимум 830 хил. евро. \n\"С изключение на ДПС парламентарните групи се обединихме около идеята поправката да не се внася до края на тази пленарна сесия. В рамките на 2 месеца ще ангажираме всички български евродепутати, за да поискаме разговори в Брюксел, на които да представим аргументите си и да поискаме възможните законови ограничения на свободната продажба на българска земеделска земя\", обясни Нинова. \nПарламентарните групи са се обединили и около това да се направи извънредно заседание на земеделската комисия в НС с участието на министъра на земеделието и на експерти, на която да се обсъдят възможните законови ограничения върху свободната продажба на земеделска земя. \n\"На срещата с държавния глава Румен Радев, която поисках, ще поставим въпроса за институционално обединение около проблема. Ще настояваме парламентът, президентът и Министерският съвет да имаме единна позиция в защита на българския национален интерес\", подчерта Нинова. \nОт БСП се притесняват от спекулативни сделки за продажба на земеделска земя, без след това тя да бъде обработвана, и от липсата на достатъчно контрол кой я купува. Земеделската земя е национално богатство и е предназначена за производство, а поправките, за които ЕК настоява, не дават гаранции, че тя ще бъде използвана за това, коментира Нинова. Тя припомни, че в други държави от ЕС като Унгария, Словакия, Литва има ограничения за продажба на земеделска земя. \nБюрхан Абазов от ДПС призна, че притесненията на колегите му са основателни, но ограничения върху свободното търгуване със земеделска земя не могат да се въведат от нито една от страните членки на ЕС. \"Партията ни винаги е имала последователна и принципна позиция по този въпрос. Когато сме ставали членове на ЕС, ние сме приели задължението да има свободно движение на стоки и капитали. Това е основно правило и няма как да избягаме от него\", посочи Абазов. \nДепутатът отбеляза, че има пет държави, срещу които също върви наказателна процедура заради въведени подобно на България различни ограничителни режими. Ако при нас формата за ограничаване е уседналост, в другите страни има професионален ценз, изискване да имаш задължително земеделско стопанство, но при тях също има наказателна процедура и до август-септември тази година са задължени да премахнат тези ограничения, посочи Абазов. снимка Емилия Костадинова   \n", "date": "2017.07.20", "title": "БСП осигури силна подкрепа в защита на земеделскитe земи "}
{"url": "http://duma.bg/node/149532", "text": "Депутатите от управляващото мнозинство в образователната комисия на НС отхвърлиха вчера на първо четене проекта за промени в училищния закон, внесен от Корнелия Нинова и още 63 леви депутати. Законът бе приет с много противоречия, без да се отчитат мненията на учителската гилдия, и за една година действие показа много дефекти, които трябва спешно да се коригират, обоснова мотивите на БСП за България проф. Анелия Клисарова. В проекта са предложени промени за запазване на помощните училища на по-широк спектър от видове училища, за ограничаване на учебниците до един за всеки клас и предмет с три помагала за различно ниво на знанията и др. Левите депутати настояват държавните образователни стандарти да се приемат от НС или МС, тъй като са вече налице щетите от лошия стандарт, например за приобщаващото образование, изработен без ничий контрол от МОН. \nОсновният аргумент на управляващите бе, че догодина ще се направи анализ на действието на закона и че в момента ВАС още не се е произнесъл дали в него има текстове, които противоречат на Конституцията. Всички са съгласни, че промени в закона трябва да има и колкото по-бързо ги направим, толкова по-добре, каза Ирена Анастасова (БСП). Учителите са свикнали героически да изпълняват неизпълними неща, но вече не се търпи и образованието е в много тежко състояние, заяви тя. Предстои гледането на проекта на първо четене в пленарна зала.   \n", "date": "2017.07.20", "title": " Управляващите отхвърлят проекта на БСП за промени в училищния закон"}
{"url": "http://duma.bg/node/149533", "text": "Работници и служители да могат да вземат дължимите им от работодателя заплати до 6 месеца, преди да бъде вписано съдебното решение за откриване на производство по несъстоятелност на фирмата. Това предвижда промяна в Кодекса на труда, единодушно приета от парламентарната социална комисия. Преди второто четене на проекта срокът да стане 12 месеца, предложи омбудсманът Мая Манолова. Така между 15 и 30% повече работници, които не са получили заплати, ще могат да вземат пари от Фонда за гарантиране на вземанията, каза тя. Това би струвало около 150 хил. лв., а във фонда има около 250 млн. лв., но законите в момента са така устроени, че хората не успяват да получат парите си.  \nДругото предложение на омбудсмана бе между първо и второ четене депутатите да предвидят забрана да се продават фирми или дружествени дялове от предприятия, докато не бъдат изплатени дължимите заплати. \nКомисията трябваше да разгледа и промени в Търговския закон във връзка с изплащането на заплати на работници, когато фирмата е несъстоятелност. Проектът бе на Корнелия Нинова и депутати от БСП, но още в началото на заседанието Светлана Ангелова от ГЕРБ предложи той да не бъде гледан, тъй като няма становище на Министерството на правосъдието, и точката отпадна. Проектът предвижда собственици на фирми със задължения да не могат да прехвърлят предприятието си на името на малоимотни и социално слаби, от които нито кредиторите могат да вземат парите си, нито работниците могат да получат дължимите заплати. Промените в ТЗ предвиждаха и възможността 1/3 от работниците да са достатъчни за подаване на иск в съда за обявяване в несъстоятелност на фирмата.   \n", "date": "2017.07.20", "title": "Депутатите половинчато решиха проблема с вземанията на работниците"}
{"url": "http://duma.bg/node/149534", "text": "Прокуратурата повдигна обвинение на отстранения директор на НДК Мирослав Боршош за нецелесъобразно изразходване на средства. Той беше призован за разпит в качеството му на обвиняем. Освободен е с мярка \"Подписка\", като обвиненията срещу него са две - нецелево разходване на средства и умишлена безстопанственост. \nСлед посещението си на място в сградата на специализираното звено \"Антикорупция\", Мирослав Боршош каза, че е поискал да види доказателства, но такива не са му били предоставени. \n\"Искам да ви кажа, че не се отказвам от всичко, което съм свършил през тези две години. Заставам зад работата си, зад всичко, което сме постигнали, и всичко, което сме направили, е не само важно и значимо, но и по законен път\", обясни той пред чакащите го журналисти. От специализирано звено \"Антикорупция“ разпространиха изявление за медиите, в което обясняват, че в качеството на обвиняем Мирослав Боршош е обвиняем на база материали от разработка на ДАНС. \nОт извършените до момента действия по делото, разпити на свидетели и изготвена съдебно-счетоводна експертиза е установено следното, че с решение на Министерския съвет от 3.08.2016 г. е увеличен бюджетът на Националния дворец на културата със 17 млн. лева, като средствата са били с целево предназначение – за преустройството, модернизацията и адаптирането на основната сграда на НДК за нуждите на българското председателство на Съвета на ЕС през 2018 година, посочват от \"Антикорупция\". Оттам информират, че Мирослав Боршош е разпоредил част от целевите средства, в размер на 1 718 243 лева, да бъдат дадени за дейности, несвързани с целите, за които са били отпуснати. Твърди се, че са настъпили вредни последици за държавата в размер на 1 718 243 лв. В обвинителния акт е включено и закупуването на лизинг на автомобил “Лексус ЛС 600“ за срок от 12 месеца, за което е заплатена сума от 14 199 лв. \n      \n", "date": "2017.07.20", "title": "Боршош с две обвинения от \"Антикорупция\""}
{"url": "http://duma.bg/node/149535", "text": "Като пазар Балканите сме малко, но излизането на Великобритания от ЕС, една голяма възможност на ЕС да се разшири. Всичко хубаво, което Господ е сътворил, го имаме на Балканите, коментира Борисов. Това заяви на годишната си среща с посланиците на България премиерът Бойко Борисов, който изпадна в лирически размишления по темата къде е мястото на България в ЕС и света. \nТой побърза и да обяви, че още чака писмо от Еврокомисията, в което да се разреши отсечка от проекта за газопровод „Турски поток“ да идва директно към България, за да не бъдем зависими от Турция. \"Казах им, че аз ще си подпиша в лицето на Министерството на енергетиката пътната карта за 15,7 милиарда куб.м. газ да влизат по „Турски поток“ в България. Сега чакам писмо от Европейската комисия дали ще ми разрешат да започнем преговори и за директна тръба към България, защото докато течаха тези процеси, всъщност целият регион стана зависим от Турция\", заяви той пред дипломатите. \"Председателството не значи управление на ЕС, то дава шансове, особено в случая, на Балканите за приоритети, които от години стоят\", бяха другите размишления върху международното положение на премиера. Борисов заяви, че всяка една държава от Балканите трябва да има \"инфраструктурен излаз към всяка една друга държава от региона, за да се разтвори на всички посоки, а не да стои капсулирана\". \nЗа \"Брекзит\" той коментира, че нашата основна цел ще бъде да се запазят правата и възможностите на българите, които са там. Преговорите в най-напредналата и \"най-крива\" част щели да паднат по време на нашето председателство.   \n", "date": "2017.07.20", "title": " Всичко хубаво, което Господ е сътворил, го имаме на Балканите"}
{"url": "http://duma.bg/node/149536", "text": "Екипажът на турския военен кораб \"Йълдъръм\" не беше строен на палубата, за да отдаде чест на българския държавен глава и главнокомандващ Румен Радев на финала на националното военноморско учение с международно участие \"Бриз 2017\". Това беше излъчено и по национални телевизии. Така със скандал завърши учението, което нашият държавен глава наблюдава като един от високопоставените гости на учението в Черно море.  \nВсички кораби в строй килватер на разстояние от 750 м преминаха край фрегатата \"Дръзки\", от борда на която президентът и военният министър Красимир Каракачанов следяха учението. По военноморския ритуал екипажите на военните кораби по море минават в строй и отдават чест на главнокомандващия и всички гости. \nЗа поздрав минаха българските кораби, водени от флагмана \"Верни\", румънската фрегата“REGELE FERDINAND“и ескадреният миноносец „DUNCAN“ на Обединеното кралство, който е без палуба, но екипажът му излезе на командния мостик. На палубата на турския кораб имаше само един офицер. \"По отношение на липсата на строен екипаж на борда на „Йълдъръм\", това е въпрос, който ще бъде обсъден по време на заключителния период, трябва да видим какви са били причините за това, какво стои зад това действие. Всеки прибързан коментар би бил излишен и ненужен\", обясни пред медиите след учението командирът на ВМС на България контраадмирал Митко Петев. \nПрезидентът Румен Радев даде висока оценка за \"Бриз 2017\". Той изрази очакванията си проектът за нови кораби да бъде предвижен на следващ етап и наложително в построяването им да бъде включена и българската индустрия. По повод исканото от него тълкувателно решение на КС за СЕТА Радев каза, че първо предстои национална ратификация и е важно да се даде най-точната информация, да има открит дебат по този въпрос, за да може ратификацията в българския парламент да бъде извършена с максимален консенсус. Президентът Румен Радев, министърът на отбраната Красимир Каракачанов, началникът на отбраната генерал-лейтенант Андрей Боцев и заместник-началникът на отбраната вицеадмирал Емил Ефтимов присъстваха на ВИП деня на националното военноморско учение с международно участие \"Бриз 2017\". Събитието се проведе в акваторията на Варненския залив и бе наблюдавано от борда на фрегатата \"Дръзки\"  Снимка БГНЕС   \n", "date": "2017.07.20", "title": "Турска фрегата не отдаде чест на президента Радев по време на \"Бриз 2017\""}
{"url": "http://duma.bg/node/149537", "text": "Политика на орязване на инвалидните пенсии обеща вицепремиерът Валери Симеонов в Народното събрание по време на среща на ПГ на \"Обединени патриоти\" с министъра на здравеопазването проф. Николай Петров. \n\"Oт резултата от актуализацията на инвалидните пенсии зависи в най-голяма степен и нашият предизборен ангажимент за пропорционално индексиране на останалите пенсии освен минималните\", аргументира се той. Симеонов акцентира, че това бил най-важен въпрос за тях като политическа сила и е свързано с предизборните обещания. ДУМА припомня, че радикалното намерение на \"Обединени патриоти\" беше под благовидния предлог да се орежат плащанията за т.нар. от тях \"мними болни\". \n\"По наше настояване е заложен в стратегическите приоритети 2017-2021 година, по които вече е подготвена програмата за управление\", информира вицепремиерът и допълни, че трябва да има финансово отражение, което да даде възможност \"за съответната преработка на бюджета\". \"Времето е малко и това ще бъде трудноизпълнима задача, така или иначе сме я поели като ангажимент и трябва да реализираме с успех това мероприятие\", обясни бързането по тази тема вицепремиерът. \nТой обвърза вдигането на останалите пенсии с орязването и прекатегоризирането на инвалидите в България. \"В противен случай ще можем да разчитаме само на излишъците от бюджета за индексирането на останалите пенсии. Никой не може да предвиди какви ще бъдат те, до момента вървим добре, обаче никой не знае какво ще стане до края на годината\", каза Валери Симеонов. Той изрази страх, че има наказателни процедури от ЕК, които могат да доведат до някои нежелани последици за бюджета. \"Даже да допуснем, че тази година ще има достатъчно излишъци, те са един променлив показател, не се знае дали догодина ще ги имаме, за да разчитаме на тях\", продължи агитацията си  вицепремиерът. \nПо думите му, когато се поемел ангажимент за индексиране на пенсиите, това са разходи, които ще бъдат всяка година, не само 2018 година, а и 2019, 2020, 2021 година. \"Живот и здраве до следващото коалиционно споразумение, което предполагам, че ще е с активната подкрепа на ПГ на \"Обединени патриоти\" ще бъде реализирано успешно\", начерта плановете си да изкара още един мандат в съвместно управление с ГЕРБ Валери Симеонов. \nЛидерът на \"Атака\" Волен Сидеров пък обясни, че е готов на радикални промени в здравния сектор. Няколко били приоритетите на ОП - НЗОК, болниците да не са чак толкова търговски дружества и да се пресече изтичането на пари. Ако се наложи и промяна в Закона за лечебните заведения, ще има условие да не са търговски дружества, планира лидерът на \"Атака\". По повод инвалидните пенсии, Сидеров иска засилване ролята на профилактиката като ограничаване броя на \"зависимите\". Сред другите идеи на ОП е и поетапна демонополизация на НЗОК. \nВицепремиерът призна, че отпадането на класа е негова лична инициатива В момента няма изготвен проект за промени в Кодекса на труда за отпадане на така наречения клас \"прослужено време\". Това обяви днес в НС вицепремиерът Валери Симеонов. Той уточни, че е изразил лично мнение относно необходимостта този клас да отпадне. \"Недейте да забравяте, че аз не идвам от приют за безработни или пък за социално слаби, идвам от бизнеса и си казвам личното мнение, че клас не трябва да има. Но дебело подчертах, че това е моето лично мнение, което споделям заедно с работодателските организации и че въпросът трябва да бъде обсъден на Национален съвет за тристранно сътрудничество със синдикатите, с които съм готов да се срещна при желание от тяхна страна. Сега изведнъж се оказа, че Валери Симеонов се опитва сам да махне класа. Нямам тези възможности\", оправда се Симеонов.   \n", "date": "2017.07.20", "title": "Симеонов се прицели в инвалидите "}
{"url": "http://duma.bg/node/149538", "text": "БСП осигури силна подкрепа в защита на земеделските земи. Партиите в НС, без ДПС, подкрепиха инициативата на Корнелия Нинова за разговори с ЕК за запазване на ограниченията за продажбата на чужденци. \"Обединихме се поправката да не се внася до края на тази пленарна сесия. В рамките на 2 месеца ще ангажираме всички български евродепутати, парламента, президента и МС, за да излезем с единна позиция в защита на българския национален интерес\", заяви Нинова. От левицата се опасяват от спекулативни сделки за продажба на земеделска земя, без след това тя да бъде обработвана, и от липсата на достатъчно контрол кой я купува.  \nОт ДПС признаха аргументите, но смятат, че земеделската земя трябва да се продава свободно. \n    \n", "date": "2017.07.20", "title": "Ограниченията за продажба на земя не отпадат "}
{"url": "http://duma.bg/node/149527", "text": "Аз разбирам правото на всеки обвиняем да защитава себе си и то не може да бъде отречено както по смисъла на НПК, така и публично. Това заяви главният прокурор Сотир Цацаров по повод  изказвания на лидера на \"Воля\" Веселин Марешки по адрес на прокуратурата и прокурори. \n\"Не съм бил зрител на Марешки, но от всичко онова, което разбрах, което е било казано, разбирам, че тук не става дума за защита, а става дума за моменти на откровени клевети. Да се обосновава собствената невинност с хвърлянето на клевети върху наблюдаващия прокурор по делото е, меко казано, невъзпитано, а най-откровено казано, недостойно за мъж и за член на парламента\", допълни главният прокурор. Той защити работата на работещия по обвиненията към Марешки и още двама негови депутати прокурор Виолета Радева. \"Твърдя, че това е прокурор, който за времето, в което е работил в прокуратурата, няма нито едно нарушение, нито едно дисциплинарно наказание, никакви прояви от типа на тези, които са обрисувани от Марешки\", обясни Цацаров. \nПо-рано вчера лидерът на \"Воля\" обяви, че обвиненията на прокуратурата срещу него са \"скалъпени\". По думите му по същите обвинения в края на 2016 г. досъдебното производство е приключило поради липса на доказателства. Три месеца по-късно, без да се събират нови доказателства, повдигат същото обвинение, уточни той и допълни: \"Колкото по-бързо прокуратурата прекрати този цирк, толкова по-добре за нея\". \nОколо час прекара Веселин Марешки при прокурор от звеното \"Антикорупция\" вчера. След разпита си зам.-председателят на парламента отново отказа да назове кой именно му е оказал натиск да се откаже от бизнеса си с горива, защото \"не вярвал на прокуратурата\".     \n", "date": "2017.07.20", "title": "Да се защитаваш с клевети е невъзпитано"}
{"url": "http://duma.bg/node/149528", "text": "На 20 юли в постоянната приемна на БСП в София на ул. \"Леге\" №10 експертът към постоянната комисия по инженерна инфраструктура и енергийно планиране на Столичния общински съвет Валентина Узунова и заместник-председателят на Камарата на енергийните одитори Цветко Шоков ще консултират софиянци по програмата за саниране и енергийна ефективност. Те ще бъдат на разположение на гражданите от 15 до 17 часа.   \n", "date": "2017.07.20", "title": "Предстоящо днес"}
{"url": "http://duma.bg/node/149526", "text": "По инициатива на столичните социалисти и лично на председателя на ГС на БСП Калоян Паргов в Централния военен клуб се проведе тържествена вечер, посветена на 180-годишнината от рождението на Васил Левски. Идеята възникна съвсем спонтанно на среща с интелектуалци, сподели домакинът на събитието. Интересът към проявата бе огромен, а зала 1 се оказа тясна да побере желаещите. За всеки присъстващ бяха осигурени като подарък книгата на акад. Константин Косев \"Дълг и чест: Васил Левски\", издадена от \"Захарий Стоянов\", и специалния брой на вестник \"За Буквите - ОТ Писменехь\", посветен на годишнината. \nТържествената вечер започна с поетичен рецитал. Боян Ангелов, председател на СБП, и Димитър Христов прочетоха свои стихотворения, посветени на Апостола, а Боян Бойчев, редактор във в. ДУМА, представи кратко есе. Акад. Константин Косев в словото си хвърли светлина върху любопитни факти от живота и делото на Левски. След това заваляха въпроси от публиката, някои от които предизвикаха оживен дебат. В края на вечерта Калоян Паргов награди три столични училища, които тази година честват юбилей, с барелеф и портрети на Апостола.   \n", "date": "2017.07.20", "title": " Тържествена вечер за Левски организираха социалистите в София "}
{"url": "http://duma.bg/node/149515", "text": "Правителството предлага на Народното събрание да ратифицира Спогодбата за социална сигурност между България и Мароко. Документът регулира осигуряването при работа в двете държави, както и редът за отпускане и изплащане на пенсии, парични обезщетения за временна неработоспособност, майчинство, безработица, помощи при смърт. Със спогодбата ще се регламентира, че времето, през което български граждани са били осигурявани в Мароко, ще се зачита за осигурителен стаж. След ратификацията спогодбата ще влезе в сила и ще се създаде възможност гражданите, работили и осигурявани в България и Мароко, включително преди влизането й в сила, да реализират социалните си права.   \n", "date": "2017.07.20", "title": "На работилите в Мароко българи ще им се зачита осигурителен стаж"}
{"url": "http://duma.bg/node/149516", "text": "Ръководството на Главната дирекция \"Изпълнение на наказанията\" обяви обществена поръчка за доставка на лятно униформено облекло за надзирателите, което те ще получат около средата на есента. Стойността на поръчката е 70 000 лв. без ДДС. \nКрайният срок за подаване на документи е 20 юли, а ако няма обжалване, доставката трябва да се извърши до три месеца, т.е. месец след настъпване на астрономическата есен. \nГДИН е планирала да получи 188 бройки летни костюми, 486 летни ризи, 1259 трикотажни блузи и 120 летни шапки. От документацията се разбира, че повечето от униформите ще са от полиестер или 50/50 съдържание полиестер-памук. \nВ документацията не е посочено кои надзиратели ще получат униформи, както и не е известно защо има толкова сериозно разминаване между поръчаните блузи и летни костюми.    \n", "date": "2017.07.20", "title": " Купуват летни униформи за надзирателите, които ще бъдат доставени през есента"}
{"url": "http://duma.bg/node/149517", "text": "Районната прокуратура в Пловдив внесе в Районния съд в Харманли обвинителен акт срещу бившия областен управител на Хасковска област Ирена Узунова. Тя е обвинена, че не е изпълнила служебните си задължения според Закона за защита при бедствия и били налице редица невзети мерки, които довели до скъсването на язовирната стена на яз. \"Иваново\" в землището на едноименното харманлийско село. През 2012 г. огромни маси вода тръгнаха към с. Бисер и заляха къщите. За около половин час прииждащата вода потопи селото, а в стихията загинаха осем души. \nДелото е от над 6000 листа в 30 тома, три от тях съдържат комплексна оценъчна експертиза. Разпитани са над 600 свидетели, приложени са документи и заключенията на осем съдебно-медицински експертизи, съдебно-техническа експертиза, петорна комплексна експертиза, компютърно-техническа експертиза. По делото са призовани 73 свидетели. \nМегаделото стига най-сетне до съда, след като първоначално се водеше 1 година от прокуратурата в Хасково, после бе изпратено по компетентност във Военноокръжната прокуратура в Пловдив за още 1 година, след което стигна до Върховната касационна прокуратура. С разпореждане на главния прокурор е възложено за наблюдение на Районната прокуратура в Пловдив, след което най-сетне влиза в съдебна зала.   \n", "date": "2017.07.20", "title": "5 години след потопа в Бисер внесоха обвинение"}
{"url": "http://duma.bg/node/149518", "text": "Инцидентите в линейките са под 1%\" заяви директорът на столичната Спешна помощ Георги Гелев. Преди дни той коментира пред ДУМА, че нападенията над екипите обикновено стават на адреса, където са повикани, и в такива моменти те разчитат само на джиесемите си, за да съобщят на охранителните органи за произшествието. В понеделник след срещата на министрите на здравеопазването и вътрешните работи при прокурора Гелев коментира пред ДУМА, че линейките са оборудвани с паник бутони и джипиеси. Вчера той заяви, че е въпрос на дни да се преконфигурира този паник бутон и да се получава сигнал директно към Столичната дирекция на вътрешните работи, а не към спешния тел. 112. \nГелев смята, че е добре спешните екипи да имат преносими радиостанции, подобни на стационарните, с които са оборудвани линейките. Той посочи, че в момента е подсигурено всичко, което се изисква - камери, GPS-и и паник бутони, и има инсталирани камери във всички филиали. \nОт началото на годината има 12 случая на агресия срещу медици от Спешна помощ, каза директорът на Спешна помощ. Като друг проблем той посочи фалшивите сигнали, които нерядко се подават на спешния телефон от пациенти, които представят състоянието си за далеч по-тежко от действителното. На месец се отправят 13 500 повиквания, от които 4500 всъщност са спешни. \nВ столицата в момента работят 28 екипа, но са необходими около 60. Освен това най-новите линейки са на по 10 години. Според Гелев за столицата са необходими поне 100 линейки. \n    \n", "date": "2017.07.20", "title": "Под 1% от нападенията срещу екипи на \"Спешна помощ\" стават в линейките"}
{"url": "http://duma.bg/node/149519", "text": "Общинарите в Поморие си върнаха Военния санаториум вчера. Това стана след решение на Общинския съвет, което бе подкрепено от 17 от присъстващите 19 души на сесията. Те отмениха дарение от 1932 г., с което Градският общински съвет на Анхиало дава парцел на държавата, за да се изгради \"Почивна станция на инвалидите\". \nПредложението бе внесено преди почти 3 седмици от кмета Иван Алексиев от ГЕРБ. Според него волята на дарителя е била нарушена с решение на Министерския съвет от края на 2016 г. В него станцията БДПЛР \"Свети Георги\" се обявява за имот с \"отпаднала необходимост\". След това поморийският имот премина като непарична вноска в капитала на велинградското търговско дружество \"МБПЛР-Вита\" ЕООД с бонус от 1 млн. лв., отпуснати за ремонт. С превръщането на лечебницата от публична държавна в частна държавна собственост волята на анхиалци била погазена, категоричен е кметът. \nСпоред него непаричната вноска на санаториума е 7,9 млн. лв., които са стойността на недвижимия имот, още близо 1 млн. лв. движими вещи и 1 млн. лв., отпуснати на \"Вита\" за ремонт. За съпоставка стойността на имуществото на цялата велинградска болница е 819 000 лв. И това, ако не е подигравка с поморийци?!\", пита кметът Иван Алексиев. Според него калолечебницата умишлено е доведена до крах. \nКметът категорично отрече твърдения, че общината цели да присвои имота, за да построи хотел или да злоупотреби с него. \"Единственото, което общината цели, е да спаси санаториума от протегнатите ръце в момента, за да не размахват външни хора пръст\", обърна се към общинските съветници Алексиев. \nСлед като Общинският съвет отмени дарението, предстои искът да бъде внесен в съда. В случай, че той бъде удовлетворен, Поморие ще предприеме мерки, за да подари имота отново на държавата, категорични са от общината. \nДен по-рано бе разпространена информация, че целта на кмета на Поморие е да сложи ръка на имота, той да бъде отнет от Министерството на отбраната и да бъде предоставен на смесено търговско дружество между общината и частни лица.   \n", "date": "2017.07.20", "title": "Отмениха дарението на Военния санаториум в Поморие Кметът отрече твърдения, че ще се строи хотел върху апетитния терен"}
{"url": "http://duma.bg/node/149521", "text": "Членовете от гражданската квота в УС на Фондация \"Пловдив 2019\" подадоха оставка.  Марияна Чолакова, Любозар Фратев, Пенка Калинкова и Милена Чакадракова връчиха заявлението си на кмета Иван Тотев веднага след края на сесията на Общинския съвет, която прие отчета на фондацията за работата й до сега. Като основен мотив за оставката четиримата изтъкнаха липсата на комуникация между тях и Иван Тотев, който е председател на УС. Те обвиниха градоначалника в авторитарно управление. В заявлението им се споменават още като мотиви \"нарушената колегиалност, етичност и диалогичност\", \"задкулисните договорки\" и \"недемократичното управление \n\"В качеството си на независими винаги сме целели да бъдем полезни, а не удобни. Но това са вътрешни проблеми на комуникацията в УС, която, искаме да се надяваме, ще се поправят на принципна основа и с помощта на вас, общинските съветници\", се казва в писмото. Подписалите документа уверяват, че и за в бъдеще ще дават своята гражданска енергия за проекта Пловдив - ЕСК 2019, тъй като \"каузата е по-голяма от всеки един от нас\". \nКметът Иван Тотев каза, че това е много неприятна ситуация, но във Фондация \"Пловдив 2019\" са се сменяли много хора, а важното е Пловдив да бъде успешна столица на културата.  \"Ще попълним състава на УС на сесията на трети август. Радвам се, че отчета на фондацията бе гласуван с пълно единодушие от Общинския съвет\", допълни Иван Тотев.     \n", "date": "2017.07.20", "title": "Оставки валят във Фондация \"Пловдив 2019\""}
{"url": "http://duma.bg/node/149522", "text": "Небостъргачи ще се строят само в три зони в София и няма да има такива сгради в историческия център на града. Това се предвижда в проектозакон, внесен от депутати от ГЕРБ по поръчка на главния архитект на София Здравко Здравков. Предвидено е сгради над 125 м да се проектират на Околовърстното шосе, след тунела за квартал \"Люлин”, след 7 километър на бул. \"Цариградско шосе\" и зад Централна гара. \nИдеята е да не се закрива гледката към Витоша, както и да се съхранят зелените площи, обясни депутатът Александър Ненков. \nТой каза, че през последните десетилетия София се разви като икономически и финансов център в страната. Имало все по-засилен инвеститорски интерес и все повече желание да се строят небостъргачи. Ненков обеща да се търси балансът между неспирането на инвеститорския интерес и запазването на облика на града и зелените площи. \nПо думите му много точно ще се дефинира какво за столицата е \"зелена система\". \"Когато междублоковото пространство или детската площадка попадат в обхвата на зелената система, тяхното предназначение няма да може да бъде променяно\", обясни депутатът.   \n", "date": "2017.07.20", "title": " ГЕРБ със закон заради небостъргачите в София"}
{"url": "http://duma.bg/node/149523", "text": "Само за седмица катаджиите са установили 18 000 нарушения на пътя, като броят им е значително завишен. Преди два месеца те бяха 10 000-13 000. Това съобщи днес комисар Бойко Рановски, началник на \"Пътна полиция\". \nОт началото на годината са издадени 180 хиляди фиша за превишена скорост. Почти 4300 автомобила са с прекратена регистрация заради неправоспособни водачи, поясни Рановски. Заради летния сезон е засилено полицейското присъствие по магистралите и първокласните пътища. \nМесеците юни, юли и август са най-рисковите за катастрофи. За последните три години през летните месеци са загинали по 200 души. Основни причини за възникване на произшествията са нарушенията на водачите, уточни Рановски. Снощи в шест града се проведе национален протест \"Да спрем убийствата на пътя\". Близки и приятели на стотиците жертви на катастрофи излязоха заедно на знакови места в Мездра, София, Пловдив, Варна, Бургас и Русе. В столицата шествието започна от храм-паметника \"Александър Невски\" и продължи до магистрала \"Хемус\". \nПротестиращите настояват за изготвяне на План за действие и създаване на държавен орган, отговорен за управлението на риска от пътнотранспортни произшествия. \n    \n", "date": "2017.07.20", "title": " Пътна полиция е засякла 18 000 нарушения на пътя за седмица"}
{"url": "http://duma.bg/node/149524", "text": "Столичната община дава 12 млн. лева по-малко за градския транспорт за тази година. Това стана ясно след приемането на икономическата рамка за обществения транспорт от ресорната комисия към СОС с около два месеца закъснение. В същото време има увеличение на километрите пробег за транспортните средства. 243 млн. лева се предвижда да бъдат разходите за тази сфера, от които 66 млн. лева ще отидат за електротранспорта, 96 млн. лева - за автотранспорта, а 53 млн. лева за метрото. \nЛидерът на групата на социалистите в СОС Калоян Паргов изрази притеснението си, че този път икономическата рамка се гласува с такова голямо закъснение в средата на годината и настоя да разбере дали парите ще стигнат на общинските дружества. Той попита и дали се очаква и тази година да има неизплатени задължения към общинските оператори. \nПаргов предложи Центърът за градска мобилност да се освободи от отчисляването на дивиденти от печалбата си към Столичната община заради задълженията и заема, които има. Според предложение на зам.-кмета по транспорт Дончо Барбалов ЦГМ ще трябва да даде 7,6% от печалбата си през 2016 г. като дивидент на общината, а за 2015 г. процентът е 13. Заради строежа на третия метродиаметър другото общинско дружество - \"Метрополитен\", бе освободено от отчисляването.   \n", "date": "2017.07.20", "title": "София дава 12 млн. лв. по-малко за транспорт през 2017 г."}
{"url": "http://duma.bg/node/149525", "text": "Депутатите приеха на първо четене вчера спорните промени в Закона за съдебната власт, с които се въвежда забрана за финансиране за съсловните организации от чужди донори. Проектът е внесен от депутатите от ГЕРБ и \"Обединени патриоти\" в началото на юли и предвижда още възможност настоящите членове на съдебния съвет да се върнат на по-добри позиции в съдебната власт след края на мандата им през октомври. \nДепутатите гласуваха още и всички магистрати, обвинени за тежко умишлено престъпление от общ характер, да бъдат отстранявани от длъжност. Всички съдии и прокурори, а не само новоназначените, ще трябва да подават декларация, в която да разкриват своите дейности и членства, с което се гарантира тяхната независимост и равнопоставеност. Въвеждат се гаранции за свободата на професионално сдружаване на магистратите. Съсловните организации пък няма да могат да упражняват дейност, различна от тази, насочена към защитата на професионалните им интереси, както и се предлага в такива организации да членуват единствено лица, които са действащи магистрати. Променя се и начинът на формиране на имуществото на сдруженията с идеална цел, създадени от съдии, прокурори и следователи, както и на професионалните организациите на съдебните служители. Източници на финансирането им може да бъдат само от членски внос, имуществени вноски и дарения от техните членове. \nЗаконопроектът беше гласуван почти без дебати. Изказаха се само Георги Марков от ГЕРБ и Павел Шопов от \"Обединени патриоти\". И двамата акцентираха върху забраната за финансиране, като за тях това е стъпка към по-голяма независимост на магистрата. Марков дори похвали председателя на правната комисия Данаил Кирилов, който е един от вносителите. Комплимент е за него, че го сравняват с унгарския премиер Виктор Орбан, възкликна гербаджията. \nПромените бяха приети със 116 гласа \"за\", 52-ма въздържали се, а 6 бяха против. След гласуването не стана ясно веднага кои са депутатите, които не са подкрепили законопроекта, защото председателстващата Цвета Караянчева не показа резултата по групи. По-късно стана ясно, че социалистите са гласували \"въздържал се\" и \"против\", така, както сториха и на заседанието на правната комисия.  \nПрипомняме, че срещу текстовете за забрана на финансирането на съсловните организации от външни донори се обявиха близо 20 организации. След заръка от главния прокурор Сотир Цацаров и премиера Бойко Борисов шефът на правната комисия от ГЕРБ Данаил Кирилов обяви, че между първо и второ четене ще бъде внесена корекция и от забраната за финансиране ще бъдат изключени държави от ЕС и от Европейското икономическо пространство. След прочитане на доклада на комисията в парламента той повтори това намерение. Ако законът бъде променен така, това означава, че на практика организациите няма да могат да получават средства от САЩ. От фондация \"Америка за България\" разпространиха позиция, в която се казва, че с промените в съдебния закон България отстъпва от евроатлантическите ценности.     \n", "date": "2017.07.20", "title": "НС ограничи финансирането за магистратските организации "}
