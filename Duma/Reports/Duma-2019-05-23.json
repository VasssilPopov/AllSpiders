{"url": "https://duma.bg/misiyata-n192428", "text": "Всяка година около 24 май се сещаме за светите братя Кирил и Методий.  За тяхното и на учениците им дело, което дава на славянските народи писменост. А с това - и дух. И затвърждава православието по славянските земи. Създаването на  писмеността е едно от най-забележителните събития в историята не само на Европа, но и на цялото човечество. То поставя славянските народи сред носителите на културния напредък на нашата цивилизация.   Езикът е един от стълбовете на българщината, съхранил ни през петвековното робство. Представяте ли си? Петстотин години, макар и без да има държава, езикът се използва, писмеността се запазва. Въпреки опитите за потурчване, гърчеене... Днес благодарение на България кирилицата е призната за една от официалните азбуки на Европейския съюз. А триста милиона души по света пишат на нея.  Най-странното е, че именно ние сме на път да се откажем твърде лесно и от писмеността, и от езика си. Общуването с младите хора понякога ми изправя косите. За какво ни е тази кирилица, по-лесно е да пишем с латиница. Какво като навлизат толкова чуждици в езика ни, нали така по-лесно ще се разберем с чужденците, английският език се говори навсякъде. Добре де, знаят го, не искат да го говорят навсякъде, ама ние сме малка страна, така е по-лесно.  Опитите на отцеругателите да подменят духовния код на народа ни вече дават горчивите си плодове.  А какво правим ние, които обикновено около 24 май се сещаме и започваме да се тюхкаме?  От колко време се говори за Закон за езика? Сигурно и тук има лобистки натиск от страна на големите мултинационални компании. По-скъпо и ненужно е да се използва кирилица, за да надписваш стоките с нея.   Ама защо намесваме големите фирми? Гледаш го, открил магазинче или кръчмичка в кварталния трафопост - и тя на латиница, и тя с английско название. Така е по-модерно.   Да не говорим за фирмите, където английският се използва като основен език и названията са побългарени английски думи.  Попадали ли сте на общуване с електронни средства между млади хора (т. нар. \"чат\")? Латиница, шльокавица, английски/американски думи, копирани от американските филми.  Ако бяха живи днес светите братя, тяхната следваща мисия трябваше да бъде по нашите земи.  Но дали щеше да бъде успешна, или щяха да ги нарочат за евроскептици? Нищо, че папа Йоан Павел II ги обяви за \"покровители на Европа\".   Не е лозунг, а вик: ние също имаме мисия - да съхраним нашата писменост, нашия език. И това да бъде заветът ни към следващите поколения. ", "date": "2019.05.23", "title": "Мисията "}
{"url": "https://duma.bg/svetlinite-na-dansinga-n192422", "text": "Кооперативният блок бе на завоя край шосето. През обедната почивка бригадирите средношколци танцуват. След това - с мотиките са пак на дългия ред. Окопават царевицата и се смеят. Вечер всички са на дансинга. През 50-те години на миналия век други села нямаха такова чудо. То бе до автобусната спирка. Мястото - оградено с телена мрежа. В дъното - навес, наричан шапрон, с маси и бюфет. По средата - шадраван със златни рибки и цветни прожектори. До след полунощ музиката на нашите Шайковци свири. Младите танцуват валс, румба или танго. Възрастните му друсват по някоя ръченица или залюляват Дунавското и завършват с Елениното хоро. На някоя гимназистка баба й току се провикне: - Спрете ба! Стига сте скачали! Цял ден сте копали. Нека и танцувалките си починат. Веселията не минават без младежи от околните села. Те идват заради тукашните моми. Така е открай време. Прадядовците им, когато са били на техните години, пристигали с волски коли. Дядовците им - с конски каруци правели кошии по Елията. След години бащите им въртяха педалите на велосипедите и по дигата, по дигата на тумби идваха направо на дансинга. Техните синове вършеха същото - само че с мотоциклети. Днес и децата на синовете им са тук, но с леки автомобили. Не дай Боже утре вместо леки коли да имаме самолети. В такива вечери ергенашите на съседните села и близките градчета ще окупират селото. Перките на хеликоптерите им ще се виждат отдалече. Накацали по баирите, те ще показват за какво са дошли техните пилоти. И това ще стане, пак всичко ще се върти около дансинга. Когато светлинки заплуват по лятното небе, потънали в сянката на стрехите и подпирайки зидовете им, ще се гушат влюбени. Те не чуват далечния удар на тъпана и дрънченето на чинелите му. Не забелязват блещуканията на звездите, нито огнените дири на падащите им сестри. Не разбираш шепота на кавалера, но моминският кикот ги издава... От хорски срам ли, влюбените, макар и ненаситили се, отново тръгват към центъра на селото. Все по-силна и ясна е нощната мелодия на кларинета и тромпета, допълвана от приятните звуци на разтягания до краен предел акордеон. А там, на дансинга, във вихъра на все по-ускоряващото се темпо всеки \"стъпва\" на тъпана, тактът на който съпровожда и барабанът. Желязка и Петър са най-красивата танцуваща двойка. Шахтата за светлините е открита. Кракът на момичето е тук над нея. Петър със сетни сили опита да избягнат опасността. Завъртайки се, падат в дълбоката вода. Изведнъж музиката спира. Развеселеното множество завиква: \"Хайде, Петьо, давай, Желязке!\" Петър се изправя. Разноцветните светлини го заслепяват. Гмурка се и подхваща Желязка. Издигната над водата, тя поема въздух, изскубва се от ръцете му и побягва сред накачулилата ги навалица. Далеч от хорските очи Петър я настига. - Не ща да те видя! - бързо и сърдито изрича тя с посинелите си устни. - Искаше да ме удавиш. - Слушай. - Не искам да те чувам! Изложи ме пред всички. Светлото облекло на момичето бе прилепнало плътно към тялото му. На лунната светлина то изглеждаше като без дрехи. Дни наред из селото се говореше за случилото се на дансинга. Колко пъти Петър й обясняваше, че някой зевзек си е направил зла шега - махнал капака на шахтата. Желязка внезапно полетяла назад и станало къпането. А тя знаеше своето - че щял да я удави. Най-после той не се стърпя: - Абе, ако си беше счупила крака, кой ще те вземе за булка? Макар нощта да бе тъмна, отново радостни слънчеви лъчи огряват моминската душа. В края на лятото, преди Петър да отиде войник, той и Желязка се задомяват. След години се срещаме с него. Стискаме си ръцете. Радваме се. Виждам, че сребърни нишки са започнали да блестят в косите му. За ученичките чарът му бе в неговия перчем, който отново бе над дясната страна на челото му, но вече прикриващ появилите се по него бръчки. Започна с \"как съм, що съм?\", минава през обичаната ни младост и заразказва: - Синът ми вече е голям. Оня ден научавам, че си имал приятелка. Съседките ми изказаха, че често идвала у нас. Щом излезнат на улицата, тя веднага го хващала под ръка. Момичето било хубавичко, даже много красиво. Наскоро моят ми иска пари. Разгеле - викам си. Вадя портмонето и докато ме гледа в ръцете, го питам: - Чувам, че когато с майка ти ни няма вкъщи, посещавало те някакво девойче. Кое е? Откъде е? Слушах Петър. Представих си как синът му се е изчервил, ушите му на божур са станали, както едно време с нас се случваше. Той продължи с отговора на сина си: - Тати, ти си ми казвал, че някога с мама сте се харесали на една от вашите ученически бригади. И ние на бригадата се запознахме с Мариана. Тя е стройна като мама, руса е, с небесно-сини очи. Обичаме се... Той ми приказва, аз го гледам и си мисля: \"Момче, момче-е-е, отдалече почваш. Оттам, отдето и аз тръгнах...\" - Какъв е характерът й? Душата, душата й каква е? - припряно го прекъсвам, разправя ми Петьо. - Отсега нататък ще й гледам душата. - Бързо отвръща синът ми. Подавам му петдесет лева, с поглед ме кара да ги събера поне с още двадесет и не спирам: - Душата й гледай! Да е добра! Да не си като съседа ни Енчо. Жена му навремето е била с най-хубавите крака. Но с тях цял живот го тъпче. Или като оня, дето търсел жена, ама да е гърдеста. Намерил си човекът жена по мерак. Сега тя го пече на шиш. Белите й кратуни отдавна са му тежки, черни гири, които удрят ли го, удрят по главата, че от някогашния му наперен и къдрав алаброс и косъм не остана. Да знаеш, небесно-сините очи се преобръщат на зеленикаво-котешки, а русата коса - на тъмен облак става. Забули ли те, ще те оплете като пиле в кълчища. - Разбирам, че не ме чува и продължавам тихо и съскащо-разгневен. - Важното е момичето да е с добра душа! Само добрата душа се облагородява! Тя дарява мъдрост и стопля мъжкото сърце... Пък разбери какво е семейството й, що за хора са родителите й, на коя от бабите си прилича. - Тъй му рекох на моя син. Дадох му сто лева и изфуча да си опознават душите със стройната, русолявата и с небесно-сините очи... Като че ли с парите сгреших - рече съученикът ми, но с душата - не съм! Само че нашите бригадирски лета се оказаха еднакви - започват с труд и голяма любов, а свършват с женитба и деца... Той замълча. Стоим и се гледаме. Мислите на моя Петьо ме връщат в ученическите ни години. Като че ли чувам да идва отдалече музиката на Шайковци. А нейната свирня - кого ли не радва...", "date": "2019.05.23", "title": "Светлините на дансинга"}
{"url": "https://duma.bg/za-plevelite-v-balgarskiya-ezik-n192419", "text": "Език свещен на моите деди, език на мъки, стонове  вековни, език на тая, дето ни роди  за радост не, за ядове отровни. Иван Вазов Защо бе хора, защо бе приятели добри, защо така лесно и бързо се подценихме с това европеизиране и допуснахме неусетно заплевеляване на родния език с толкова думи чуждици, които са не само трудно произносими, понякога цинични, а и мъчно обясними? Обидно ми е как ежедневно чета  вестници, списания, слушам радиа, гледам телевизии с филмови сериали, при които почти във всеки трети израз или реплика има чуждици и най-вече английски думи, които са лингвистичната основа на американския език. А тръгна ли по софийските улици, вгледан в надписите на фирми, представителства или ведомства, се чудя в коя държава се намирам. И се питам: \"Боже мой, това ли е моята столица?\"  Не, не мразя чуждите езици... Напротив, уважавам ги... Всички народи си имат свой език, традиции, обичаи, които  ревниво пазят и грижовно предават на поколенията си.  Но защо ние, защо ние така бързо се обезценихме, признахме се за второстепенни, вместо да се гордеем с нашия прекрасен матерен език? Езикът на нашите будители, патриоти и родолюбци, които го опазиха през съдбовните изпитания и робството? Език гордост, който се предаваше чист и неопетнен на идващите след нас поколения...  А днес... Неудобно и неприятно ми е да чета, да слушам как списвачи на текстове, говорители по радиа и екрани, в телевизионни конкурси за млади певчески таланти започват да се превземат, кокетничат с чужди текстове и песни, мъчат се да ни се набиват в очите, показват чуждопоклонничество, подражателство, с което се смятат повече европейци и открито се хвалят с еврокултурието си пред останалите хора от околния им свят! И как, как можем да приемем поройно нахлуващите чуждици - думи в нашето ежедневие като: рейнджъри, тийнейжъри, уикенд, брокери, дилъри, килъри, бордове, кеш, номинации, мониторинг, гардове, промоция, окей, барбекю, брифинг и още други? Всички тия чуждици са опасни, неизкореними плевели в българския език, те не ни обогатяват с ценности, а само ерозират нашата българска реч. Но нека, нека сами преценим кои думи какво значение имат. Например \"рейнджъри\" - веднага виждам натруфен човек с груби цветни дрехи, като крокодил, с бронежилетка, бронекаска, с тъмен поглед, въоръжен отвсякъде, готов за бой, агресия, грабеж, убийство, тръгнал за пари да завладява чуждо, независимо къде ще е по света. И как, как да го сравнявам с нашето \"войничета\"? Стройно облечени момчета, момци с миролюбив поглед, очи, пълни с обич към род и Родина, с готовност да бранят Отечеството си. Велик е нашият войник - гордост за бащи и майки. Или пък да оценим и сравним думите \"тийнейджъри\", \"тийнейнджърки\" - трудни за изказване думи... без понятност и със съдържание, което не познаваме? И можем ли да го сравним с нашите звучни думи: \"юноши\", \"девойки\", \"момчета\", \"момичета\", \"младежи\" - думи, от които лъха младост, волност, обич, миловидност, вяра и надежда в бъдещето... А какво значи чуждицата \"уикенд\" - грозна, тежка за произношение дума. И може ли да се сравнява с нашата дума \"отдих\"? Дума с богато съдържание, с пожелание за отмора, спокойствие, среща с приятели и близки хора. Защо трябва да говорим за \"борд\" (на банка, фирма, корпорация) - дума, от която иде намек за пари и неизвестност, за баровци и тъмни хора? Докато си имаме думата \"съвет\", от която идва спокойствие, доверие, упование... Защо да казваме \"промоция\", от която дума усещаме, че се предлага стока с изтекъл срок на годност, позагубила си качествата, предназначена за бедни хора? Защо да казваме платено \"кеш\", вместо платено \"в брой\"? Или вместо \"приключване\", да казваме \"финализиране\"... И как да кажа \"барбекю\" пред нашата сладка българска \"скара\" или българско \"чеверме\"? Да ме прощават и италианците... Не бих предпочел тяхното \"чао\" пред нашата звучна дума \"довиждане\" - дума, пълна с пожелание за здраве, успешен ден, радост и вяра, че пак ще се видим,по живо, по здраво. И-и-и-...  Да продължавам ли с примери? И с определенията, с които наши интелектуалци, някои  дейци в електронните медии и други институции, вместо да ги изключват от своята реч, не само ги използват, но и оправдават тяхната употреба. Те не пазят родния език, а го водят към езиково обедняване, загуба на български ценности, загуба на българска идентичност. Изтръпвам, като виждам, че това става преди всичко чрез засиления внос на американски филми от най-ниска проба, които  завладяха големия и малкия екран и почти прогониха европейското и руското кино.. Не по-различни са предаванията в българския ефир, където пошли американски шлагери се леят почти денонощно.  И тук логично се питам: къде е държавната стратегия за развитие на националната ни култура и духовност... Къде е крещящо нужният ни закон за запазване и съхранение на българския език? Питам, защото, доколкото знам, в повечето страни от ЕС има отдавна приети закони, правилници, наредби, защитаващи националната им култура и език. Достойните общества в самоуважаващите се страни не допускат никакви компромиси с такива ценности като роден език и духовност.  Страхувам се и от нещо друго... Особено в последно време сме свидетели на още по-насочени действия на определени хора да налагат чуждия стандарт на общуване като модернизъм, свързан с времето, в което живеем, без да усещат пристъпа на голямата угроза от унищожаване на националната ни самобитност, бит и традиции. Американизацията на българската реч е обида за многовековния ни майчин език и духовност. Защото идва логичният въпрос - докъде ще стигнем, ако така продължаваме... Е, ясно е... Ще дойде залезът.  Но така се получи. Прекалено бързо си  отворихме  границите за всичко, в това число и в душевния си мир. И питам се в моята скромна душевна обител, откъде и защо споделям тая човешка тревога? Това ли сме ние, българите, в  една от най-старите държави в Европа? И ще  останем ли безмълвни към днешното ни говоримо и книжовно ежедневие? Езикът ни да бъде претопен и след време да бъде втори език в Отечеството ни, та даже да бъде и забравен? Ще каже някой: глобализация... Глобализация ли? Подтекстът е ясен... И очевиден... Вече живеем в духовна мизерия, която е по-страшна от материалната.  И тук подкрепям напълно становището на нашия литературен анализатор Панко Анчев. Люшкането към един или друг покровител и оправданието му всеки път с нов цивилизован избор, извършено от държавата и нейната власт, обезсилва националното ни самосъзнание. Националният ум и българските писатели са длъжни да разобличават постоянно ежедневната вече практика на постмодернистите да очернят българското и да насаждат така наречените европейски ценности. Аз не разбирам тия ценности, които ни водят към унижение и духовен разпад. Нека да мислим, нека се стреснем, докато още не е станало късно. Докато сме родолюбци и се гордеем  със звучния си и мелодичен майчин език.  ", "date": "2019.05.23", "title": "За плевелите в българския език"}
{"url": "https://duma.bg/da-te-pogali-papa-rimski-n192415", "text": "Българската Коледа, българският Великден - умираме да национализираме големите християнски дни за участие в пиар акции. Сега иде българският 24 май и голямата пиар атракция, с която медиите го отбелязват, е аудиенцията на поредната делегация от висши политически лица при папа Римски. Училищните дворове по кварталите отдавна пустеят на този ден, минава за неприсъствен, но за присъствието при папата задължително всички са осведомени.  В този Ден на знанието стават всякакви чудеса - един просветен министър преди няколко години призова децата да не се морят толкова с учене, ами повече да играят. Един президент не другаде, а пред паметника на светите братя Кирил и Методий поиска да сменим кирилицата с латиница, за да сме се \"европеизирали\". Но най-голямата атракция си остава докосването до папата. Пак президент, но следващ - не онзи с латиницата, през 2012 г. замъкна във Ватикана огромно стоманено 200-килограмово яйце, с кичозно позлатени люспи отгоре. Премиерът ни днес пък се тупа в гърдите, че вече \"три папи са го галили по главата\", може би чака четвърти... Само за последните четири години Борисов два пъти бе водач на височайшите ни делегации в Рим (2015 и 2018 г.), другите два пъти го изпревариха двама президенти - Росен Плевнелиев през 2016 г. и Румен Радев през 2017-а. Дотолкова свикнахме с тези \"посещения при папата за 24 май\", че никой не се и запитва: а какво търсят висшите ни държавници, плюс куп министри и депутати, при главата на Католическата църква точно на 24 май - деня, в който отбелязваме държавообразуващата българска просвета, създаването на собствените ни букви, на собствената ни православна книжнина и на собствения наш цивилизационен принос в световната и европейската култура? Би трябвало папата да дойде да се кланя в България на нашата основополагаща европейска култура. А политиците ни да правят върволица не във Ватикана, а при патриарха в София!  Именно с решенията на Преславския събор през 893 г. българският език заменя гръцкия в богослужението и с това става официален език на българската държава. Тази държава, която благодарение на един просветен владетел - княз Борис и сина му Симеон Велики, приютява подгонените от Запада ученици на светите братя и от нея тръгват покръстването на другите славяни и четмото им. За нея големият френски българист проф. Роже Бернар написа: \"Езикът на този пръв разцвет на славянската писменост и култура не е никакъв друг, а старобългарският. Този език надживя всички опити на чужди нашественици за претопяване благодарение на твърдостта на българския народ, на неговото желание да съхрани всичко българско, особено българското слово, което често е било застрашавано, но никога не е било покорявано\". 364 дни в годината се бием в гърдите, че сме дали на света нещо голямо и че вярата, езикът и духовността са ни превели през пет века робство. А на 365-ия ден захвърляме достойнството си като овехтяла дреха и отиваме да се кланяме в папските нозе. И клетата ни журналистика след обилните описания на т.нар. аудиенции от кумова срама накрая добавя едно изречение: \"...делегацията посети църквата \"Сан Клементе\" в Рим, където е погребан Константин-Кирил Философ\". Разбира се, благословията, която папа Андриан II дава през 868 г. на делото на Кирил и Методий, на служенето на църковнославянски и на православната книжнина, има своето историческо значение за, казано най-общо, равнопоставянето на две големи европейски култури - източната и западната. Но щяха ли да са тъй радушни обятията на тогавашния папа, ако Кирил и Методий не бяха донесли в Рим спасените от тях в Крим мощи на четвъртия римски папа св. Климент, убит през I век? Всъщност, политиката винаги се е намесвала и в божиите дела. Хайде да си спомним, че през 2017 г. визитата на българската делегация във Ватикана в чест на сакралната за нас дата 24 май бе отложена с няколко дни заради... посещението на американския президент Доналд Тръмп при папа Франциск и заради участието на президента Радев в срещата на НАТО в Брюксел. А нима именно натискът Македония да бъде вкарана в НАТО не доведе до това Бойко Борисов послушно да \"преотстъпи\" българската история на югозападната ни съседка? И тя много ловко си присвои дори Кирил и Методий. А присъдружните на властта медии елейно чуруликаха в описанията си през 2018 г. как българската и македонската делегация на 24 май заедно са отишли при папа Франциск и в църквата \"Сан Клементе\" да почетат Константин-Кирил Философ. Ами тогава защо рипнаха срещу думите на Путин, че \"славянската азбука е тръгнала от македонската земя\"? Щом Северна Македония отбелязва празника на буквите и на Кирил и Методий, значи се приема, че македонската земя е тази, от която те осъществяват делото си...  Колкото до \"Сан Клементе\" и гроба на Кирил, нека добавим, че там всички държави, които ползват кирилица, са оставили паметни плочи. Още през 1929 г. цар Борис ттт става първият ни държавник, поставил такава плоча. А през 1975 г. е монтирано мозаечно пано, изобразяващо светите братя, с надпис: \"На славянските първоучители от признателния български народ\". А на венец встрани е изписано: \"На създателите на българската славянска писменост от Тодор Живков, Председател на Държавния съвет на Народна Република България, юни 1975 г.\" С две думи - от Живков през 1975 г. тръгва традицията висши наши политици да посещават Рим за 24 май. За тази година засега единствено от стената във фейсбук на шефката на парламента Цвета Караянчева стана известно, че тя с радост ще води българската делегация - демек, папата и нея ще погали по главата...    ", "date": "2019.05.23", "title": "Да те погали папа Римски"}
{"url": "https://duma.bg/s-chuzhda-pita-pomen-star-n192421", "text": "Грам почтеност, нула убеденост. Депутати - крушки изгорели?  Отгатнете - колко вата,  ги е водила съдбата? Вехти китки от бездария, пак ли ще стъкмят гербарий, ненаситни за аванта - от изпоскана софра? Докога кратунки празни, ще тършуват из хазната? А пишман \"сурат-измами\", плачат за \"апартаменти\", дето спят в райе-пижами... кротнали се за години - зло избрали за възглаве: \"нагли\", \"подли\" и \"крадливи\". Уж \"Европата\" ги чува: \"кръволокът\" го е казал - папагала го повтаря, лук мирисал, но не ял. Затова е папагал. Тях Европа ги очува, но не бърза да очисти развилнялата се сган. Краставият слугинаж не мърсува по веднъж. Не мирясва и по дваж - скрит из бъзе за кураж. Само сменя господар и пъдарят му е цар. Не признава за порода - собствения си народ. Празни очи, пълен срам, Цвете не е, ни отрова.  Папагала -  вот народен с човката си ще прецака. Закъде в епоха нова   панаир без папагал?!", "date": "2019.05.23", "title": "С чужда пита -  помен стар"}
{"url": "https://duma.bg/velin-georgiev-se-preseli-v-dumite-n192420", "text": "Един доблестен мъж напусна нашия несправедлив и жесток свят. Поет и прозаик с могъща дарба, необикновени прозрения и гениални проблясъци. Верен приятел. Чист човек. Раним, понякога - до беззащитност. Любвеобилен и добър. Всички знаем как всеотдайно и истински обичаше той.  Роден през 1933 г., той живя в три епохи. И трите бяха немилостиви към него. Но той запази вярата си в човека въпреки обезчовечаването на човека. Запази вярата си в словото въпреки обезценяването на словото. Автор на множество книги: поезия, проза, литературна критика и публицистика. С това, което написа, той остави забележима диря в нашия културен живот. За него ще се говори, когато всичко в българската литература дойде на мястото си и преходното отпадне. Голямото от разстояние се вижда. А Велин бе и е голям във всичко. Дори едно от разностранните проявления на писателската му мисия да вземем, ще се уверим, че е така: Велин Георгиев като главен художествен ръководител на Националния литературен салон \"Старинният файтон\" или, по израза на приятеля му Анжел Вагенщайн, като \"Главен файтонджия на републиката\". Велин създаде салона през 1994 г. и през годините го превърна в едно от култовите културни средища. Това е първият литературен салон, който започна да функционира през 90-те години и се съхрани до днес - вече 25 лета. Което ще рече, че съществуването на Файтона е необходимо за литературата, че салонът гради съществена част от най-новата ни литературна история. Салонът, разбира се, е и свидетелство за устойчивостта и жилавостта на неговия създател. Велин Георгиев го превърна в съсредоточие на духовност. Подаде ръка на мнозина от нас. И ни каза добрата дума. Дали я заслужавахме - друг въпрос. Велин Георгиев събра словото си, прозвучало от Капрата, в няколко сборника - летопис за това как в смутно и нефелно за литературата време литературата може да устои. С право можем да наречем Велин Георгиев Строител на съвременната българска литература. Той заиграваше със смъртта. Глумеше се над нея понякога. Друг път я ухажваше като любима. Или я гледаше изпод вежди, както само той можеше да гледа, и я предизвикваше. Не се страхуваше от нея. Отдавна бе превъзмогнал страха. \"Знам деня на своята смърт - ми казваше - и дори чувам думите, които ти ще кажеш за мен.\" Не вярвах, че този ден ще дойде толкова скоро. Колкото и да му бе трудно и болно, той кипеше от енергия, чертаеше планове, работеше, не спираше. Все още не вярваме, че ни напусна. Да, той отдавна шеташе между световете, според както много пъти бе писал, ето: Разпиляхме се  по двата свята: и по Този, и по Оня свят. Свети Георги, дай ми своя ат,  да обходя  своите  събратя. Дай ми,  свети Георги, бърза коня, да си видя Този свят  и Оня. И все ни се струва, че Велин просто е решил да обходи своите събратя от другата страна, от оня свят, и всеки миг ще се върне, ще се обади по телефона, за да ни прочете стихотворение, топло-топло, току-що написано.  Само че реалността е такава, каквато е. Велин Георгиев се пресели в думите. И ни остави сами. Но ние сме сигурни, или поне аз съм сигурна, че той пак ще обхожда световете. Само че в обратна перспектива. Но какво значение има перспективата за безсмъртния и безкраен дух? Почивай в мир, приятелю! Ти имаше нужда от мир. Макар че... Казвам \"почивай в мир\" и вече знам. Ти няма как да бъдеш мирен там, където отиде. Ти - вулканична душа. Ти - бунтовна кръв. Ти - метежно сърце. Ти, който само преди дни заяви от страниците на \"Дума\": Ето съм. Да, вече си. Бъди! Ще те носим в сърцата си.  Благодарим ти за всичко. И те чакаме да наминаваш на своя ат, на бърза коня от оня свят на този - за да рязваш главите на змея, на злото тук, които все се множат и множат. А и просто така - за да ни виждаш. С Богом! На 15 май т. г. опустя капрата на Националния литературен салон \"Старинният файтон\", отиде си завинаги от нас внезапно неговият неуморим, вдъхновен кочияш, едно от най-ярките имена, емблематична фигура в съвременния ни литературен живот.  Велин Георгиев е роден на 21 ноември 1933 г. в с. Крупник, Благоевградска област. Отрано намира своето спасение в необятния и примамлив свят на книгата. Завършва успешно журналистика, работи и учи известно време през младите си години в Ростов на Дон (в бившия Съветски съюз), но се завръща в родината си, за да се посвети на нейния духовен просперитет. Неговият трудов път минава през редакциите на вестниците \"Патриот\", \"Звезда\" - Кюстендил, окръжния благоевградски официоз \"Пиринско дело\", за да продължи в Радио Благоевград и националното ни радио в столицата, сп. \"Съвременен показател\" и други издания. Заедно с това Велин Георгиев настъпва неудържимо и в творческия свят на поетичното слово, където разкрива своята истинска творческа, човешка и философска същност. Изключително труден обаче се оказва пътят на честния и непримирим творец към конформистките редакции и издателства. Но неговото чисто и искрено поетично слово трудно се провира през иглените уши на безразсъдната цензура. Достатъчно е само да си припомним злополучната участ на гневната поема \"Чужда кръв\", посветена на болната му майка, чието спасение и връщане отново към живот се нуждаело от незабавно преливане на чужда кръв, която понякога не достигала. Творбата се среща за пръв път с читателите си в ГДР, за да изплаче непоносимата болка на наранения й автор. А у нас цели 27 години нежеланата \"Чужда кръв\" обира праха, наслояван бездушно в чекмеджетата на местните раболепни редакции.   Дълги години неудобният и нестандартен \"непослушен\" Велин Георгиев е трън в очите на всевъзможните политически номенклатури и успява да разчупи ледовете чак през далечната вече 1972 г., когато се явява пред нашата читателска публика с дебютната си книга \"Тук съм\". Появата на тази стихосбирка привлича веднага като магнит погледите на четящата ни общественост, нашумява и в писателските и издателските среди, които довчера раболепно си затваряха очите пред заглушавания му и пренебрегван талант. Следва една внушителна поредица от стойностни, силно въздействащи в емоционален и художествено-естетически план издания. Сред тях се открояват със завладяващия си чувствен поетичен изблик книгите му \"Присъствена книга\" (1976), \"Искам думата\" (1980), \"Кръщелно свидетелство\" (1982), \"Спасение\" (1984), за да стигнем до едно от последните му заглавия - \"Висока цена\", което се появи през 2018 г.   В респектиращата си поезия и публицистика витае непримиримият му дух. В стиховете му ни завладява острата му социално-гражданска позиция, възрожденската обич към родината, горещото му съпричастие към нерадостната съдба на бедните и незаслужено угнетените. В същото време в стиховете, както и в публикациите му в печата усещаме рязката различност и другост в творческото поведение на автора при отразяване сложната и противоречива гама в генезиса на днешната социално-психологическа действителност. В творчеството му оживява драматичният образ на нашия съвременник, заставен да изнемогва и се бори срещу безпрецедентната низост, уродливост и падение на днешния жесток ден. Но както в човешки, така и в творчески план поетът никога не сложи оръжие и си остана безкомпромисен в борбата против ширещите се социални и житейски неправди. През 1994 г., в условията на все по-задълбочаващата се пагубна социално-икономическа и духовна криза, за да насърчи и повдигне падналия дух на своите колеги, труженици на художественото слово, се заема сам и полага основите на литературния салон \"Старинният файтон\". И неслучайно негово седалище става столичната къща музей \"Димитър Благоев\", която се превръща в национален притегателен център за популяризиране на литературните ни творци. И в продължение вече на четвърт век, до сетния си земен ден, той е негов вдъхновен художествен ръководител на обществени начала, давайки всичко от себе си за разцвета на родната ни художествена литература. В литературния салон са представени повече от хиляда произведения на наши автори от столицата и страната. Да не говорим за десетките литературни четения и тържества, посветени на изтъкнати и приносни български писатели и поети. Междувременно неговият уважаван, търсен и всепризнат \"Файтон\" е гостувал неведнъж през годините в различни градове и краища на родината ни.  Жалко, че този своеобразен знаменосец на социално-гражданската ни и патриотична поезия, незаменим публицист и общественик си отиде от нас, макар и на достолепна патриаршеска възраст. Но Велин Георгиев за щастие не умря, преди да умре, и извървя достойно и с чест своя житейски и творчески път, оставяйки светла, приносна диря в непомръкващия свят на отечествената ни духовна съкровищница.", "date": "2019.05.23", "title": "Велин Георгиев се пресели в думите"}
{"url": "https://duma.bg/detsata-za-24-may-n192416", "text": " 7 години - Какво знаеш за Кирил и Методий? - Знам, че те са създали азбуката. Най-хубавото нещо е нашата азбука. - Защо празнуваме 24 май? Празнуваме го, защото е празникът на Кирил и Методий и на буквите. - Как смяташ, трудно ли е да се измисли азбука? - Да. Много е трудно да се измисли азбуката. Те са я създали, за да имаме много ум. Трудно е, защото те много са се старали да измислят всички тези букви. Които не са малко. - За какво са ни книгите? - Книгите са, за да имаме много ум. - А какво ще правим без книги? - Не можем да правим нищо, защото без тях не можем да учим, не можем абсолютно нищо. Книгите ни учат защо изригват вулканите и как са изчезнали динозаврите. Иначе кой ще ни учи на такива неща?   5 години - Какво знаеш за Кирил и Методий? - Кирил и Методий са солунските братя, които са написали българската азбука. Те са от град Солун.  - Защо празнуваме Празника на буквите? - Ако нямахме българска азбука, нямаше да можем да говорим лесно и нямаше да знаем кои букви употребяваме. Нямаше да пишем добри и лоши думи. Щяхме да пишем с пръсти и пръчки или и с рисунки по стените. Затова трябва да има празник на буквите.  - Какво щяхме да правим без книги? - Ако нямаше книги с нашите букви, нямаше да можем да четем. Любимите ми книжки са \"Приказки по телефона\", за котарака Финдъс и дядо Петсън и приказката \"Неродена мома\". - А имаш ли си любима буква? - Любимата ми буква е Д, защото името ми започва с Д. Любимата ми дума е дърво - започва с Д и завършва с О, а О също ми е любима буква.   4 години - Какво знаеш за Кирил и Методий? - Те са направили българските букви. Те са двама братя. По-големият е Методий. Нарисувани са като дядовци, Кирил е по-младият и е с по-малка брада. Методий е с по-дългата. - Трудно ли е да се измисли азбука? - Трудно е, защото преди това не знаеш как се пише нито една буква.  10 години - Какво знаеш за Кирил и Методий? - Знам, че са двама братя, на които се дължи създаването на глаголицата. - Защо празнуваме 24 май? - За да отдадем почит към Кирил и Методий? - Трудно ли е да се измисли азбука? - Да, според мен е трудно да се измисли азбука. И освен че е трудно да се измислят буквите, също толкова трудно е да се измислят и думите. От личен опит знам, че е трудно, защото вчера например, в час по руски трябваше да си вземем от руската азбука 7 букви и с тях да напишем колкото е възможно повече думи. Което беше наистина трудно. И мога да си представя какво им е било на Кирил и Методий.  - За какво са ни книгите? - Най-вече за да увеличим речника си. - А какво бихме правили без учители?  7 години - Какво знаеш за Кирил и Методий? - Те са измислили българската азбука. Кирил е измислил буквите, а Методий е преписвал много книги. Те са от Солун. Баща им се е казвал Лъв, а майка им Мария. - А защо са го направили? - За да могат българите да четат книги на своя си език. Защото преди това са писали и чели на гръцки, а не на родния си език. - Трудно ли е да се измисли азбука?  - Сигурно е трудно, защото трябва да измислиш как да изглеждат всички звукове и да не се повтарят. - Защо празнуваме Празника на буквите? - Защото без букви нямаше да можем да пишем и да четем и нямаше да можем да разбираме какво се случва по света. - Какво щяхме да правим без книги? - Нямаше да знаем нищо, защото книгите ни учат на доброта, на знание и на много други неща. - Защо казваме, че науката е слънце? - Защото слънцето огрява над целия свят и никой не може да съществува без слънце. Така и науката трябва на всички, дава им светлина, нужна им е да съществуват.  10 години - Защо празнуваме 24 май? - Празнуваме Деня на буквите, защото делото на двамата братя Кирил и Методий е важно за българите. Ако не са били те, сме щели да пишем с чужди букви. Може би нямаше и да можем да пренасяме информация от миналото си, да четем историята си.  - Знаеш ли за други азбуки освен нашата? - Не знам защо някои българи пишат български думи на латиница. Може би мислят, че така чужденците ще ги разбират.  - Какво щяхме да правим без книги? - Без книгите нямаше да можем да се развиваме и да пазим историята. - Имаш ли си любима буква? - Моята любима буква е Л. Любимата ми дума е листо, защото ми звучи. ", "date": "2019.05.23", "title": "Децата за 24 май"}
{"url": "https://duma.bg/prof-zlatimir-kolarov-smisalat-na-zhivota-e-da-davash-n192418", "text": "Проф. Златимир Коларов, д.м.н., е автор и съавтор в над 565 научни труда, на 12 художествени книги и 14 киносценария. Негови разкази са публикувани в специализирани литературни издания на английски, френски, немски, испански, руски и румънски език. Председател е на Българското медицинско дружество по остеопороза и остеоартроза и на Съюза на писателите лекари в България \"Димитър Димов\", заместник-председател на Българското дружество по ревматология, заместник-секретар на UMEM (Международен съюз на лекарите писатели).  Член на Съюза на учените в България, Съюза на българските писатели, Съюза на българските филмови дейци - секция \"Сценаристи\", Съюза на журналистите в България, Българската асоциация на филмовите, театралните и радиосценаристите, Общество на литературния кабинет \"Димчо Дебелянов\", на Управителния съвет на Българската асоциация по изучаване и лечение на болката. - Не мисля, че двете си противостоят, по-скоро се допълват. Скоро си говорих с писателя Борислав Бойчев по повод на най-новата ми книга и той каза: \"Разказите сами идват при теб. Всеки болен, който пристига със своята съдба, със своите вълнения, със своите тревоги и надежди, е неизчерпаем източник на сюжети, на образи, на слова, на фрази. Така че гледам на писането като на продължение на моята основна дейност - медицинската, с други средства. Докторът освен тялото трябва да лекува и душата. Двете са неразривно свързани.  - Бях на 11 години. От училище в покрайнините на града се преместих в базово, където учеха изявени деца. Бях изпуснал часовете по немски в началото, но учителката не ме освобождаваше и аз, за да си запълня времето, започнах да пиша първия си роман за цар Калоян. Винаги съм искал да бъда писател и сценарист. Но родителите ми са лекари и покрай тях избрах медицината. Безкрайно благодарен съм и на един приятел на баща ми - летец, който ми каза, че медицината дава други преживявания, друга пълнота и усещане за живота, благодарение на контакта с хората и усещането, че си помогнал някому. В медицината водеща е логиката, до голяма степен безпристрастието. Докато в литературата основно е пристрастието към човешката съдба. Във всички случаи това създава особено усещане за пълнокръвен и пълноценен живот.  - Да, това е най-важното - читателите да имат нужда от творбите ти. Не само в писателската, но и в другите професии. Така е и при лекаря, при обущаря, при инженера... Когато човек прави нещо за себе си, то няма абсолютно никакъв смисъл. Това е дълбокото ми убеждение. Ако ние не сме полезни на хората, няма никакъв смисъл да идваме на този свят. Писателят обикновено търси смисъла на живота. Аз мога да кажа, нека не звучи високопарно, че го намерих и го написах в една от притчите в романа \"Безкрайни бели полета\", който получи наградата на Съюза на българските писатели. Там главният герой стига до извода, че смисълът на живота е да даваш. И наистина ние идваме на този свят да дадем: живот, закрила, знание, здраве... Това е смисълът и трябва да го осъзнаем, за да бъдем наистина пълноценни максимално. Не можеш само да искаш да получиш, без да дадеш. Започнах да публикувам късно, макар че винаги съм писал. Много висока е моята автоцензура, не допускам нещо, което не съм убеден, че е добро, да стигне до читателя. Мой пример са българските класици и специално Йовков, опитвам се да се съизмервам с тях. Публикувам по-активно от 20-ина години. Държа много на писателя Георги Марковски, който беше редактор в сп. \"Септември\". Занесох му един разказ. Той го погледна и много деликатно каза, че разказът е добър, една приятна история, но не е на нивото на списанието. И поиска да му донеса друга. Публикува едва третия разказ, който му представих. Именно този разказ - \"Бедната душа\", влезе като една от новелите и в най-новата ми книга \"Среднощен етюд за стари глупаци\". Другата причина да започна късно да публикувам е голямата ми ангажираност в медицината и неистовото желание да се развивам и да правя кариера в тази област.  - Аз съм зодия Близнаци. Така че - и двамата. Единият е епикуреец, другият е скептик, единият обича логиката, другият - емоцията. Нещата вървят паралелно. Много добре си разпределям времето, до секундата, и успявам до обяд, когато съм в клиниката, да работя в областта на медицината, а като се прибера вкъщи, се отдавам на литературата. Вечер излизам да спортувам, обичам да плувам. Има време за всичко.    - По различен начин. Всяко нещо се ражда само за себе си. Трябва да си готов да получиш това послание. Например романът ми \"Безкрайни бели полета\" започна от едно изречение, което ми хрумна преди лягане. След това ставах няколко пъти през нощта, за да записвам различни моменти. Така постепенно се получи и този роман за твореца и за цената, която плаща той, за да създаде своята творба. Интересното за романа, което е заложено интуитивно, е, че той съдържа седем абсолютно еднакви като форма новели, всяка сама за себе си, в които има 12 сюжетни линии. Много е важно за един роман да напипаш формата, което е много трудно, понякога отнема години. \"Безкрайни бели полета\" има и друго послание: Животът е най-ценното нещо, което трябва да се приеме и което трябва да съхраним на всяка цена, при всякакви обстоятелства. На пръв поглед звучи като лозунг, но казано чрез думите на един самоубиец, придобива друго значение. Сега се подготвя и филм по романа, в главната роля ще бъде Юлиан Вергов. - По принцип пиша бързо, стига да стъпя веднъж на пътеката. Романът ми отне дълго време, но аз работех и върху много други неща паралелно. Винаги съм си задавал въпроса: какъв е стилът ми? Повечето големи писатели имат собствен стил, който ги отличава от останалите. Например всеки може да познае Чехов, Радичков. Аз обаче съм различен в цялото си творчество. Първо, творбите ми са писани в различни периоди от живота ми и второ, искам да овладея словото във всичките му форми, във всичката му експресивност. Например моите лекарски разкази са изчистени късове от живота такъв, какъвто е - без поетизиране, идва пациентът при теб и споделя чувствата си, болките си. Много важно е да почувстваш в тази изчистеност човешката съдба, в която винаги има по една сълза. Това прави литературата стойностна. Често редактирам разказите си, като ги съкращавам значително. Защото, когато пишеш, обикновено робуваш, без да искаш, на свои клишета, които се оказват излишни.  - Като и при всеки друг човек - да дава. За мен едно произведение трябва да отговаря на четири критерия. Първо, да има интелектуална провокация. Ако я няма, говорим за ширпотреба. Второ, да има последействие. Като затвориш последната страница, мислите да продължат да те тормозят, да остане емоционалната памет. Оттук следват и другите два критерия: усмивка на лицето и сълза в окото. Трудно е, но се стремя да го постигна. По този повод си помислих: аз имам и хумор, и сатира, имам всичко и творбите ми са различни като стил. Тогава кое е общото в тях? Опитах се да ги погледна максимално безпристрастно и разбрах, че това е образът на главния герой - чувствителен, емоционален човек, който се вълнува от много неща. Който е готов да пророни сълза за другите, но може и да се надсмее над другите, както и да се самоиронизира, да се надсмее над себе си.  Смятам, че добрият разказ се получава с много вълнение, с много мислене, с много търсене. Ако успееш да откриеш връзките, понякога дори мистични, нереални, между нещата, които виждаш и които ти се случват. При мен поне няма случайни неща.  - Огромно удовлетворение и добро финансово състояние.  - За мен най-голямото задължение са очите на пациента. В тях има всичко: молба, болка, тревога, надежда. Това са очите, които ме карат да им давам всичко от себе си, без да се замислям. И когато виждаш в тях благодарност, че си помогнал, че си спасил живот, удовлетворението е огромно и много зареждащо.  - Имал съм предложение за работа в чужбина и въпреки че държавата ме е оценила много ниско от финансова гледна точка, и за момент не съм се колебал да остана тук. Минах през всичките моменти на безпаричие, на икономии. Винаги обаче съм се чувствал най-добре тук, в България. Определяща е и страстта ми към литературата. Имам нужда от постоянен контакт с езика, с творчеството. Смятам, че тук ми е мястото. Не съжалявам. Постигнах много повече, отколкото ако бях отишъл на Запад: и като специалист, и като творец. Имам една лекция - \"Магията на словото\". В нея много добре разделям различните стилове. Между научния, научнопопулярния и художествения стил има само едно общо нещо: работим с един и същ материал: езика, но по коренно различен начин. Докато научният обяснява, художественият внушава, а научнопопулярният разказва. В тези три стила съм писал почти всичко. Имам дори книги с хумор и сатира. Когато работех над тях, разбрах, че да имаш чувство за хумор означава да разказваш по смешен начин за тъжни неща.  - Ох, да ти кажа, болка ми е тази наша днешна България и най-вече разединението на нацията, озлоблението, политическите борби. Резултатът е налице. Младите искат да живеят сега и тук и ние им дължим това. Наше задължение е да им осигурим добър живот в България, за да се върнат. Ако не можем да го направим, те си вземат шапката и заминават. А най-хубавото на тази страна не е нито красивата природа, нито четирите сезона, нито чушките и доматите. Най-хубавото са младите хора. А ние ги изгонихме. Изгонихме ги с тежките политически борби, с това, че не се преборихме с корупцията, с мафията. Срещам ги, като пътувам по света - много млади българи, и те ми казват едно и също: всички искаме да се върнем в България, но какво да правим, като няма работа, няма перспектива. Аз самият винаги съм бил реалист с оптимистичен оттенък, налага ми го професията. Но тук вече съм песимист, защото ние нищо не правим. Не е въпрос да има свобода на словото, а да има чуваемост. Преди имаше цензура, но имаше и езопов език, с който можеш да кажеш всичко, и имаше огромна чуваемост. Сега можеш да кажеш всичко, но чуваемост няма. Дали защото хората са претрупани от информация, дали поради други причини.  - Когато осъзнаем, че всичко е и в нашите ръце, когато сме наясно със себе си. Не е въпросът да оцелеем физически. Имаме и друга мисия: да подобрим живота на нашите деца, да направим България едно нормално място за живот.  - Така е. Това е пословичен балкански не просто егоизъм и егоцентризъм, а индивидуализъм. Въпреки всичко аз вярвам, че във всеки един от нас има хуманизъм. Въпросът е да му дадем свобода, да му дадем възможност да се изяви.  - Това, което казах по-рано: животът е най-ценното нещо, което трябва да съхраним на всяка цена при всякакви обстоятелства. И още нещо, пак от моя роман: най-голямото благо е да помогнеш на слепеца да намери пътя, защото един слепец на пътя е страшно много.", "date": "2019.05.23", "title": " Проф. Златимир Коларов:  Смисълът на живота е да даваш"}
{"url": "https://duma.bg/yaninite-devet-bratya-otnovo-v-parviya-ni-operen-teatar-n192423", "text": "Софийската опера и балет ще представи операта \"Янините девет братя\" от Любомир Пипков на 24 май от 16 ч. и на 25 май от 19 ч. в Софийската опера. Диригент е Жорж Димитров. Спектакълът с великолепното режисьорско решение на Пламен Карталов бе представен с голям успех при гостуването на Софийската опера в Болшой театър м. г. За постановката на \"Янините девет братя\" режисьорът академик Пламен Карталов и директор на Софийската опера и балет казва: \"Имаме интересен пример с тетралогията на Рихард Вагнер \"Пръстенът на нибелунга\". За него всички казваха: \"Кой ще я гледа и слуша?\". А в Софийската опера дойдоха хора от цял свят, които прелетяха морета и океани, за да се запознаят с четирите опери от \"Пръстена\". Аз съм сигурен, че \"Янините девет братя\" не бива да се изпуска от никого. В нея са участвали най-големите български певци - в постановките от 1937, 1961 г. След това операта на Пипков е играна в Русенската и Старозагорската опера. Сега тя се връща отново на сцената на първия ни оперен театър, защото е писана за него.\"", "date": "2019.05.23", "title": "\"Янините девет братя\" отново в първия ни оперен театър"}
{"url": "https://duma.bg/georgi-andreev-s-kontsert-v-parvo-studio-n192426", "text": "Оркестърът за народна музика на Българското национално радио с диригент Димитър Христов и Оркестърът на НФА \"Филип Кутев\" за първи път в своята история ще свирят заедно в чест на 50-годишнината на Георги Андреев на 23 май от 19.30 ч. в Първо студио на БНР. В концерта \"Момина луна\" ще прозвучат познати и премиерни произведения на световноизвестния музикант. Специално участие ще вземат солистите и хорът на ансамбъл \"Филип Кутев\". Маестро Георги Андреев е композитор, диригент и гъдулар. Създател е на над 400 песни и пиеси за оркестър, хор и солисти. Произведенията му са белязани от фолклора, заредени с много енергия и с мащабно и експресивно звучене. Свирил е с музиканти като Робърт Плат и Найджъл Кенеди. Носител е на много награди за композиция. От 2000 г. е главен диригент на Националния ансамбъл за народни песни и танци \"Филип Кутев\".", "date": "2019.05.23", "title": "Георги Андреев с концерт в Първо студио"}
{"url": "https://duma.bg/gergana-romanska-24-may-ni-sabuzhda-i-ni-pripomnya-koi-sme-n192412", "text": "- И аз, като един първокласник, пристъпих неуверено в класната стая, но веднага разбрах, че няма по-невероятна професия. Тя е динамична и много емоционална. - Още когато бях ученичка, исках промяна в образованието. Реших, че аз мога да допринеса за тази промяна. Майка ми е всеотдайна учителка и тя ме мотивира и ме вдъхновява и аз да бъда такава. Хората много често казват, че учителската професия не е избор, а призвание. Аз смятам, че това е моето призвание в живота. - Харесва ми работата с деца. Чувството на удовлетвореност от обучаването и възпитаването на тези малки хора. Оставяш по частица от себе си във всеки един ученик и го виждаш как израства и се развива като личност и става човек. - С една дума - интересно. Тяхното неспирно любопитство към заобикалящия ги свят ги превръща в истински изследователи, впускащи се в приключения, търсейки знания. А за мен е удоволствие да ги поведа по пътя на знанието, да им помагам и да ги напътствам. Уникално е чувството да бъдеш част от този процес на разширяване на техния мироглед. - Искам да ги науча на всичко онова, което ще им бъде необходимо не само в училище, но и в живота. Най-вече на това да бъдат хора, да си помагат, да се подкрепят и да умеят да прилагат всяка от безценните добродетели. Да бъдат добри. - Разбира се. Всяка година хората се променят и се променят и ценностите. Когато бях на възрастта на моите ученици, животът беше по-спокоен и не бяхме толкова зависими от технологиите. Учеха ни да бъдем търпеливи, сдържани, толерантни, докато тези качества при някои от днешните деца липсват. - Един учител трябва да притежава много качества, като на първо място трябва да бъде търпелив към своите ученици. Да бъде отдаден на работата си. Да обича професията си и това, което прави. Учителят е актьор, съдия, лекар. Той е приятел. Той е пример за подражание. - Учителската професия е и винаги ще бъде уважавана, но обществото днес я приема за даденост. Пътят на учителя е осеян с трудности. Сблъскваме се с много препятствия, но те не трябва да са пречка пред нашата цел да обогатяваме младото поколение.  - С гордост, благодарност и радост. Гордея се, че съм българка, че мога да пиша и чета на български и да уча децата на родния език. На този ден честваме делата на всички онези хора, допринесли за развитието на българската просвета и култура, и съм благодарна на всички тях. Радвам се, че имаме такива празници, които ни \"събуждат\" и ни припомнят кои сме.  - Всеки от нас трябва да бъде благодарен за това, че България, макар и малка държава, има свой собствен език и писменост. Великото дело на двамата братя трябва да бъде съхранявано и ценено от идните поколения. Аз като учител се стремя да предам на своите ученици любовта към родния език. Но въпреки това навлезлите в нашия живот технологии оказват негативно влияние върху автентичността на нашия език.  - Обичам всяка българска книга, ценя всеки български разказ и стихотворение. Любимият ми автор е Пейо Яворов. Неговата поезия е пропита с дълбок смисъл и \"прозрения\" за \"вечните въпроси, що никой век не разреши\". - През свободното си време сядам с хубава книга, отивам на театър или се разхождам в някоя галерия. Иска ми се да намирам повече време за пътувания. - Искреността е качеството, което ценя най-много у хората. - Колкото и нескромно да звучи, определям себе си като борбена, великодушна, решителна, всеотдайна, целеустремена. - \"Cogito ergo sum\" - \"Мисля, следователно съществувам\" - Рене Декарт. Това е любимата ми мисъл, която се стремя да следвам.  - Има много велики хора, които ме вдъхновяват. Но на този въпрос бих отговорила само по един начин - моята майка. За мен тя е светлината, която ми показва правилния път и ме подкрепя за всяко решение в моя живот. Тя е прекрасна майка, силна жена и уникален учител. Всичко, което някога искам да бъда. - Дерзайте! Не спирайте да търсите знания! Помнете и се гордейте, че сте българи.", "date": "2019.05.23", "title": "Гергана Романска: 24 май ни събужда и ни припомня кои сме"}
{"url": "https://duma.bg/nso-s-oshte-tri-premieri-n192425", "text": "Нов симфоничен оркестър представя красива и атрактивна програма с три премиери за България и популярната увертюра-фантазия \"Ромео и Жулиета\" от Чайковски - на 27 май от 19.30 ч. в зала \"България\".   Фантазия за виолончело и оркестър от Мечислав Вайнберг (премиера за България), \"Приспивна песен\" от Гершуин и музиката към филма \"Агония\" от Алфред Шнитке за първи път ще звучат под диригентската палка на Борислав Йоцов, артистичен директор на Нов симфоничен оркестър. Солистът Иво Александров е един от ярките млади български таланти. Той е водач на виолончеловата група на НСО и Софийската филхармония. 28-ият сезон на състава е под почетния патронаж на Закия Ел Мидауи, посланик на Кралство Мароко. Диригент е Борислав Йоцов.  ", "date": "2019.05.23", "title": "НСО с още три премиери "}
{"url": "https://duma.bg/diagnostikata-na-lupusa-zakasnyava-n192411", "text": "\"Диагностиката на системното автоимунно заболяване лупус закъснява основно поради факта, че лупусът е велик имитатор - клиничните му симптоми са сходни със симптомите на много други заболявания. Освен това общопрактикуващите лекари нямат подготовка да го разпознават, а пациентите често игнорират болките си, търсят информация само в интернет и не се консултират със специалисти ревматолози.\" Това обясни проф. Доброслав Кюркчиев от Имунологичната лаборатория на Университетската болница \"Св. Иван Рилски\" в София. ДУМА често е писала за това заболяване, чиито симптоми може да приличат на грип, на бъбречна или на сърдечна недостатъчност, поради което има пациенти, диагностицирани дори 10 години след началото на болестта. Проф. Кюркчиев е категоричен, че имунолозите от неговата болница могат да предскажат проявата на заболяването години по-рано, като открият антинуклеарни антитела в кръвта чрез специални имунологични изследвания. Екипът работи по проект за  на лупус, синдром на Сьогрен и системна склероза. Изследват се безплатно роднини по права линия на пациенти с тези заболявания и се търсят антинуклеарни антитела у сестри, майки, баби и дъщери на вече диагностицирани. Проектът е насочен към жените - те най-често страдат от тези болести. Съотношението спрямо засегнатите мъже е 9:1.  По данни на НЗОК у нас 3900 здравно осигурени са с лупус през 2018 г., те са диспансеризирани. НЗОК плаща частично 2 лекарства за основното лечение и цялостно скъп биологичен препарат, който се отпуска от специализирана комисия. Тази година  нестероидни противовъзпалителни и кортикостероиди поради отказ на фирмите да ги внасят, съобщи д-р Елиана Карамфилова от НЗОК. От края на 2018 г. трудно се намират основни лекарства, алармираха пациенти по време на дискусия на Организацията на пациенти с ревматологични заболявания в България. Те поставиха и проблема за офлейбъл (клинична ситуация, в която използването на нелицензирани лекарства или лекарства извън условията на разрешението може да бъде преценено от лекаря като действие в най-добър интерес на пациента на базата на наличните доказателства - б. р.) употребата на Имуновенин, който доказано подобрява състоянието на страдащите от лупус, но НЗОК не го реимбурсира, защото  използването му срещу лупус не е подкрепено с клинично проучване. Пациенти се оплакаха, че заради честите хоспитализации губят работата си и не срещат разбиране от работодателите.", "date": "2019.05.23", "title": "Диагностиката на лупуса закъснява"}
{"url": "https://duma.bg/istorii-ot-zhivota-stsenata-i-ekrana-n192405", "text": "Спомените на един от най-обичаните български актьори са събрани в книга. \"Значи съм живял. Автобиография\" е изповедта на Павел Поппандов пред публиката и излиза с логото на издателство \"Милениум\". Изиграл знакови роли в емблематични филми, театрални постановки и спечелил усмивките на хиляди български сърца с участието си в телевизионното предаване Клуб \"НЛО\", Павел Поппандов споделя своя опит и незабравими случки от снимачната площадка, както и извън нея. Книгата е посветена на всички хора, с които Павел Поппандов се среща по време на личния си и професионален път - на много стойностни български актьори, актриси, режисьори и сценаристи, драматурзи, художници, композитори, оператори. Хора, които наистина са били ярки таланти, творци със свой собствен четлив почерк, които лека-полека потъват в забрава. В изданието читателите ще може да прочетат за детството на актьора, неговите юношески години, да се докоснат до личността на младежа, който влиза първо в казармата, а след това във ВИТИЗ, както и за приключенията на младия студент по актьорско майсторство, превърнал се в едно от знаковите лица от сцената и големия екран за поколения българи. Ще научат любопитни истории от снимачната площадка на \"Оркестър без име\", \"Васко да Гама от село Рупча\", \"13-ата годеница на принца\" и други прекрасни филми или театрални постановки, на които публиката продължава да се наслаждава. Всички случки и срещи в изданието са придружени от богат снимков материал от личния архив на Павел Поппандов и показват него, колегите и приятелите му в естествената им светлина, извън сцената и прожекторите. Между страниците читателите ще открият и уникален QR код, който ще ги отведе до специално документално видео, показващо процеса по създаване на книгата. Книгата разсмива и умилява за отминалите дни, но в същото време провокира много размисъл за българската култура и обществото, в което живеем. Равносметката, която актьорът прави накрая, е и заглавието на книгата - \"Значи съм живял\". А самият той в началото споделя колко важни са другите, за да живееш, казвайки: \"Другите и публиката - тези две неща те правят актьор, правят те Аз. И определят големината на буквите ти.\" Премиерата на мемоарното четиво ще се състои на 30 май от 16 ч. в мраморното фоайе на НДК и ще бъде част от културния събитиен календар на Пролетния базар на книгата.", "date": "2019.05.23", "title": "Истории от живота, сцената и екрана"}
{"url": "https://duma.bg/kradetsat-na-praskovi-izliza-v-luksozno-ilyustrovano-izdanie-n192404", "text": "Една от най-красивите любовни истории в българската литература - \"Крадецът на праскови\" на Емилиян Станев, се появява на българския пазар в ново луксозно издание на \"Сиела\" с твърди корици и с илюстрациите на Дамян Дамянов. Вдъхновилата едноименния филм на Въло Радев и с участието на Невена Коканова и Раде Маркович повест ще ни направи част от трагичната съдба на Елисавета - жената на строгия полковник, и сръбския военнопленник Иво Обретенович.  Първата световна война, Велико Търново. В град, препълнен с евакуирани и в който във всяка къща живеят по две-три семейства, водата и храната не достигат, а несигурността прелива по калдъръмените тротоари, съдбата на една жена завинаги се променя, когато се оказва лице в лице с мъжа със смолисточерни очи. Единият е пленник на сивото си и лишено от любов всекидневие, върху другия тегне печатът на смъртта и войната. Естественият стремеж към щастие ги събира, а любовта се оказва единственото спасение в разпадащия се около тях свят, в който всичко човешко сякаш е неумолимо заличено от сърцата на хората. С тънък психологизъм и майсторство Емилиян Станев изследва както мрачната, непозната страна на човешките страсти, така и тази, която възвисява и облагородява.  \"Крадецът на праскови\" успява не само да покаже българската действителност, но и да излезе извън рамките на националното, превръщайки се в универсален психологически роман за сложната и противоречива човешка природа. Роман за обичта, която успява да открадне, да спаси духа дори и от смъртта.", "date": "2019.05.23", "title": "\"Крадецът на праскови\" излиза в луксозно илюстровано издание"}
{"url": "https://duma.bg/norvezhkiyat-primer-ili-zashto-sa-%E2%84%961-v-sveta-s-elektromobilite-n192406", "text": "Населението на Норвегия е по-малко от това на България - едва 5,26 милиона. Страната нашумя през последните дни с примера си за грижа за децата и забраната да се шамарят от време на време. Не знам доколко работата с подрастващите, както я описват, е истина, но знам друго – страната е световен шампион в електрификацията на автомобилния си парк. Както и по брой на електрическите и електрифицираните автомобили на глава от населението. Това навярно я прави и страната с най-малко емисии на вредности от автомобилите по пътищата в света. С много голяма заангажираност на правителството и обществото в тази посока. Правителството използва пропорционално облагане на автомобилите в зависимост от замърсяването, което правят. И с държавни инициативи за облекчаване купуването и използването на електромобилите, което ги прави по-изгодни за купуване и експлоатация от класическите автомобили с ДВГ. Огромната част от купувачите на електромобили в страната твърдят, че основната причина за закупуването на електромобил е преди всичко икономическата. В Норвегия електрическите автомобили не са по-евтини, отколкото в останалите страни, просто дизеловите и бензиновите автомобили са по-скъпи. Събраните от държавата средства под формата на данъци и пътни такси не се прахосват, а се трансформират в помощи и подкрепа за закупуването и използването на електрически автомобили. Независимо дали са на акумулатори, или работят с т.нар. горивни клетки, и двата типа спадат към категорията автомобили с нулеви емисии (zero-emission vehicles – ZEV). За тях не се начислява ДДС, докато за класическите бензинови и дизелови автомобили той е цели 25%! За електричките няма регистрационни такси, няма годишен данък за собственост, няма и горивен данък. Пътните такси са напълно отменени или сериозно частично намалени, като много важните за страната с втората по големина брегова линия в света фериботни връзки са много здраво редуцирани. Бус лентите са отворени за автомобилите тип ZEV, публичните паркинги са безплатни, налице е огромен брой безплатни зарядни станции на удобни разстояния една от друга.  Tази държавна политика работи здраво от 1990 г. насам, когато първата стъпка от нея беше премахването на вносния данък върху електромобилите. Данъчната политика на страната по отношение на автомобилите има дълга история – още от 1920 г. насам. Според нея до края на 60-те години на миналия век автомобилите са смятани за луксозна стока и поради тази причина са били товарени яко с данъци. Акцентът в данъчната политика на страната днес е изместен към автомобилите с ДВГ. Основанието за намаляването им в страната и спада на продажбите е едно – колкото един продукт излиза по-скъпо, толкова по-малко се купува.  Един пример за това как действа този принцип днес, сравнявайки европазарния шампион Volkswagen Golf с елекрическия му вариант Volkswagen e-Golf по отношение на цена и разходи по експлоатация. Единственият еднакъв разход по колата е таксата за бракуване, възлизаща на около 250 евро.  VW Golf: вносна цена 19 250 евро, данък CO2 – 3360 евро, данък азотни окиси NOx – 232 евро, данък тегло – 2238, ДДС – 6268, и финална цена – 31 340 евро.  VW Golf-e: вносна цена – 27 390 евро, данък CO2 – 0, данък NOx – 0, данък тегло – 0, ДДС – 0, и финална цена – 27 757 евро.   И това са само първоначалните разходи по закупуването на автомобила, облекченията при експлоатацията на електромобилите свалят още по-драстично разликата в полза на електрическия вариант на колата. В Норвегия властите наричат това принцип “замърсителят плаща”. Той е в действие още от 1990 г. насам, когато отпадат данъците и импортната такса, а през 2001 г. отпада и облагането с ДДС за електромобилите. Причината тогава да няма такова бурно разпространение на електромобилите е проста – просто няма или са малко пазарните предложения за електромобили. През 2010 г. нещата започват да се променят – появява се Mitsubishi i-MiEV, през 2011 г. идва на пазара и Nissan Leaf и той направо експлодира. Все повече хора се насочват към електромобилите, дори и без да разбират новата технология, а заради икономическите причини. През 2013 г. електромобилите са едва 5,5% от автомобилния парк на страната, миналата година техният дял достига вече 31,2%.  Стремежът на правителството е през 2025 г. целият автомобилен парк на страната да е от типа ZEV. Може би е прекалено амбициозно и анализаторите смятат, че техният дял тогава ще е 80%. И причината за това според тях е желанието на собствениците да зареждат елмобилите си вкъщи, докато повечето зарядни станции са на обществени места.  Дали норвежкият опит може да бъде приложен успешно и в други страни по света, защо не и у нас? Анализаторите смятат, че норвежката данъчна политика в тази посока едва ли ще хване дикиш навън и навярно приемането й би било политическо самоубийство в други държави. Норвегия е на девето място по процента данъци към държавния си продукт сред развитите страни. Щатите например са едва 30-и от 35 държави в тази група. За сметка на това в Норвегия има редица социални привилегии – безплатно пълно медицинско обслужване и училище. Но там хората смятат, че плащайки данъци, получават сериозни неща насреща. И тази политика се следва неотклонно, подкрепяна от всички партии в страната. Дори дясно настроените, които смятат, че нивото на данъците е високо, напълно подкрепят генерално системата им, защото цялата икономика печели от наличието на широк среден клас. Икономиката на страната отбеляза невиждан подем след откриването на нефтените находища в Северно море. Износът му заема 43% от тоталния експорт и носи 21% от печалбата на страната. Добивът и търговията с петрол допринасят 17% от брутния продукт на страната. Вече се задават въпроси дали политиката на Норвегия е стимулирала мощната, частично държавна енергийна компания Statoil (сега наричана Equinor) да добива повече петрол. През последните години износът се е увеличил и някои експерти по околната среда сочат, че въглеродните емисии от износа на петрол в страната са до 10 пъти по-големи от вътрешните емисии. Може би страната ще трябва в бъдеще да позатвори петролното си кранче към света, дори това и да застраши основния двигател на икономиката й. Задава се и въпросът: Как ще живее страната след петрола, той няма да е вечно наоколо. Подпомагането на електромобилите също няма да е вечно, в момента това се прави, за да се промени пазарът. Освобождаването от електрически превозни средства също няма да трае вечно, дори ако всички политически партии се споразумеят за това сега. Но успехът на експеримента по посока на електромобилите в Норвегия е двоен: той прави електрическите автомобили по-достъпни, а тяхната експлоатация и разпространение вече са се превърнали в норма.", "date": "2019.05.23", "title": "Норвежкият пример, или защо са №1 в света с електромобилите?"}
{"url": "https://duma.bg/tsvetovete-na-dagata-prelivat-v-pisani-garneta-n192408", "text": "Изящна рукатка, изписана с цветовете на дъгата, краси дома ми повече от 30 години. Тя винаги ме връща във времето, когато като прохождащ журналист се докоснах до златните ръце, талант и въображението на бусинския майстор на глинени уникати Петър Гигов. Той отдавна е в по-добрия свят, но изделията му разказват за страната ни из цял свят.  Лувъра, Музеят на човека в Париж, Бритиш мюзиум в Лондон, вернисажи в  Япония, Китай и Индия, Италия, Австралия, Русия, частни колекции в САЩ, Канарските острови притежават произведения на талантливия майстор на глината.  Преди дни се върнах по пътеката на времето, която ме доведе отново в Бусинци. В китното трънско селце сега живеят около 30-ина души. Отдавна са отминали годините на Възраждането, когато в почти всяко семейство са се въртели над 300 грънчарски колела, задвижвани от около 1500 майстори. Но славата на бусинската керамика още е жива. Чудатите глинени форми на павурчета, рукатки, стомни и чаши греят от лавиците на Музея на бусинската керамика в трънското селце.  Още когато прекрачиш прага му, те грабва духът и емоцията на миналото, докосва те магията на древния занаят. В просторните одаи е истинско царство на 1500 стомни, делви, чаши, паници, гювечи, гърнета и други трапезни съдове от глина. Само тук могат да се видят т. нар. оканичета. Това са ритуални малки стомни за вино и ракия, украсени с пластични фигури, които са се ползвали при канене на кумове и гости на сватба.  Зеленото, жълтото и виненочервеното са емблемата на бусинските грънци. Навремето майсторите оцветявали глазурата с местни руди и растения. Всеки от тях ревниво пазел тайната на боите си и как ги добива. Всъщност няма нищо случайно, че грънчарството е процъфтявало в Бусинци. Местните разказват, че на метър от къщите има огромно залежище от глина. Пластичният материал е с различен цвят - червен, син, бял. Хората тук правели от него какво ли не - от казани за варене на ракия до тръби за местния водопровод. След като се изкопавала, глината се оставяла да презимува на открито в продължение на една година. Ден преди да започне ваенето, тя се внасяла на място, наричано \"калник\", пръскала се с вода и се газела с крака, докато получи необходимата текстура и плътност. После се месела с ръце и ставала готова за форматиране. Оформянето на съдовете ставало на грънчарско колело, но най-важното били уменията на ръцете и пръстите. След източването на формата изделието се сваляло и се оставяло леко да изсъхне, преди да се залепят дръжките, лейките и украсите, които включвали  розетки, фигури, щитове. При изпичането най-отдолу в пещта се поставяли по-големите, а върху тях - по-фините съдове. Най-отгоре се слагали гювечи и паници, които образували свод, запушван с бракувани или счупени плоски съдове. В продължение на 10-16 часа огънят постепенно се засилвал, а температурата се определяла на око според цвета на огъня в пещта. Съдовете се охлаждали, преди да се извадят. Нанасяла се глазурата, която отново се изпичала.  Бусинските грънци се отличават от всички останали по звънливите тонове, които издават при чукане. Те са се използвали за хранене, съхранение на продукти и течности, приготвяне на ястия, но и за украса, купи за водосвет, надгробни фенери, кандилници. Декорацията им ставала с ангоба - фина, бяла или цветна измита глина, която добре е запълвала порите на съда и намалявала попиването на вода при използване.  Сред бусинските грънци има уникати, които може да се видят само тук. Амфороподобни съдове, ниски гърнета с две дръжки като античния скифос, с филигранни цветя и плодове. Бягаща змия се промушва между орнаментите, четирите стълба на света крепят чучура, пулсиращо слънце грее върху кръглата част, а до него се кипри равнобедрен кръст, вписан в кръг - символ на християнството. Всички скулптурни хрумки са запазена марка на месните майстори. Върху полиците на музея се кипри и емблемата на корифея - майстор Петър Гигов. Това е болярският стакан-геврек.  С навлизането на промишлените продукти в края на XIX век грънчарството в Бусинци запада. През 30-те години на ХХ век тук са останали около 120 грънчари. За възвръщане на блясъка му не помага и откриването на първото у нас керамично училище, което през 60-те години е преобразувано в цех на местната занаятчийска кооперация. В Бусинци днес грънчарите се броят на пръсти. Те правят серийни производства на съдове, които са далеч от творческите фантазии на дедите им. Музеят на бусинската керамика е заслуга на Петър Гигов. Сградата му е открита през 1982 г., 9 десетилетия преди майсторът да се пресели в отвъдното. Редом с изложбените зали има работни ателиета и малка хотелска част. Тук се провеждат национални и международни пленери на художници керамици, които се вдъхновяват от старинните бусински традиции и ги развиват в съвременно изкуство. В помещенията на някогашното керамично училище, основано в края на ХIХ век от австриеца Франц Урбан, сега се помещава работилница \"Бусинска керамика\". До музея привлича поглед старинна едноетажна къща, чиито външни стени са окичени с пъстрите керамични чинии. Писани арки от дървени греди покриват верандата. Къщата е изградена от потомствения грънчар  Константин Кожухаров. Това е бащата на Петър Гигов. Голямата изненада вътре в нея е огромната пещ в средата на стаята, където самобитният майстор е изпичал уникатите си.  Ако все още не сте се докоснали до красотата и цветната феерия на бусинската керамика, направете го. Ще се почувствате повече българи, повярвайте.", "date": "2019.05.23", "title": "Цветовете на дъгата преливат в писани гърнета"}
{"url": "https://duma.bg/kak-da-merim-kravno-nalyagane-n192409", "text": "Навярно мнозина ще се присмеят на този въпрос и ще си кажат, че това е лесна работа. Оказва се, че не е толкова просто. Ето някои правила, които препоръчват от Medical News Today, когато измервате кръвното си налягане у дома.  - Не мерете кръвното си в студено помещение. - Вдишайте дълбоко въздух няколко пъти и се отпуснете до 5 минути преди измерването. - Поставете краката си на пода (не ги кръстосвайте!), седнете изправени и се облегнете. Ако пациентът е в изправено положение, диастоличното налягане може да бъде до 6,5 mm Hg по-високо. - Избягвайте пушенето, пиенето на алкохол или кафе, физическите упражнения, антихипертензивните препарати около 30 минути преди измерването. - Изпразнете пикочния си мехур, преди да направите теста (пълният мехур може да доведе до неправилно отчитане на кръвното налягане). - Положението на ръката е от огромно значение при измерването.", "date": "2019.05.23", "title": "Как да мерим кръвно налягане?"}
{"url": "https://duma.bg/sotsialnoto-piene-vredi-na-vazrastnite-n192410", "text": "С напредването на възрастта тялото отнема повече време, за да разгради алкохола. Толерантността също намалява. Прекомерното пиене може да компрометира имунната система и да доведе до някои форми на рак, коментира Брад Ландер, клиничен психолог и специалист по медицина в Медицинския колеж към Държавния университет на Охайо. Той е категоричен, че с напредване на възрастта,  Наблюденията на Ландер сочат, че по-младите и хората на средна възраст са по-склонни да пият на социални събирания или да празнуват със семейството и приятелите си, докато възрастните пият повече, за да облекчат скуката, самотата и скръбта. Сред възрастните Консумацията на алкохол е риск за здравето на възрастните, тъй като той дразни тъканите в цялото тяло. Дори часове след като човек е пил, алкохолът в стомаха и червата продължава да навлиза в кръвния поток, което води до влошаване на преценката и координацията в продължение на часове, твърдят от Националния институт за злоупотреба с алкохол и алкохолизъм (NIAAA). Алкохолът може  и да ускори други, включително лекарства без рецепта - аспирин, ацетаминофен, сънотворни. Рисковете, свързани с алкохола и застаряването, са: V времето за реакция, което води до по-чести инциденти (вкл. падания) V влошаване на диабета, високото кръвно, инсулт, остеопороза, проблеми с черния дроб V ранна деменция V депресия и самоубийство V намалено сексуално функциониране Международен екип от изследователи от Германския център за изследване на рака (Deutsche Krebsforschungszentrum/DKFZ) в Хайделберг съобщи, че хората, които консумират повече от 2 л бира или бутилка бяло вино седмично, са изложени на риск от смърт от инсулт, аневризми и сърдечна недостатъчност, след като учените анализирали резултатите от питейните навици на 600 хил. души от 19 страни. Според тях  общата смъртност от редовна седмична консумация на повече от 100 г чист алкохол. За злоупотреба се приема консумацията на над 35 г чист алкохол седмично и е установено, че този навик съкращава живота до 5 години. Засега се смята, че седмично 140 г чист алкохол за мъжете и 70 за жените е относително безопасно за здравето.", "date": "2019.05.23", "title": "Социалното пиене вреди на възрастните"}
{"url": "https://duma.bg/prezarezhdane-s-trima-maystori-na-chetkata-n192400", "text": "Тримата майстори на живописта Аспарух Сърбов, Геракси Гераксиев и Иван Чакъров представят изложба в \"SPS\" - единствената в Пловдив 24-часова действаща галерия (във фоайето на хотел \"SPS\", бул. \"Освобождение\" 3). Експозицията \"Презареждане\" включва 23 платна и може да бъде разгледана до средата на юни.  Картините на Аспарух Сърбов се отличават с характерен рисунък, навяващ спомени за лятото, разнасящ очарованието на сгушените градски къщи, осветени от улични лампи. Творецът от Асеновград е ученик на Коста Форев и Георги Ковачев. Работи в областта на реалистичната живопис, като развива свой собствен разпознаваем стил. В някои от творбите тоновете са по-искрящи, в други по-приглушени, подвластни на моментната емоция.  Геракси Гераксиев е ученик на Йордан Москов, а Ангел Михайлов е художникът, който му вдъхва увереност, че Геракси има талант. Авторът притежава специфичен почерк, обвързан с реалистичните форми на живописно изразяване. В прекрасните натюрморти залага дълбок философски замисъл.  \"Повелителят на биковете и конете\" Иван Чакъров завършва НХА със специалност \"Живопис\" при проф. Теофан Сокеров. Преподавател е в Националната гимназия по сценични и екранни изкуства в Пловдив. Различните ракурси на животните в платната му пресъздават ситуация на постоянна корида и зрителят се чувства приобщен. И ако биковете са символ на сила и страст, то в картините му с коне се долавя устременост и благородство. Чакъров е носител на две награди за живопис от академичния конкурс \"Марин Уста Генов\".", "date": "2019.05.23", "title": "\"Презареждане\" с трима майстори на четката "}
{"url": "https://duma.bg/raka-i-razum-razkazi-v-izkustvoto-n192401", "text": "Съюзът на българските художници под патронажа на посолството на Швейцария в България представя самостоятелна изложба на швейцарската художничка Терезе Вебер. Тя е сред значимите представители на жанра Paper Art и признат автор на съвременната швейцарска арт сцена. Картините й може да се разгледат до 7 юни в галерия \"Райко Алексиев\", ул. \"Раковски\" 125.  Представяйки повече от 50 творби, изложбата в София предлага сложна и разнообразна панорама на творчеството на Вебер, както и на различни техники и подходи, които тя използва през последните 25 години.  Вебер е родена през 1953 г. в Швейцария, живее в Хергисвил и Арлес-хайм. До 2018 г. е професор по дизайн и изобразително изкуство в Университета за приложни науки на Северозападна Швейцария. Специализациите в Япония, Китай, Далечния изток, Централна Азия и Кавказ задълбочават интереса й към чуждите култури, тяхната история и археология. Вебер е изключителна не само като художник, тя е и изтъкнат учен в областта на хартията. Резултатите от своите експедиции до Китай, Тибет, Далечния и Средния изток тя публикува още през 2004 г. под заглавие \"Езикът на хартията. Двухилядолетна история.\" По време на изложбата ще е на разположение изчерпателен каталог (160 стр.), издаден от немския издател \"Wienand\", Cologne. ", "date": "2019.05.23", "title": "Ръка и разум - разкази в изкуството "}
{"url": "https://duma.bg/balkanski-bend-sviri-na-antichniya-teatar-n192399", "text": "Международната джаз формация \"Western Balkans Band BG\" отново ще изнесе концерт в България, този път като част от програмата на \"Пловдив 2019 - европейска столица на културата\". Във формацията свирят шестима музиканти със световна кариера от България, Северна Македония, Сърбия, Босна и Херцеговина, Албания и Черна гора.  Публиката ще се наслади на виртуозното майсторство на Теодосий Спасов (България), Влатко Стефановски - китара и вокал (Северна Македония), Васил Хаджиманов - клавишни (Сърбия), Амар Чешляр - барабани (Босна и Херцеговина), Йелена Йовович - вокал (Черна гора), и Дритан Хекурани - бас китара (Албания). Шестимата музиканти са обединени от идеята за общите корени на своята история и култура. В този концерт те ще представят уникалното звучене на балканската музика, наситена с живот, с несравним ритъм и спонтанност. Изключителният професионализъм и богатият сценичен опит на изпълнителите и техният уникален подход на смесване на ритми и мелодии от традиционния балкански фолклор със западен, модерен музикален стил гарантира незабравимо изживяване. Очаква ни възпламеняваща експлозия от импровизаторски умения, балкански фолклор, блус, рок и джаз на 1 юни от 20 ч. на Античния театър в Пловдив, научи ДУМА от Вера Тодорова, маркетинг мениджър в AV Group Bulgaria LTD. Наричат Теодосий Спасов кавалджията на света, носител е и на наградата \"Артист на мира\" на ЮНЕСКО. Познаваме го като виртуозен изпълнител, който може да представи стилно всяка народна мелодия. Той първи започва да свири джаз на кавал, а смесването на народна музика с елементи от джаз и класика е в основата на много от авторските му пиеси. За осъществяването на оригиналните си идеи събира музиканти от различни жанрове. Свири с именити български и чуждестранни изпълнители, изявявал се е в световноизвестното ирландско музикално-танцово шоу \"Riverdance\" с диригент Кристиян Ярви. Васил Хаджиманов е известен сръбски музикант и композитор от висока класа с нов подход към синтеза и джаз музиката. Пресъздава мелодията на пианото по уникален начин. След завършване на колежа \"Бъркли\" в САЩ Хаджиманов се завръща в Белград и сформира своя \"VH Band\". Всички албуми на бенда и всяка музикална творба са обявени в Сърбия за произведения на изкуството с културно значение. Хаджиманов е свирил с прочути световни музиканти. Йелена Йовович пленява с плътен алтов тембър и бразилски окраски, лични интерпретации и пленително сценично присъствие. Завършила е джаз пеене в музикалната академия в Грац, Австрия. Войната в бивша Югославия кара семейството й от Черна гора да замине за Южна Африка. Там тя преподава в Университета на Кейптаун и работи с едни от най-известните джаз музиканти. През 2002 г. се завръща в Европа, където продължава кариерата си в различни джаз формации. Има общ албум с Васил Хаджиманов. Виртуозният китарист Влатко Стефановски - легенда на македонската музика, е известен с уникалната си техника и звукоизвличане. Той е блестящ китарист, композитор и фюжън музикант, създал собствен стил. Започва музикалните си изяви още като ученик в легендарната фюжън група \"Леб и сол\", смесваща македонски фолклорни мотиви с модерен рок. Печели популярност и с групите \"Биело дугме\" и \"Кингс ъв стрингс\", в която свири с Томи Емануел и Сточело Розенберг. Бил е на една сцена с много велики музиканти на нашето време. Амар Чешляр е роден в Сараево през 1978 г. Израства в музикално семейство и започва да свири още като дете. По време на войната, когато е на 14 години, е първата му изява на сцена. На 19 години участва в най-големия оркестър в Брийв, Франция, пред 10 000 посетители, заедно със 700 музиканти от 15 страни. Събитието е записано в Книгата на Гинес, а Амар е бил единствен солист на ударни инструменти. Печели известност с групите \"Punkt\" и \"Сараево джаз гурей\". Днес в Босна и Херцеговина е смятан за един от най-добрите барабанисти с богата музикална кариера. Доктор е по музика, има много участия в международни конкурси и фестивали. Повече от 15 години работи с Дино Мерлин. Дритан Хекурани е роден в Албания през 1988 г. Завършил е Музикалната академия в Тирана с бас китара. Свири на акордеон, клавири, виолончело, както и на традиционни албански фолклорни инструменти. Част е от Албанския младежки оркестър - това е симфоничният оркестър на Тирана и радиооркестърът на Албания. Младият музикант се изявява в ансамбъла за народни песни и танци \"Ваче Зела\", сътрудничи с певци от Куба и Бразилия, има своя рок група - \"Urban Band\".  ", "date": "2019.05.23", "title": "Балкански бенд свири  на Античния театър"}
{"url": "https://duma.bg/dobri-dobrev-mezhdu-rodnoto-i-chuzhdoto-n192402", "text": "Изложба под наслов \"Между родното и чуждото\" на Добри Добрев (1898-1973) включва над 100 картини и рисунки. Двата основни корпуса в нея са предоставени от наследниците на художника и от ХГ \"Димитър Добрович\" в Сливен. Съорганизатор е семейство Димитър Добреви. Куратор доц. д-р Ружа Маринска. Партньори са Българският културен институт в Прага, СГХГ, Националният военноисторически музей, ХГ Стара Загора, ХГ Казанлък, ХГ Монтана, НХА.  В битовата картина, портрета и пейзажа Добрев е създал десетки творби. Изложбата по случай 120-годишнината от неговото рождение представя най-значителното в творчеството му. В движението за родно изкуство, магистрално определящо облика на културата ни в двете междувоенни десетилетия, Добрев предлага своя версия, в която интересът към местния колорит и типаж са органично споени с мека поетичност и вживяване в човешкия свят. Познати и обикнати от детството, образите от Сливен и сливенския край не престават да го вълнуват и заживяват в зрелите му картини от 30-те години. Видяното в Чехословакия - чешките миньори и леярници, лъчезарният словашки цикъл - съпътства българските му творби и допълва неговия образ в този върхов за Добрев период.   Пейзажите, които в късните години заемат все по-голяма част от творчеството му, изразяват преданата му любов към българската природа. Така видяно от дистанция, изкуството на Добрев респектира с цялостност и последователност. Позволява да го сложим в реда на най-големите български художници от неговото време, отбелязва доц. д-р Ружа Маринска. Изложбата продължава до 30 юли в Двореца, пл. \"Княз Александър І\".", "date": "2019.05.23", "title": "Добри Добрев между родното и чуждото"}
{"url": "https://duma.bg/grupa-dzherami-specheli-konkursa-prolet-na-bnr-predstoi-y-izyava-v-london-n192398", "text": "Група \"Джеръми?\" (\"Jeremy?\") е големият победител в 50-ото юбилейно издание на Конкурса за нова българска поп и рок песен \"Пролет 2019\" на Българското национално радио. Наградите бяха връчени на галаконцерт в Първо студио на БНР с участието на 12-те изпълнители финалисти. \"Джеръми?\" спечели за песента \"Day After Day\" трите най-важни отличия: Голямата награда на селекционния екип и участие във фестивала \"Евросоник\" в Грьонинген (Холандия), Първата награда на журито и Наградата на музикалната и журналистическата гилдия, научи ДУМА от БНР. Песента, която прозвуча за първи път пред публика на галаконцерта, е по музика на Ерсин Мустафов и Ташо Колев, текст на Ерсин Мустафов и Гергана Нойкова, аранжимент на Ерсин Мустафов, Ташо Колев, Рсен Ватев, Красимир Тодоров и Емилиян Бонев. \"Saint Electrics\" спечелиха Наградата на слушателите на БНР за песента им \"Inside My Dream\" по музика, текст и аранжимент на групата. Втора награда на журито за песента \"Отново\" получи младата певица Криста. Отличието на националната класация за българска музика \"БНР Топ 20\" и участие в Радио парк фест 2019 отиде при група \"IVA\" за песента \"Bipolar\". Формация \"Студио 2\" взе приза за дебют на селекционния екип за песента \"Безкраен миг\". Успехите на \"Джеръми?\" не се изчерпват с победата в \"Пролет 2019\". Малко преди обявяването на резултатите дойде новината, че групата ще свири на един от най-популярните независими фестивали в Лондон - Camden Rocks Festival, на 1 и 2 юни, научи ДУМА от Радост Пенева. Единствената българска банда в лайн-ъп на фестивала ще се изяви на 1 юни в 20.15 ч. местно време. 400 от най-популярните, съвсем нови, изгряващи, ярки и интересни съвременни банди ще се представят в рамките на два дни. Всички те ще бъдат разпределени и ще свирят на 20 различни места - клубове и открити сцени, пред хиляди фенове и туристи в рокeндрол квартала на британската столица. Това обаче съвсем не е първи пробив на \"Джеръми?\" в Обединеното кралство. През последните години бандата има няколко концерта в култовия \"Club 100\" в Лондон, както и в Ливърпул, Брайтън, Глазгоу. През 2015-а момчетата свириха на друг популярен фестивал за нова музика - \"The Great Escape\", с два концерта в програмата му. ", "date": "2019.05.23", "title": "Група \"Джеръми?\" спечели конкурса \"Пролет\" на БНР, предстои й изява в Лондон"}
{"url": "https://duma.bg/lavitsa-n192403", "text": "\"ПЛАЖЪТ НА МЕЧТИТЕ\" от Серхио Бамбарен издава \"Световна библиотека\" в превод на Мария Неделева. Джон Уилямс е постигнал всичките си цели: милиони в банката, успешен бизнес, красива къща с изглед към океана, уважението и възхищението на хората. Но малко преди да навърши 40, осъзнава, че нищо от това, за което е работил, не запълва живота му. Загубил е усмивката си, своето щастие. Така е до деня, когато попада на плажа на мечтите си - мястото, където открива, че щастието живее в сърцето му и никъде другаде. Защото щастието не е производно на материалните придобивки, нито е правопропорционално на високия ранг в обществото, а богатите и успешните не са непременно щастливи. \"ИЗТОЧНИКЪТ\" от Тара Суорт издава \"Изток-Запад\" в превод на Евелина Андонова. Авторката - невроучен, психиатър и мотиватор, съчетава наука и духовност, за да пробуди силата на нашия мозък. Тя описва как да изключваме мисленето на \"автопилот\", да материализираме нещата, които искаме, като насочваме енергията си към нашите най-съкровени желания, да използваме силата на визуализацията, за да научим мозъка си да не пропуска подходящите възможности, да се впуснем решително в живота, като разсейваме страховете и негативното мислене. Д-р Суорт се позовава на най-съвременната когнитивна наука и на собствения си професионален и личен опит. \"АЗБУКА НА ИМЕНАТА В БЪЛГАРИЯ\" - съст. Галина Иванова, издава \"Милениум\". Още преди детето да се появи на бял свят, родителите му се изправят пред първата си голяма отговорност към него - да изберат най-подходящото име за своя наследник. Какво да бъде: българско или чуждестранно, старинно или модерно, традиционно или необикновено, дълго или кратко, популярно или рядко срещано? Това е решение, което трябва да бъде добре обмислено, към което трябва да се подходи сериозно и с внимание. Томчето предлага информация за произхода, значението и характеристиката на около 600 лични имена и други интересни и полезни подробности, свързани с имената. \"АЛХАМБРА\" от Уошингтън Ървинг издава \"Soul Elements\" в превод на Мария Райчева. Уникалният дворец Алхамбра е перлата на испанския град Гранада. Арабският емир Зави бен Зири основал независимото кралство Гранада праз XI век. То съществувало 500 години и процъфтявало в науката, търговията и културата. Неговият залез започнал, когато през 1492 г. католическите владетели Фердинанд и Изабела сложили край на мюсюлманското господство в Испания. През 1236 г. Гранада станала столица на мюсюлманската част на Испания и няколко владетели участвали в построяването на дворцов комплекс, който нямал равен на себе си в цяла Европа - Алхамбра.", "date": "2019.05.23", "title": "Лавица"}
{"url": "https://duma.bg/azbukata-po-sveta-ili-za-bukvite-s-fakti-i-chisla-n192390", "text": "Знае се, че думата \"азбука\" произлиза от имената на първите две букви от глаголицата и кирилицата. В много езици се използва наименованието \"алфабет\", получено от началото на гръцката система за писменост. Не се знае къде и кога точно е създадена азбуката, предхождаща всички познати днес. Смята се обаче, че се \"ражда\" между 2000 и 1500 г. пр.н.е. на територията на съвременна Сирия. Защото именно там е намерен най-древният образец - глинена плочка с издълбани върху нея 32 клинообразни букви. Следи от най-старите фонетични знаци са открити върху каменни надписи, датирани около 1800 г. пр.н.е., намерени близо до Уади ел Холи в Централен Египет. Преди това се смяташе, че първата азбука произлиза около 300-500 години по-късно. Така или иначе, тези и много други находки пораждат доста спорове върху разпространението на писмеността по света. Създателите на първата азбука използват египетски йероглифи и поставят нови имена и фонетична стойност на изображенията, за да представят съгласните фонеми в семитския език. Тази система за писменост бива наследена от ханаанците и финикийците. Почти всички по-късни азбуки пряко или косвено са вдъхновени от нея. Любопитното е, че ранните писмени символи, включително съвременните еврейски и арабските, не притежават знаци за гласни. Арамейската азбука, създадена през VII век пр.н.е., е предшественик на повечето азиатски. Арабската произлиза от набатейската. А пахлави е пригодена за писане на средноперсийски и е предшественичка на арменската, която е повлияна и от гръцката. Сирийската пък е използвана след III век, както и при сътворяването на согдийската, манихейската, староуйгурската, монголската и азбуката манчу. Последното голямо усъвършенстване на буквите предприемат римските писари, които през IV век обособяват главните букви от редовните. В повечето азбуки писмените символи са линеарни, тоест съставени предимно от черти. Изключения представляват брайловата и морзовата, както и клинописът от древния град Угарит. Известни са и други писмености като например сричковата (обикновено се състоят от 50 до 400 знака), а също така идеографската, при която знаците представят цялостни идеи. Добре е да се знае още, че в азбуката от вида абджад има букви само за съгласните, а в абугида гласните се отбелязват чрез промяна на формата на знаците за съгласни. Някои експерти нареждат сътворяването на системата за писменост сред трите най-велики изобретения в историята на човечеството заедно с измислянето на цифрите и създаването на колелото. Смята се, че в днешно време на планетата ни се използват 65 азбуки. Най-богатата от тях е кхмерската, която наброява 72 букви. Но най-голямата същинска азбука (която има букви за всеки отделен звук, тоест не е абугида), е арменската - с 38 букви. Сред най-икономичните се нарежда писмеността на мура-пираха, наброяваща едва 10 символа, следвана от 11 знака, използвани от езиците, на които се говори в Папуа Нова Гвинея, и от азбуката на ротокас, съдържаща само 12 букви. Най-разпространената гласна във всички езици е \"А\". Не съществува писменост, в която тя да липсва. Има я дори в абхазкия, където освен нея има само \"Е\", както и в убихския като единствената гласна. Най-древната буква е \"О\". Използва се още от финикийците отпреди 3300 години и оттогава изобщо не се е променяла. Заради някои комбинации често не е категорично ясно от какво се състои определена азбука. Например във френския език се използват същите основни букви като в английския, но върху някои от тях се поставят диакритични знаци (ударения). В италианския пък се употребява част от латинската азбука за писане само на родни думи, но някои други букви, като например K, X и W, са запазени за чуждици. За един и същи език може да има различни набори от знаци или определени правила за някои думи, както например в сръбския се комбинира латиница и кирилица. Финският пък е с правописна система, при която се забелязва почти пълно съответствие между букви и фонеми. В стандартния испански може да се предскаже произношението на дадена дума по нейния правопис, но не и обратното, защото някои фонеми могат да бъдат представени по повече от един начин. Във френския с неговите \"неми\" букви и трудното използване на назални гласни и елизия може да изглежда, че почти липсва съответствие между правопис и произношение, но неговите правила за произношение всъщност са последователни, предсказуеми и до голяма степен прецизни. Пълна противоположност на тези системи е правописът на английския език, където съставът на много думи просто трябва да се запомни, тъй като в тях няма логично съответствие между фонеми и букви. Освен обикновените азбуки съществуват и т.нар. честотни: символите им са разположени според честотата на тяхното използване в речта. Именно с помощта на подобна система Жан-Доминик Боби \"написва\" цяла книга, наречена \"Скафандър и пеперуда\". Френският журналист, сценарист и писател, парализиран и лишен от възможността да говори заради прекарания тежък инсулт, има възможност единствено да мига с лявото си око, но успява по този начин да сътвори истински бестселър, по който по-късно дори е заснет филм, награден с безброй престижни отличия. Не всички знаят, че заедно с калиграфията (изкуството за красив и четлив правопис) съществува и понятието какография (от гръцката дума \"какос\", която се превежда като \"лошо, грозно\"), символизираща неразбираемо, небрежно писане. Според Книгата на рекордите на Гинес най-дългото от употребяваните днес географски наименования е неофициалното название на хълм, разположен на един от новозеландските острови. Съставено е от 85 букви и в превод от маорски език означава \"Мястото, където Тамати, човекът с големи колене, наричан още ядящия земя, изкачва планините, слиза от планините и ги поглъща, като свири на флейта за своята любима\". Съществуват поне десетина филмови и телевизионни екранизации на прочутия роман на Натаниел Хоторн \"Алената буква\". Героинята му е принудена да носи върху дрехите си символа на извършеното от нея прелюбодеяние. Подобно наказание наистина съществува в Нова Англия през ХVII-ХVIII век. В зависимост от нарушението на общоприетите норми осъдените трябвало да слагат върху гърдите си определена буква, разкриваща какъв точно закон са престъпили.", "date": "2019.05.23", "title": "Азбуката по света, или за буквите с факти и числа"}
{"url": "https://duma.bg/pardon-n192391", "text": "ЛАФ НА БРОЯ Народът би проговорил, но се страхува да не загуби свободата на словото. ДОКТОР СПАС И НЕГОВИТЕ ПАЦИЕНТИ Кандидат-депутат чака резултатите от изборите. Съобщават му, че е избран, той грабва телефона и бърза да зарадва майка си: - Мамо, избраха ме! - Браво, моето момче! Да не лъжеш? - Мамо, не почвай и ти... ДЖЕЗВЕ: ДИАЛЕКТИКА Дайте на човек риба и ще е сит цял ден. Дайте му доживотна присъда и ще е сит цял живот! ПРОШКА ПРЕЗ МАЙ За прошка се молят от ГЕРБ и през май. За туй е дошъл тук и папата май... За мир приземи се отново Отецът. Но явно отсъства единствено Цецо... Детето любимо на Бойко мърмори,  заседнало яко без срам в асансьора... Пред кацата с мед с лъжичка катран   се моли за прошка детето Цветан. ТЪПО, НО НЕМНОГО Богатството, интелигентността и моралът са трите неща, които никога не се срещат едновременно у човека. СТУДИО Х Когато бях малка, всичко беше по-лесно. Който не ти харесва - удряш го с лопатката и го засипваш с пясък. А сега за това има член от Наказателния кодекс. ЗООПОЛИТИКОН Борисов създал Партия, за да се бори с Корупцията. В резултат Корупцията победила Партията му...", "date": "2019.05.23", "title": "ПАРДОН"}
{"url": "https://duma.bg/chovek-ot-naroda-n192395", "text": "(по повод едноименния филм) Тя, политическата мода...  Едва ли можеш я разбра...  Човек излезе от народа...  И повече не се прибра... И толкоз време той се лута...  В стремежа си да не сгреши,  конвертируема валута със милиарди потроши... Като от пролетни улуци текат държавните пари -  за дъщеря, за син, за внуци,  и за приятели добри... Той обеща да стори чудо,  но мога аз да потвърдя -  народът чудо не дочака,  затуй пък в чудо се видя... И ако още се забави природният жесток закон,  за Цезар той ще се представи,  без да прецапва Рубикон...", "date": "2019.05.23", "title": "ЧОВЕК ОТ НАРОДА "}
{"url": "https://duma.bg/vitsparad-n192393", "text": "- Ало, секс телефон ли е?  - Да...  - Защо шепнете тогава?  - В час съм... - Извикайте шефа си на телефона! - Не мога, зает е. - Но аз съм жена му! - Хе, те всички така разправят... - И съгласно правилата в нашата фирма не бива да съобщавате на никого размера на заплатата си! - Ми то аз не съм се и канил да ставам за смях! В ресторанта клиентът към келнера: - Бих искал яденето, което има господинът от съседната маса! - Добре! - му отговаря келнерът. - Аз ще го извикам на телефона, а вие през това време ще му го вземете... Откакто Пешо К., булдозерист, започна да се прибира от работа със служебното си МПС, никога не попадна в задръстване. Интервю за работа в ИКЕА: - Заповядайте! Добре дошли! Моля, сглобете си този стол и седнете да поговорим за вашето заплащане. Жената така бързо бягаше от сексуалния маниак в парка, че на втората обиколка го нападна в гръб. Мечтата на работодателите: - Търсим човек с мъдростта на 60-годишен, опита на 50-годишен, амбициозността на 40-годишен, енергичността на 30-годишен, външния вид на 20-годишен и нуждата от пари на 10-годишен! - Нашият шеф ще напуска! - Откъде знаеш? - Извика ме вчера и каза: \"Ние с вас не се сработихме!\" Шеф към служителите в офиса: - Непрекъснато хленчите и се оплаквате от кризата, а не си давате сметка, че тази година заплатите ви са с 35 на сто по-високи! Чува се плах глас: - Спрямо коя година? - Спрямо следващата! - Иванчо, кажи сега какво най-много ти хареса в музея? - Как учителката падна по стълбите... - Имаш страхотна коса! - И въшките са на това мнение! - По какво си приличат жабите и влюбените? - Ами по страха от щъркела. - Какво имате за вечеря? - Задушен телешки език със зелена салата. - Не ям нищо, излязло от устата на животно! - Добре, ще ви донеса три сварени яйца. - Пазя толкова любов в себе си... - Хвърли я, годността й е изтекла! Днес видях две деца да ритат топка. Ами така е, като си нямат смартфони горките... Ако някой в понеделник рано сутринта ви каже \"Добро утро\", да знаете, че е лицемер и лъжец! Пък, ако наистина в понеделник сутринта утрото ви харесва, тогава вие сте мазохист или психично болен... В час по география учителката пита класа: - Как се установява вътрешният строеж на Земята? - С кирка и лопата! - набързо отговаря един ученик. - Срещу мен бе извършено въоръжено нападение. Измъкнаха ми голяма сума пари.  - Кой ви нападна?  - Една жена.  - С какво бе въоръжена?  - С крака до сливиците и гърди размер 85D. Стажант строител се опитва да забие гвоздей, но наобратно, с главата напред. Минава бригадирът: - Как е, младеж? - Не мога да забия гвоздея. - Това младите сте много загубени... Не виждаш ли, че си взел гвоздей за отсрещната стена! Единственият човек на света, който наистина се интересува от мнението ми - това е касиерката зад щанда, когато ме пита искам ли торбичка. Две служителки стоят пред новия компютър: - И знаеш ли, че този компютър замества работата на 10 мъже?! - Ама... аз предпочитам мъжете! Едно време жените са се обучавали на шев и кройка, а днес на Шеф и тройка… Блондинка се обажда в авиокомпания и пита: - Извинете, колко време трае полетът София - Париж?  Операторката казва: - Една минутка само, госпожо… - Много ви благодаря! Днес прекият ми началник вика: - Ти к'во бе, на глупак ли ще ме правиш? - Не, аз работя с готов материал - отвърнах му аз. - Как е Пешо, чувал ли си го?  - Да, откакто жена му тръгна на йога, му се оправи сексуалният живот. Сигурно щото тя се огъва и прави разни стойки?  - Не. Просто докато я няма, той спи със сестра й.... Катаджия спи в семейната спалня. Изведнъж в съня си почва да ръкомаха, да се мята и да крещи:  - Пенчо, ТИР! ТИР турски! Спирай го, спирай!  Жена му го гали нежно по ръката и внимателно шепне: - Тшш-тшш, спи-спи - празен е! - Сашко, ти ученик ли си? - Не, аз не съм ученик, аз съм градинар - ходя на детска градина. Пияница пита случаен минувач: - Извинявайте, ама къде се намирам? - На улица \"Христо Ботев\". - Остави подробностите. Питам в кой град? Мъж на разпит в полицията: - Господине, като видяхте как лицето преби възрастната дама, защо не се притекохте на помощ? - Мислех, че тоя левак ще се справи и сам! Катаджия седял цял ден в засада, обаче няма и няма коли. Към края на смяната някакъв се задава с бясна скорост. Катаджията изскача и го спира: - Оохоо, ако знаеш откога те чакам! - Знам, старши, нали затова бързах толкова! Перник. Петък вечер. Полицай спира кола за проверка:  - Пили ли сте?  - Не!  - И защо? Да не се е случило нещо? На вратата се звъни. - Кой е? - Полиция! Отворете! Тук ли живее Иванов? Иззад вратата се чува въздишка: - Е, да, ако на това му викате живот... Кола спира сред полето и от нея слиза млад специалист - агроном, за да провери насажденията. Изведнъж завалял дъжд из ведро. Една бабка от близката къща загледала загрижено агронома и го запитала: - Абе, синко, ти какъв си? - Агроном съм, бабо. - А тоя в колата какъв е? - Шофьорът ми, бабо. Защо питаш? Бабката поклатила съчувствено глава и казала: - А бре, сине, защо не си учил още малко, та да си станал и ти един шофьор, че да не ходиш сега така из дъжда?.. Седя си в колата и мълча. Катаджията зяпа в документите за 16-и път и той мълчи. По едно време не издържа: - И к'во предлагаш да правим сега? Викам: - Ако искаш, да се оженим...", "date": "2019.05.23", "title": "ВИЦПАРАД"}
{"url": "https://duma.bg/pitayte-premiera-n192394", "text": "- Кога ще имате топъл хляб? - попитах в магазина отсреща. - Не знаем - троснаха ми се те. - Вече нищо не знаем, нищо не зависи от нас. Оправяйте се! В аптеката не знаеха кога ще получат лекарствата, от които толкова имах нужда, а в училището нямаха представа какво ще учат децата, колко ще учат и въобще ще има ли учебни часове. Реших да отида по-нагоре - до управлението и ръководството на нещата, там сигурно бяха наясно с всичко. По-нагоре, в различните управления и ръководства, зад чистички и подредени бюра, седяха едни добре облечени хора, които решаваха кръстословици или разсеяно дъвчеха химикалките си. - От кого зависят нещата? - питах и разпитвах аз. - Не е от нас! - отговаряха ми добре облечените хора. - Отстъпете, моля, следващият! Късно следобеда ми светна, че тази работа няма да стане така - трябваше да отида още по-нагоре, да питам направо в правителството - те знаеха ли кой знае нещо! Пред сградата на правителството се виеше дълга опашка. - Кво става? - попитах последния от върволицата. - Какво чакате тука? - Чакаме премиера, разбира се, ти откъде падаш? - И защо него? - Защото той е единственият, който знае всичко! - Сигурно ли е, че е той? - Гаранция! Няма друг като него! Той знае отговора на всичко, включително и на въпросите, които още никой не е задал. Той знае как се кърми бебе, как се сади зарзават, знае кога ще отворят магазините и какво ще продават, знае кой е виновен и кой е невинен. Също така знае какво мислят хората и защо го мислят.  - Чак дотам ли знае нещата премиерът ни! - не повярвах аз. - Дотам! - вика онзи. - Знае се точно кой какво мисли и защо. За целта си има необходимата техника и хора. Всичко знае нашият премиер, всичко! И винаги е готов да ти даде съвет за ежедневните ти грижи. Никой друг нищо не знае, не смее дума да каже. - Защо? - Защото ще сбърка. Каквото и да рече, все е грешно, все е различно от това, което мисли и знае премиерът ни. А после следват изводи и мерки, има порицания и наказания. Публично, пред всички. За да се знае кой знае най-много. - Затова ли в магазина вдигат рамене и не знаят кога ще има хляб и сирене? - Затова. Само премиерът знае отговора. В болниците е същото - хирурзите чакат той да им се обади и да им каже кога да оперират и с каква апаратура да работят. В общината чакат той да каже кога да правят сватби и други ритуали. В операта го чакат той да им подреди репертоара. Всички вече само на него чакат. - Ти - питам го - за какво точно чакаш премиера? - Аз искам да сменям покрива на къщата си. Той да каже какви керемиди да сложа, да не сбъркам нещо, да обидя човека. - А аз - рече друг - съм дошъл да го питам коя телевизионна програма да гледам, че това, което виждам на екрана, хич не ми харесва. - А ти - питам трети от опашката - за какво клечиш?  - Аз - вика чакащият - просто го чакам да ми кацне. Дано да съм жив дотогава, че вече не се трае от глад. Пожелах им успех и си тръгнах - мразех да стоя на опашки. Пък и вече имах някакви отговори - дали са важни или не, все някога ще стане ясно...", "date": "2019.05.23", "title": "ПИТАЙТЕ ПРЕМИЕРА"}
{"url": "https://duma.bg/slivenskata-trupa-igrae-v-salza-i-smyah-piesata-nepopravimo-na-shtefan-fogel-n192396", "text": "Авторът Щефан Фьогел е вече познат на българската публика със забавните си и пълни с неочаквани обрати творби. Неговата пиеса \"Бъбрекът\" има своята първа реализация на сливенска сцена под заглавие \"Непоправимо\". Преводът на текста е на проф. Владко Мурдаров, режисьор е Владлен Александров, сценограф Иван Карев, костюми Весела Статкова. Софийската премиера на постановката ще се състои на 27 май от 19 ч. в театър \"Сълза и смях\" и столичани ще могат да оценят по достойнство както играта на добре познатите и обичани актьори Албена Павлова и Емил Марков, така и на младите им колеги от сливенската трупа Таня Йоргова и Августин Демерджиев.  Щефан Фьогел споделя в разговор на българска земя, че идеята за пиесата е взел от една новина: Федералният президент на Германия е дал бъбрек на жена си. Авторът се запитал: Способен ли е той на това? Задал същия въпрос на съпругата и на приятелите си. Останалото било просто \"занаят\". И разказва за битките и проблемите в две приятелски семейства с ироничен поглед и приятелско намигане. Фьогел е автор с изключителна рефлективност към съвременността и предлага пиеса за живота ни днес - забързан, устремен към материалния успех и как го живеем, колко сме понякога жестоки в общуването, друг път - лекомислени, трети път неглижираме брачните отношения. Една тежка ситуация в семейството може да покаже какъв е характерът на човека срещу теб и какъв си ти, имаш ли право на живот в това партньорство. Идеята е, че трябва по-често да се вглеждаме в другия и категорично да сме готови да се жертваме за него в трудни, в жестоки моменти. В тази постановка Албена Павлова и Емил Марков се завръщат след 30 години на сливенска сцена, където започва театралната им биография.", "date": "2019.05.23", "title": "Сливенската трупа играе в \"Сълза и смях\" пиесата \"Непоправимо\" на Щефан Фьогел"}
{"url": "https://duma.bg/koy-e-nay-nay-nay-vav-vipusk-2019-na-natfiz-n192397", "text": "Тържествената церемония по дипломирането на Випуск 2019 ще се състои днес, 23 май, от 10 ч. в Театър НАТФИЗ и ще бъде посветена на стогодишнината от рождението на проф. Сашо Стоянов. Близо 140 бакалаври и магистри ще преминат по червения килим на академията. Всички те ще получат своите дипломи от ректора проф. д-р Станислав Семерджиев, деканите на факултет \"Сценични изкуства\" проф. Пламен Марков и \"Екранни изкуства\" доц. Любомир Христов и от ръководителите на завършващите класове проф. д-р Атанас Атанасов, проф. Иван Добчев, доц. Майя Енчева и проф. д-р Петя Цветкова. По традиция заедно с дипломите академията ще обяви носителите на наградите \"Най-най-най 2019\", научи ДУМА от Десислава Димитрова, гл. експерт ВО. Стогодишнината от рождението на проф. Сашо Стоянов (1919-2000) ще бъде отбелязана на официалната церемония. Входът е отворен и за всички, които се интересуват от личността на проф. Стоянов като педагог, театрален режисьор и изкуствовед. Премиерно ще бъде представен ретроспективен филм за проф. Сашо Стоянов с автор проф. д-р Александър Илиев.  Проф. Сашо (Александър) Стоянов е режисьор, театрален педагог и изкуствовед; главен редактор на сп. \"Театър\" (1945-1947); режисьор в Народния театър \"Иван Вазов\" (1947-1951; 1958-1960); директор и художествен ръководител на Драматичния театър \"Никола Й. Вапцаров\" в Благоевград (1951-1952); началник отдел \"Драматични театри\" в Комитета за наука, изкуство и култура (1952-1953); главен режисьор (1960-1963), директор и художествен ръководител (1963) на Театър \"Българска армия\", главен художествен ръководител на Драматичния театър в Кюстендил (1972-1975). От 1959 г. е преподавател във ВИТИЗ (дн. НАТФИЗ) \"Кръстьо Сарафов\". Заедно с проф. Боян Дановски и проф. Цветана Стоянова създава съвременни програми за обучение по актьорско майсторство и режисура в академията, чиито първи възпитаници стават режисьорите Богдан Сърчаджиев, Стефан Димитров, Георги Попов, Никола Петков, Крикор Азарян, Красимир Спасов, Николай Поляков, Кузман Попов, Йордан Саръиванов, Чавдар Кръстев, Велко Йорданов, а след тях и Бина Харалампиева, Милчо Милчев, Димитър Шарков, Пламен Марков, Александър Илиев, Бойко Богданов и др. Благодарение на проф. Сашо Стоянов в актьорската професия встъпват Майя Остоич, Иван Петрушинов, Йвайло Христов, Атанас Атанасов, Йорданка Стефанова, Кирил Варийски, Аня Пенчева, Николай Сотиров, Пламен Сираков, Ибиш Орханов, Албена Павлова, Емил Марков, настоящите директори на Старозагорския и Сливенския театър Ивелин Керанов и Радост Костова, и мн. др. През годините на проф. Цветана Стоянова и проф. Сашо Стоянов е поверено и обучението на чуждестранните студенти, пристигащи във ВИТИЗ от Сирия, Судан, Египет, Перу, Монголия, Гърция, Уругвай, Македония, Виетнам.", "date": "2019.05.23", "title": "Кой е най-най-най във Випуск 2019 на НАТФИЗ"}
{"url": "https://duma.bg/zapochva-detskoto-chetene-knigovishte-n192385", "text": "Книговище.бг кани българските деца да премерят сили в състезанието по четене с разбиране. От 00 до 24 ч. на 24 май те ще имат възможност да спечелят една от трите награди - безплатни годишни абонаменти за Книговище, научи ДУМА от организаторите. В състезанието могат до участват деца на възраст от 6 до 14 години от страната и чужбина. Влезте с профила си или създайте нов на www.knigovishte.bg. Отговаряйте на въпросите към прочетени детски книги и трупайте точки. Колкото по-сложна е книгата, толкова повече точки носят правилните отговори. Грешните отнемат точки, пропуснатите въпроси носят нула точки. Ако детето състави въпросник, който отговаря на стандартите на Книговище, получава точки, равни на максималния резултат от въпросника, умножен по три. Тримата състезатели, набрали най-много точки в рамките на 24 май, получават награди. Първата е годишен абонамент за клас, включващ 30 индивидуални абонамента и един учителски. Той дава възможност децата да се състезават едно с друго в \"четенето с разбиране\", да виждат къде са в сравнение със съучениците си, да споделят препоръки и коментари за любимите книги. Втората награда е годишен семеен абонамент, включващ 4 индивидуални абонамента и един родителски. Третата награда е годишен индивидуален абонамент. С него детето трупа точки, минава нива и се състезава с компютъра в електронна игра, условието за участие в която е да четеш. Тримата победители ще получат и книга по избор. Те се определят от натрупаните през деня точки в Книговище, умножени по коефициент, отчитащ възрастта на участника. Всеки може да премери сили с посланиците на Книговище от Асеновград, Бургас, Варна, Велико Търново, Генерал Тошево (Добрич), Дебрен (Благоевград), Казанлък, Котел, Кърджали, Монтана, Пазарджик, Пловдив, Русе, Своге, София, Стара Загора, Харманли... Желаещите могат да се включат в някое от събитията на живо - част от съпътстващата програма на Книговище на 24 май в населените места на посланиците.", "date": "2019.05.23", "title": "Започва детското четене Книговище"}
{"url": "https://duma.bg/politseyski-natisk-i-zaplahi-predi-izborite-n192354", "text": "МВР заплашва членове на БСП преди евровота, алармира Кирил Добрев. Десетки социалисти в страната са получили предупредителни протоколи от полицията. Имало и задържани лица, които били \"инструктирани как да водят\" предизборна кампания. Общинският лидер на партията във Видин Димитър Велков разказа за нахлуване на полицаи в партиен клуб. Униформените иззели протоколната книга и ксерокопирали имена на активисти на партията и ги заплашвали. Лидерът на БСП в Борован Петър Станев бил предупреден, че ако постави предизборна шатра, ще си има работа с МВР. Преди седмица на оперативка в областните дирекции във Видин, Враца и Монтана с всички шефове на РПУ е дадено да се разбере, че ако ГЕРБ загуби евровота, ще бъдат разпръснати из страната. \"През последната седмица върху левицата се оказва административен, полицейски и икономически натиск. Държавната администрация, която трябва да организира и гарантира изборния процес, използва своите структури, за да репресира. Спомняте си Галиче и модела \"Ценко Чоков\". Днес този модел се изпълнява от държавата\", заяви Добрев.  Преди седмица е направена оперативка в областните дирекции на МВР във Видин, Враца и Монтана, в която са участвали всички шефове на РПУ. На сбирката им е дадено ясно да разберат, че ако ГЕРБ загуби евровота, ще бъдат разформировани из цялата страна. \"Членове на БСП в СИК са задържани и са им написани предупредителни протоколи. Инструктирани са дори кметове на левицата и партийни председатели и им е размахан пръст да не бъдат толкова активни в изборния процес\", поясни зам.-председателят на БСП. Той попита вътрешния министър Младен Маринов колко такива протокола са написани на председатели и кметове от ГЕРБ. Защо няма предупреждения към самия премиер Бойко Борисов, който в последните дни обикаля цялата страна и откровено прави предизборна кампания, попита Добрев. Той отбеляза, че натискът, заплахите и страхът отказват хора, които трябва да бъдат гарант за честни избори. Звънят ми с обяснения \"дъщеря ми е на работа в общината и ако остана, ще я уволнят\", уточни той. От БСП дадоха примери за откровени заплахи към членове на СИК и РИК, претърсване на партиен клуб и забрана за провеждане на предизборна кампания. Общинският лидер на партията във Видин Димитър Велков съобщи за нахлуване на полицаи в един от партийните клубове в града. Униформените наредили на социалистите, които били там, да напуснат. Останал само председател на ОПО. Полицаите иззели протоколната книга на партийната организация. В нея освен протоколи от събрания се съдържат и лични данни на социалистите, бъдещите членове на СИК от квотата на БСП и застъпници, на които вече са издадени удостоверения. Председателят на ОПО бил заведен в поделение на МВР и заставен да подпише декларация, че няма да купува гласове. Протоколната книга била старателно преснимана, а копието останало в полицията. \"Веднага след това полицаите започнаха да посещават хора от списъците в протоколната книга и да отправят заплахи. Вече двама се отказаха от страх. Това е грубо вмешателство в изборния процес в община Видин\", обясни Велков. Заплахи получил и общинският председател на БСП в Борован Петър Станев. Той поискал разрешение от кмета Петър Цветковски да постави предизборна шатра в града. Не само получил отказ, а бил \"помолен\" от шефа на РПУ да не прави предизборна кампания. Откровено ми бе обяснено, че ако поставя шатра, ще си имам работа с МВР, поясни Станев. Той попита защо писмото, което е изпратил до Цветковски, е получено и в МВР в Бяла Слатина. От БСП ще изпратят жалби до прокуратурата за инцидентите във Видин и Борован. ", "date": "2019.05.23", "title": "Полицейски натиск и заплахи преди изборите"}
{"url": "https://duma.bg/ruhna-krastovishte-za-113-miliona-n192356", "text": "Едно от трите нови двуетажни кръгови кръстовища по ремонтирания за 113 млн. лв. варненски булевард \"В. Левски\" рухна след проливен дъжд. Булевардът тържествено бе пуснат за движение преди дни от премиера Борисов. Часове преди пороя той отново бе в морския град и похвали ремонта, като каза, че по трасето на булеварда няма никакви проблеми Едно от трите нови двуетажни кръгови кръстовища по току-що ремонтирания за 113 млн. лв. варненски булевард \"Васил Левски\" пропадна след проливен дъжд във вторник вечерта. Булевардът тържествено бе пуснат за движение малко преди Великден от премиера Бойко Борисов. Проектът е най-голямата държавна инвестиция във Варна за последните десетилетия. Часове преди пороя Борисов отново бе в морския град, за да се срещне със симпатизанти и да се похвали с местните проекти, финансирани от общината и правителството. Премиерът похвали и ремонта и каза, че по трасето на булеварда няма никакви проблеми. Видно е обаче, че едно от кръстовищата му е наклонено и с нарушена окръжност, друга част минава през трибуните на градския стадион \"Спартак\", а обширни участъци от платната за движение остават под вода след всеки валеж. Злополучното кръстовище е било наводнено, след като обилни валежи и градушка са срутили тротоар, а водата се е изсипала като водопад върху новия път. На второто ниво на кръстовището се е образувала дупка, става ясно от клипове в социалните мрежи. Паднал е и един от стълбовете на уличното осветление.  Въпреки очевидните факти от общината се опитаха да неглижират ситуацията и излязоха с изявления, че нямало нанесени материални щети. В извънредно прессъобщение от общинския пресцентър признаха, че обектът още не е официално пуснат в експлоатация и не е приет Акт 16. \"На кръговото с бул. \"Владислав Варненчик\", в близост до недовършено укрепване на канал за подземни комуникации, е подкопан стълб от уличното осветление. По нареждане на кмета след спирането на дъжда кабелното трасе трябва да бъде бетонирано\", пишат от пресцентъра. Малко след наводнението зам.-кметът на Варна Христо Иванов увери, че няма щети по инфраструктурата от падналия дъжд. \"Проблеми по самото трасе няма\", коментира и кметът Иван Портних. Ситуацията обаче поставя под въпрос и законността на действията му при пускането на движението по градската магистрала, без за нея да са издадени задължителните актове 16 и 17, както и разрешение за ползване. Обясненията му в социалните мрежи предизвикаха гневни коментари, които обаче бяха изтрити от профила му. \"Докога ще позволяваме гавра с нашите пари, време и интелект е въпрос, който не търпи отлагане! Независимо дали е в София, Варна, Видин или Свиленград и независимо от партията на власт\", питат гражданите в социалната мрежа.", "date": "2019.05.23", "title": "Рухна кръстовище за 113 милиона"}
{"url": "https://duma.bg/s-praznik-na-bukvite-otkrivat-lyatna-stsena-ndk-n192384", "text": "Националният дворец на културата обогатява своите пространства с постоянна Лятна сцена НДК, разположена на открито, в парка зад двореца. Това ще е новото културно изживяване за столичани и гости на София, убедени са от ръководството. Официалното откриване ще бъде на 24 май с Празник на буквите. Междувременно след подписването на Меморандума за сътрудничество между Националния дворец на културата и Софийската опера и балет стана ясно, че на 14, 15 и 16 юли Операта ще представи на Лятната сцена на НДК едни от най-добрите си спектакли.  Кино под звездите, както и концерти на утвърдени и начинаещи изпълнители са сред идеите за програма на новото културно пространство. То е с капацитет от минимум 450 седящи места с възможност за допълване на поне още толкова мобилни седящи места, както и правостоящи.  Освен че ще използва Лятната сцена за представяне на продукциите на своя Продуцентски център, както и за партньорски продукции, НДК скоро ще започне да предлага мястото и на свои клиенти. Сцената позволява да се състоят както събития с продажба на билети, така и със свободен достъп. От ръководството са решени да инвестират специално в поредица от събития с безплатен вход, които да дават възможност за изява на млади таланти.", "date": "2019.05.23", "title": "С Празник на буквите откриват Лятна сцена НДК "}
{"url": "https://duma.bg/predizborno-udariha-parva-kopka-na-gazovata-vrazka-s-gartsiya-n192361", "text": "Близо десет години след като интерконекторът с Гърция стана актуален заради газовата криза през 2009 г. и след като бе взето общоевропейско решение за свързване на газопреносните системи, властта у нас най-после направи шумно и предизборно първа копка на обекта край ГКПП Маказа. Проектът IGB (интерконектор Гърция - България) върви от 2010 г. На първата копка освен премиера Бойко Борисов бе дошъл и гръцкият премиер Алексис Ципрас. Началото на строителните дейности обаче тръгна паралелно с поредната жалба срещу проекта, подадена от българската фирма \"Топливо-2\", която отпадна от надпреварата за доставката на тръбите за газопровода. Въпреки че казусът тепърва ще се разглежда от Комисията за защита на конкуренцията и след това от Върховния административен съд, изграждането на интерконектора няма да спира. По време на церемонията за първа копка на забавения проект, който по първоначален план трябваше да бъде завършен през 2013 г., Борисов каза, че властта е \"поработила тихичко\" и \"без самохвалство\". Според Алексис Ципрас газовата връзка може да бъде разширена към Сърбия и Румъния, с което и тези страни ще могат да диверсифицират своите доставки на \"синьо гориво\". Общата стойност на проекта е 220 млн. евро. В началото на април ЕК одобри отпускането на 33 млн. евро за изграждането на връзката. Средствата ще послужат за строителството на газопровод с дължина 182 км между Комотини и Стара Загора. Очаква се капацитетът на газопровода IGB да е до 3 млрд. куб. метра/година в посока Гърция - България. В зависимост от пазарния интерес той може да се увеличи до 5 млрд. куб. метра/година и да позволява обратно подаване (от България към Гърция) с допълнително изграждане на компресорна станция. Интерконекторът ще позволи на страната ни да получава договорените с Азербайджан 1 млрд. куб. метра газ, които ще се добиват от находището \"Шах Дениз 2\". Тази отсечка се предвижда да бъде свързана с Трансадриатическия газопровод, който ще транспортира природен газ до европейските пазари, достигайки територията на Италия. Проектът се финансира от Оперативна програма \"Иновации и конкурентоспособност 2014-2020 г.\", като общата му стойност е 470 млн. лв. (240,2 млн. евро), а отпуснатите безвъзмездни средства са 76,2 млн. лева. ", "date": "2019.05.23", "title": "Предизборно удариха първа копка на газовата връзка с Гърция"}
{"url": "https://duma.bg/monasi-vazkresyavat-220-godishna-bira-n192377", "text": "Повече от два века отне на монасите в абатство Гримберген да започнат производството на легендарна средновековна бира, чиято марка е била въведена в масово производство през 50-те години на ХХ век. Кехлибарената напитка може да се вари отново, след като божите служители откриха оригиналните съставки и методи в своите архиви. Като знак за важността на новината за белгийците, обичащи бирата, съобщението бе направено от отец Карел Статемас в присъствието на кмета на Гримберген, 120 журналисти и ентусиасти. Свещеникът разкри, че разработването на първата чаша е било кулминацията на четири години изследвания на методите на монасите, които приготвят бира в пивоварната на манастира Норбертин, преди да бъде опожарена от френски революционери през 1798 г. Сградата е възстановена, но пивоварната и рецептите се смятаха за загубени. Отец Статемас призна, че може би е най-добре да не се пие прекалено много от новопроизведената бира, която е с 10,8% алкохолно съдържание. Една или две чаши са достатъчни, все пак рецептата е на 220 години, добави и Крис Селеслах, кмет на Гримберген, град на няколко километра северно от Брюксел. Източник на вдъхновение за новата пивоварна, разположен на същото място като оригиналната, е откриването на книжа от ХII век, съдържащи подробности за методите за приготвяне на бирата от монасите, по-специално използването на хмел, а не на ферментирали билки, което ги прави по-напредничави от техните съвременници. Документите са били запазени през XVIII век, когато отчетата пробили дупка в стената на библиотеката и тайно ги измъкнали, преди абатството да бъде подпалено.", "date": "2019.05.23", "title": "Монаси възкресяват 220-годишна бира"}
{"url": "https://duma.bg/sumisti-razplakaha-400-bebeta-n192376", "text": "400 бебета на възраст от 6 до 18 месеца бяха разплакани от сумисти в Страната на изгряващото слънце. Ритуалът е традиционен, като тази година се проведе в префектура Фукуи, Централна Япония. По време на събитието огромните професионални борци разплакват умишлено бебетата участници. Смята се, че детският плач носи добро здраве и прогонва злите духове. Съперничеството е голямо, тъй като някои от пеленачетата започват да плачат от самото начало, докато други невъзмутимо продължават да спят. Тогава се включва съдията, който с крясъци се опитва да уплаши бебето. Подобно на запалянковци, отстрани родителите окуражават децата си и правят снимки. Победителят - най-ревливото бебе, получава награда: 30 кг кошихикари - един от най-добрите сортове ориз в Япония.", "date": "2019.05.23", "title": "Сумисти разплакаха 400 бебета"}
{"url": "https://duma.bg/vazdushni-taksita-zamestvat-avtobusi-n192378", "text": "До 2025 г. въздушни таксита ще се появят в много градове по света, съобщи Оливър Уокър-Джоунс, официален представител на компанията Lilium, която произвежда алтернативни въздухоплавателни машини. Според експерта в някои населени места услугата ще бъде пусната дори по-рано. Има голям интерес към нашия проект от страна на градските власти, но все още не сме решили къде точно ще започнем да предоставяме услугите си, разкри специалистът пред РИА Новости. Говорителят на компанията добави, че цената на \"полетите ще бъде конкурентна в сравнение с пътуването с помощта на други превозни средства днес на подобни разстояния.\" По-рано мюнхенската компания проведе успешни тестове на прототип на въздушно такси, като устройството е оборудвано с 36 електрически реактивни двигателя, позволяващи вертикално излитане и кацане. Петместният автомобил, за разлика от малките самолети, няма волан, опашка и витла. Прототипът може да ускори до 300 км/ч, а максималният обхват е 300 км, уточниха от Lilium. Нашите въздушни таксита са напълно електрически и не произвеждат емисии на въглероден диоксид. При стартиране произведеният шум е като от двигател на камион, но той не се чува по време на полета, каза още Уокър-Джоунс. Според него устройствата вече преминават през различни сертификации, ръководството ще бъде организирано по такъв начин, че \"да не създава пречки за редовния въздушен трафик\". Летящото такси, за разлика от хеликоптера, е по-икономично и по-евтино от гледна точка на производството. Предполага се, че първоначално ще се управлява от човек, но след това ще бъдат разработени и безпилотни версии. На практика нашите устройства ще се превърнат в алтернатива не толкова на такситата, а на междуградските автобуси. Нужно им е много малко пространство. Всичко е много евтино в сравнение с друга инфраструктура, което позволява проектът да бъде реализиран не само в градските райони, но и в малките градове и в региони, където няма автобусни или железопътни услуги, обясни Уокър-Джоунс. И добави, че производството на летящите коли ще започне в Германия и сега се водят преговори къде точно ще бъде локализирано.", "date": "2019.05.23", "title": "Въздушни таксита заместват автобуси"}
{"url": "https://duma.bg/todor-georgiev-s-nov-plasticheski-prochit-na-kirilitsata-n192379", "text": "Нов пластически прочит на българската форма на Кирилицата ще бъде показан в изложбата \"Неперфектната азбука\" на Тодор Георгиев. Откриването е днес, 23 май, от 19 ч. в галерия \"УниАрт\" на НБУ (до края на юни). Авторът обръща внимание на неспособността на държавата да утвърди българската азбука пред света. За третата официална в Европейския съюз писмена система няма промяна в това отношение и никой не говори по въпроса. Дори табелката на български език за Европейския парламент в Брюксел е набрана с руската форма на Кирилицата, посочва той. Изложбата поставя пластически въпроси към зрителите за българската писменост, нейната репрезентация и модалност, за стойността и значението на знака, новите подходи към него и функционалната му същност.", "date": "2019.05.23", "title": "Тодор Георгиев с нов пластически прочит на Кирилицата"}
{"url": "https://duma.bg/galeriya-stoychev-v-yambol-predstavya-mozaechno-izkustvo-n192382", "text": "Международната изложба мозайки \"Балкански мостове II\" се открива днес, 23 май, от 18.30 ч. в арт галерия \"Стойчев\" в Ямбол, ул. \"Кабиле\" 14. Целта е популяризиране на мозаечното изкуство, както и да срещне автори с различни стилове и държави. Галерията ще представи и нови творци за първи път. Куратор е Крум Шаранков.", "date": "2019.05.23", "title": "Галерия \"Стойчев\" в Ямбол представя мозаечно изкуство"}
{"url": "https://duma.bg/nha-s-shestvie-kontsert-i-izlozhbi-za-24-may-n192381", "text": "Националната художествена академия празнува 24 май с няколко събития - от 10 ч. преподаватели, студенти и служители се събират в двора на академията, за да поднесат цветя на паметника на св. Пимен Зографски, паметната плоча на Константин Величков, пред паметника св. св. Кирил и Методий и да участват в празничното шествие. От 12 ч. в галерия \"Академия\" музикален поздрав за празника ще поднесе Академичният хор \"Света Параскева\" към НХА с диригентка Галина Луканова. В програмата: църковно-славянски песнопения и обработки на фолклор. Ще може да се видят и две изложби - \"Ревизия\" на Стефан Груев в галерия \"Академия\" и \"Магията на писаното слово\" в пространството пред нея.", "date": "2019.05.23", "title": "НХА с шествие, концерт и изложби за 24 май"}
{"url": "https://duma.bg/otglezhdat-krastavitsi-s-klasicheska-muzika-n192375", "text": "Жител на морската ни столица създаде първата иновативна оранжерия, използваща специална технология за отглеждане на растения в звукова среда, съобщиха от Областния информационен център-Варна. Иван Григоров е успял да изгради стопанство от 12 декара, в което разсажда и произвежда краставици под звуците на класическа музика. Вложил в бизнеса и солидна сума собствени средства. С помощта на европейското финансиране в размер на 977 хиляди лева е изградил сервизна сграда и е закупил хидропонна система и сееща линия. Проектът е финализиран тази година. Оранжерийният комплекс се намира в землището на с. Припек - община Аксаково, и е най-модерният в страната. Производителят работи с вносни семена от Холандия, които посява в специална разсадна машина в стая за покълване. След това разсадът се подрежда в тарелки и се пръска и тори. Оранжерията разполага и с помещение, в което два екрана осигуряват постоянна температура от 27 градуса целогодишно. Осигурено е LED осветление за разсада. След като той е готов, се изнася с колички и расте в оранжерия под звуците на класическа музика. Така растенията се развиват по-добре, смята Иван Григоров. Чрез системата за хидропоника те се хранят с разтвори. Готовата продукция преминава през сортираща линия, където се разпределя по тегло, размер и кривина.  Оранжерията разполага и със система за пречистване на водата, която се дренира от насажденията. Така се пести около 30% вода, разказа собственикът. Отоплението е поето от два котела, които работят със слънчогледови пелети и също се командват дистанционно. В стопанството, където е отделено място и за биоразсад, работят 17 души, а продукцията се реализира в голям варненски хипермаркет. В бъдеще Иван Григоров планира да разшири дейността си, като започне да произвежда и домати. Снимка ОИЦ-Варна тпс Иван Григоров планира да произвежда и домати", "date": "2019.05.23", "title": "Отглеждат краставици с класическа музика"}
{"url": "https://duma.bg/titlata-se-reshava-utre-n192373", "text": "Титлата в Първа лига ще се реши в последния кръг. Утре отличието ще заслужи Лудогорец или ЦСКА-Сф. \"Орлите\" приемат от 20.00 часа Черно море, а \"червените\" посрещат по същото време неудобния за тях Ботев Пд. Преди последните мачове разградчани водят с точка на столичани, но държат всичко в свои ръце. От предните три мача обаче варненци спечелиха двата на \"Тича\" и загубиха в Делиормана. ЦСКА-Сф пък има победа, загуба и равен с \"канарите\", от които беше елиминиран инфарктно на 1/2-финал за купата. Тимът на Добромир Митов остана до края в борбата за титлата, след като би символичния домакин Левски с 2:0. На Националния стадион головете вкараха Тиаго Родригеш (70) и Евандро (86). Макар че \"червените\" имаха преимущество в мача, той отиваше към хикс, когато късметът изневери на \"сините\". В ситуацията за първия гол португалецът изпълни перфектно пряк свободен удар, като топката се отклони от тялото на Станислав Костов и излъга фатално вратаря Николай Михайлов. Бразилецът пък оформи резултата с удар от 2 метра след центриране от фаул и разбъркване в малкото наказателно поле. Левскарите можеха да загубят и с повече, но съдията Драгомир Драганов подмина дузпа за \"червените\" за игра с ръка на Серж Утонджи. Той обаче изгони за жълти картони Нуно Рейш от Левски. Единственото сигурно в топ 3 преди последния кръг е, че за трета поредна година \"сините\" ще играят бараж за Лига Европа, като във вторник на ст. \"Георги Аспарухов\" очакват по-добрия от Славия или Етър (1:0 в първия мач). \"Тези мачове се печелят и играят с характер, понякога не по-добрият отбор печели, важното е да успееш да биеш. Изпитвахме леки затруднения, имаха доста корнери, ние само един. Трябваше да излезем по-спокойни. Вярваме до последно, докато има шанс, ако Господ реши, може да станем шампиони. Сега трябваше да запазим суха мрежа, имаме добри футболисти в атака, беше важно да не допуснем гол. Това е игра на голове, щастлив съм от успеха\", каза Добромир Митов. Той обаче изгуби за дълго обещаващия футболист Иван Турицов, който след груб фаул на Паулиньо контузи тежко дясното си коляно. \"Две статични положения решиха мача. Не мога да бъда недоволен. Стараха се играчите. Допуснахме някои слабости в играта. Нямахме задържане в предни позиции. Доста натрупана умора има във футболистите, но това е - честитя на ЦСКА победата и продължаваме към следващия двубой. Явно сме допуснали някаква грешка, за да се стигне до гола. Досега играчите не са били разколебани и мисля, че в първото полувреме го показаха. Във второто се отрази умората и не можехме да задържим топката в предни позиции\", призна треньорът на Левски Георги Тодоров.", "date": "2019.05.23", "title": "Титлата се решава утре"}
{"url": "https://duma.bg/kapitanat-na-loko-pd-dimitar-iliev-iskame-i-superkupata-n192374", "text": "С ръка на сърцето признавам, че надали някой е вярвал. Трябваше задължително да вкараме следващите 2, те да изпускат... Но с Божията намеса и тази на вратаря ни Илко Пиргов бяхме крайни победители. Може би точно след този мач си дадохме представа, че имаме сили за нещо голямо. Показахме, че желаем повече победата. От психологическа гледна точка излязохме доста по-спокойни, в Ботев имаше някакво напрежение, дали от факта, че са смятани за фаворит... Макар историята да е показала, че в пловдивското дерби няма такъв. Дори в шампионския сезон 2003/2004 г. на Локомотив си спомням, че в единия мач Ботев ни взеха точка, а в другия загубиха с гол в 90-ата минута. Правилото е, че един отбор играе колкото му позволи противникът, а ние почти не позволихме на Ботев да направи нещо, изиграхме умно мача. Знаехме, че чисто физически сме по-добре подготвени от тях и с течение на мача те ще отпаднат. Точно там е разковничето Ц тези мисли не влязоха в главата на нито един от нас. Представях си постоянно, че побеждаваме, постарах се да го предам на момчетата и точно нагласата се оказа ключова. Може би съм малко субективен, но да, чувствал съм го с по-голям заряд, ставали са по-зрелищни мачове, пловдивските фенове създават изключителна атмосфера. Много хора го смятат за най-истинското в България. Времето ще покаже. Надхвърлихме очакванията не само на нашите фенове, но и на футболната общност. Ще бъде изключително трудно, тъй като от втори квалификационен кръг, където стартираме като непоставени, имаме за потенциален опонент настоящ полуфиналист в турнира. Ще влезем като аутсайдер срещу всеки съперник, но футболът е доказал, че е велика игра точно заради такива сензации. Смятам, че с добра подготовка и привличане на няколко класни попълнения можем да оставим следа, а не просто да изиграем 2 мача и с това да свърши нашето европейско приключение. На първо място обаче е Суперкупата, не спираме да мечтаем и искаме да прибавим още един трофей. Сетне ще дойде Лига Европа и очаквания за по-силни игри в първенството. Пловдив е доказал нееднократно, че може би е най-футболният град, дал е не една и две легенди. Така че за мен е срамно Ботев да играят на тренировъчна база пред 300 човека. Нашият стадион пък е с малък капацитет, стар. Знам, че много от президентите на Локомотив са искали да вложат средства, но след като държавата не само не помага, но и пречи... Не съм дотолкова запознат какви са точно проблемите, но сегашният собственик г-н Христо Крушарски е постигнал някаква договорка с общината и дано в най-близко бъдеще да показват резултати тези разговори, да се построи база за децата, нов стадион. И стадионът на Ботев край Бирената фабрика стои и събира плевели толкова години. Срамно и тъжно е. Сякаш беше вчера, помня повечето мачове. Локомотив не даваше шанс на никой, който идваше на \"Лаута\", мачкаше ги по 90 минути. Тогава с гръм и трясък Локо разби хегемонията на Левски, Литекс и ЦСКА. Още на следващия сезон имах възможността да стана част от тима. Изключителни футболисти и много добри хора. От малък, още пред блока. Тогава нямаше наборТ88 и баща ми ме закара при един треньор в школата, казаха ми, че съм малък, но имах изключително желание и започнах с по-големите. Лека-полека треньорите видяха, че имам качества и започнаха да ми обръщат внимание. В даден момент осъзнах, че мога и искам с това да изкарвам прехраната си. Факторите са много, на първо място търся вината в себе си. С тази зрялост на 30-годишен футболист осъзнавам, че ако сега бях на 16-17-18, бих тренирал доста по-различно. Има и странични фактори, но имаше и реална оферта от Челси, не бях пуснат. Не ми бе даден шанс да играя и там някъде развитието ми бе спряно. Разбира се, че по съвсем различен начин можеше да се развие кариерата ми, примери много. Не казвам, че щях да стана някаква велика звезда, но със сигурност колкото по-рано роден футболист излезе в чужбина, шансовете му за по-добра кариера се увеличават. Много хубави години изкарах и там. Вкарахме Висла в елита,  4-ти сезон предстои да започнат в Екстракласа. Благодарение на запазването на елитния статут сега ще си построят нов стадион. Пазя добри спомени и приятели. Полша е с близо 40 млн. население, държавата помага изключително на спорта. Знаете, че бяха домакини на Евро 2012, което допринесе за развитието им като футболна нация, 90% от базите са нови. Когато има правилен маркетинг, добра база, футболът изглежда по различен начин макар нивото на техните и нашите водещи тимове да е изравнено. Разликата е, че се влагат повече пари от повече отбори, а тук само 3-4 тима са с по-големи финансови ресурси. Националният ни стадион няма козирка, ако на финала за купата се бе излял порой, смятам, че половината зрители щяха да се откажат. Всеки баща, който би си завел детето на мача, първо би помислил за здравето му. Футболът ме е научил да не си правя дори краткосрочни планове. Когато се върнах в България, не очаквах, че ще спечеля трофей. От друга страна, в последния ми клуб Ц Подбедскидже, имаше много амбиции и организация, бях зареден с оптимизъм, а просто попаднах в отбор, който нямаше никакви качества да се бори за промоция, каквато беше афиширана. Мечтата ми е редовно да пълним ДЛаутаУ и да стават празници всяка събота. Мечтая и да получа и повиквателна за националния отбор. Не съм се зарекъл да остана до края на кариерата ми в Локо, макар да се знае, че обичам клуба, на първо място е семейството ми. Смятам, че има още много футбол в мен, само да съм здрав. Роберто Баджо, спомням си, че през 1994-а гледах мачовете му... Исках да му подражавам в абсолютно всичко. Нямах коса, но исках да си връзвам опашка като него. Стилът на игра и финесът, с който боравеше с топката, ме запалиха по италианския футбол. После Ривалдо, феноменът Роналдо... Вече няма такива футболисти, няма халфове като Андреа Пирло, Руи Коща, Роберто Баджо. Със семейството. Облагодетелстван съм, защото на футболистите работният ден ни е грубо казано 2 часа. Имам доста време да прекарвам със сина ми, който е на годинка. Ще отидем на почивка със семейството, да ми почине и малко главата, защото има не само физическа, но и психическа умора от този сезон.", "date": "2019.05.23", "title": " Капитанът на Локо Пд Димитър Илиев:  Искаме и Суперкупата"}
{"url": "https://duma.bg/festivalat-za-kasometrazhno-kino-v-dvoretsa-s-ofitsialno-uchastie-v-kan-n192383", "text": "Организаторите на Международния фестивал за късометражно кино \"В Двореца\" тази седмица отново са на френска земя, но този път като участник в тазгодишното издание на един от най-престижните кинофоруми в света - фестивала в Кан. Там Цанко Василев и Лилия Кучева представят късофилмовата ни индустрия. Една от основните им задачи е и да анонсират предстоящото 16-о издание на \"В Двореца\", което от тази година се провежда в Бургас в последната седмица на септември (21-29), научи ДУМА от Александър Киров - експерт по пиар и комуникации. За първи път програмата ще бъде структурирана и осъществена в абсолютната си цялост в рамките на един град, в рамките на една фестивална седмица. Прожекциите на конкурсните програми - за деца, студенти и професионалисти, ще гледаме в Държавната опера. Залите на Културния център \"Морско казино\" приютяват \"Филмър Фордж: професионални срещи на късофилмовата индустрия\". Програмата представлява професионална платформа, която свързва участниците с представители на световната индустрия - дистрибутори, продуценти, програматори, фестивални директори, институции, фондове и др. \"Филмър Фордж\" включва интензивна образователна програма, пазар на филмовата индустрия и представителна сесия за подпомагане производството на нови късофилмови проекти.  Академията за филмови изкуства и науки в САЩ, която връчва наградите \"Оскар\", и Европейската филмова академия, отличаваща с призовете за най-добрите европейски филми, са само част от институтите, чиято програма от залез до изгрев фестивалът представя на Открита сцена \"Охлюва\".  В рамките на фестивалната седмица \"В Двореца\" изгражда международния си пресцентър в Морския център \"Магазия 1\", а о-в \"Св. Анастасия\" приютява в двудневно затворено събитие изнесени национална и международна сесия с предложения за подпомагане производството на нови късофилмови проекти и професионални срещи с индустрията.", "date": "2019.05.23", "title": "Фестивалът за късометражно кино \"В Двореца\" с официално участие в Кан"}
{"url": "https://duma.bg/obviniha-botev-pd-i-ludogorets-v-dogovorka-n192372", "text": "Водещият футболист на ЦСКА-Сф Рубен Пинто обвини Ботев Пд и Лудогорец в договорка. Португалецът намекна, че предварително се е знаело, че \"орлите\" ще бият в Пловдив, както и стана. \"Трябваше да спечелим задължително. Дали ще победим Ботев, а Лудогорец - Черно море - не знаем. Чувал съм за някои странни мачове и резултати, но не искам да говоря за това. Искам да продължим да следваме нашето темпо и нашата битка\", каза Пинто, но не разкри какво има предвид под \"странни мачове\". \"Не мога да кажа. Аз съм играч. Най-малкото, не съм гледал и другия мач. Най-важното нещо е моят отбор и да се борим докрай\", допълни той. В \"Коматево \" действително интрига нямаше. Първо Козмин Моци (29) пропусна дузпа, която беше отсъдена от Ивайло Стоянов-Сватбата за нарушение на Кристиян Димитров срещу Димо Бакалов. До края на полувремето обаче точни бяха Клаудиу Кешерю (35) и Якуб Шверчок (45), като в ситуациите те подминаваха необезпокоявано бранителите на домакините.  \"Хубаво е, когато печелиш поредни титли, но е добре да знаеш, че никой отбор не е абониран вечно да е шампион. Не е лесно, всяка година е трудна сама по себе си. Този сезон изпитваме трудности. Лудогорец има в своето ДНК желанието да се бори до последно. Надявам се в петък да станем шампиони за осми път\", каза изпълнителният директор на клуба Ангел Петричев.", "date": "2019.05.23", "title": "Обвиниха Ботев Пд и Лудогорец в договорка"}
{"url": "https://duma.bg/krizata-v-avstriya-e-delo-na-chastno-litse-n192364", "text": "Зад компромата срещу Австрийската партия на свободата (АПС), довел до предсрочни избори в Австрия, може да стои адвокатът М., който отдавна събирал разобличения срещу АПС. Това твърди в. \"Ди пресе\". Попаднал в уреждане на сделка, той организирал срещата на остров Ибиса, на които тайно са записани какво са се уговаряли предварително лидерът на АПС Хайнц-Кристиан Щрахе и представилата се за латвийка Альона Макарова, която искала да строи в страната. Срещата се провела през лятото на 2017 г., заснетият материал се предлагал на няколко лица, но накрая се оказал в немските издания сп. \"Шпигел\" и в. \"Зюддойче цайтунг\", които го публикували. Това не е първият случай, когато адвокат М. събира компромат за лидери на АПС. Същото станало на изборите за градския съвет на Виена през 2015 г., но М. искал много пари. \"Създава се впечатлението, че всичко е било замислено за предизборната кампания от 2017 г., но след това нещо се объркало\", коментира \"Ди пресе\". ", "date": "2019.05.23", "title": " Кризата в Австрия е  дело на частно лице"}
{"url": "https://duma.bg/kratki-novini-n192363", "text": "Руският президент Владимир Путин, германският канцлер Ангела Меркел и френският президент Емануел Макрон потвърждават подкрепата си за взаимноизгодно икономическо сътрудничество с Иран и подчертават важността на запазването на ядреното споразумение с Иран по време на телефонен разговор, съобщи официалният уебсайт на Кремъл. Друга тема, която е обсъдена по време на телефонния разговор, е правото на Русия да гласува в Парламентарната асамблея на Съвета на Европа (ПАСЕ). Според изявлението на Кремъл лидерите на Русия, Германия и Франция подкрепят възстановяването на правото на глас на руската делегация в ПАСЕ. Китай трябва да се подготви за трудни времена, призова президентът на азиатската държава Си Дзинпин, цитиран от държавната медия, предаде Ройтерс. \"Страната ни все още е в период на важни стратегически възможности за развитие, но международната ситуация все повече се усложнява\", продължи китайският лидер. Дзинпин направи коментара на фона на ескалиралия търговски конфликт между Китай и САЩ, който пряко засегна технологичния гигант \"Хуауей\". Миналата седмица Вашингтон постави китайската компания в \"черен\" списък. Премиерът на Великобритания Тереза Мей е изправена пред нови призиви да напусне властта най-късно следващата седмица, след като тя предложи вот за втори референдум, определено като \"предателство\". Министри от кабинета й пък признаха, че няма да гласуват за сделката за Брекзит, пише \"Дейли телеграф\". Във вторник в реч Мей представи новия план за Брекзит, който ще бъде подложен на гласуване в първата работна седмица на юни.", "date": "2019.05.23", "title": "Кратки новини"}
{"url": "https://duma.bg/rezultati-n192371", "text": "XXXV кръг: Левски - ЦСКА-Сф 0:2 0:1 Родригеш (70) 0:2 Евандро (86), ЧК Реиш (Л-84); Ботев Пд - Лудогорец 0:2 0:1 Кешерю (35) 0:2 Шверчок (45); Черно море - Берое 0:0. 1. Лудогорец 35 22 10  3 63:18 76 2. ЦСКА-Сф 35 23  6  6 56:17 75 3. Левски 35 20  6  9 63:34 66 4. Берое 35 15 10 10 39:29 55 5. Черно море 35 15  7 13 43:47 52 6. Ботев Пд 35 14  8 13 44:35 50 XXXV кръг: утре, 20.00: Берое - Левски (Диема спорт); ЦСКА-Сф - Ботев Пд (Диема спорт 2); Лудогорец - Черно море (Нова спорт). Футбол по Диема спорт 17.00 Несебър - Монтана 20.00 Етър - Славия по БНТ 3 Баскетбол 18.55 Левски ЛУКойл - Балкан по Диема спорт 2 Формула 1 12.00 и 16.00 Гран при на Монако (тренировки) по Евроспорт 1 Колоездене 14.15 Обиколка на Италия (XII етап) Тенис 18.30 Турнир в Женева (мъже) по Евроспорт 2 20.00 \"Ролан Гарос\" (жребии) Макс спорт 1 Волейбол, Лига на нациите 17.00 Белгия - Япония (жени) 20.30 САЩ - България (жени) Утре Футбол по Диема спорт 20.00 Берое - Левски по Диема спорт 2 20.00 ЦСКА-Сф - Ботев Пд 22.05 Ница - Монако по Нова спорт 20.00 Лудогорец - Черно море 22.05 Каен - Бордо по Евроспорт 2 Тенис 10.55 \"Ролан Гарос\" (квалификации) 15.00 Турнир в Женева (мъже) В събота Футбол по Диема спорт 2 21.00 РБ Лайпциг - Байерн М по Нова спорт 17.00 Нюпорт - Транмиър по Диема спорт Бокс 21.00 Галавечер в Манчестър по Диема спорт 2 Формула 1 16.00 Гран при на Монако (квалификация) по Евроспорт 1 Колоездене 14.15 Обиколка на Италия (XIV етап) по Евроспорт 2 Тенис 14.30 Турнир в Нюрнберг (жени)  16.30 Турнир в Женева (мъже) В неделя Футбол по Диема спорт 17.00 Чарлтън - Съндърланд по Макс спорт 3 19.00 Сампдория - Ювентус 21.30 Интер - Емполи по Макс спорт 4 21.30 СПАЛ - Милан по Диема спорт 2 Формула 1 16.10 Гран при на Монако по БНТ 3 Хокей на лед 13.00 Церемония по приемане на Константин Михайлов в Залата на славата Мотокрос 15.10 и 18.10 Гран при на Франция по Евроспорт 1 Тенис 10.55 и 18.15 \"Ролан Гарос\" Колоездене 14.00 Обиколка на Италия (XV етап)", "date": "2019.05.23", "title": "Резултати"}
{"url": "https://duma.bg/skandal-v-belgiya-predi-evrovota-n192365", "text": "В Белгия пламна политически скандал два дни преди изборите за Европарламент, съобщиха местни медии. Те пуснаха таен видеозапис от работно съвещание през 2016 г., на което полицията е получила нареждане да задържа с предимство чужденци, подлежащи на бързо прогонване. На записа се чуват думи на Барн де Вевер, лидер на най-голямата партия в страната - Нов фламандски алианс (НФА) и кмет на Антверпен. Вевер говори за акции по задържане до напълването на затворите.  Най-добре е да се задържат чужденци, предпочитани от \"Еър Франкен\", казва Де Вевер. Това е една от компаниите, връщащи мигрантите в страните им. Ако самолетът може да се напълни, би било лудост това да не се направи, допълва Де Вевер. По неговите думи, преди да предприеме акция, полицията се осведомява за свободните места в затворите, за да ги напълни. Вевер потвърди записа и каза, че е горд с прогонването на 6250 чужди престъпници.", "date": "2019.05.23", "title": " Скандал в Белгия  преди евровота"}
{"url": "https://duma.bg/rusiya-predotvrati-teroristichen-akt-n192366", "text": "Служителите на правоохранителните органи са неутрализирали две лица, блокирани в жилищна сграда в град Колчугино, Владимирска област. Те са подготвяли терористичен акт. Това съобщи руският Национален антитерористичен комитет (НАК), цитиран от ТАСС. Служителите на руските правоохранителни органи блокирали частен дом в покрайнините на град Колчугино. На територията на града е бил въведен режим на контратерористична операция. Обитателите на съседните жилищни сгради били евакуирани. \"На предложението да сложат оръжие и да се предадат на властите престъпниците отвърнаха с откриване на стрелба по служителите на правоохранителните органи и при избухналата престрелка бяха неутрализирани с ответен огън\", се казва в съобщението. НАК отбеляза, че самоличностите на ликвидираните лица са били предварително установени, те \"са били привърженици на терористична организация, поддържали са връзка с емисари в чужбина и са подготвяли терористичен акт на място с голямо струпване на хора\". \"На мястото на престрелката са открити оръжие, боеприпаси, както и готово за използване самоделно взривно устройство и религиозно-екстремистка литература\", добави комитетът. \"Жертви сред служителите на правоохранителните органи и пострадали сред гражданското население не са допуснати\", уточни НАК. Друга голяма контратерористична операция е имало на 12 април в Тюмен, припомни Нюзру. Спецслужбите уточниха, че терористите били подготвяли терористичен акт в места със струпване на много хора. При операцията терористите са били ликвидирани. В сградата, където са се намирали, били открити автомати \"Калашников\", две самоделни взривни устройства, а също така религиозна литература и електронни носители.", "date": "2019.05.23", "title": "Русия предотврати  терористичен акт"}
{"url": "https://duma.bg/falstart-za-lavitsite-v-ruse-n192367", "text": "Женският ни национален отбор по волейбол започна със загуба участието си в елита на Лигата на нациите. В \"Монбат Арена\" в Русе \"лъвиците\" загубиха от Япония с 1:3 гейма (-23, 21, -19, -23). Пред 2000 души най-резултатна стана Гергана Димитрова с 18 т. Мира Тодорова добави 14, а Нася Димитрова - 10. За азиатките Юки Иши бе над всички с 19 т., а с 16 се отличи Миуако Осанай. Българките обаче може да извлекат позитиви от играта. В третия гейм нашите изпуснаха солиден аванс, за който могат да съжаляват. Снощи в група 2 България игра с Белгия, а Япония - със САЩ. Днес \"лъвиците\" срещат американките, с които през август спорим и за олимпийска квота.  \"Допуснахме доста повече непредизвикани грешки от съперника, което натежа в заключителните моменти на геймовете. Играем добре до 20-ата точка, след което идва разколебаването. Млад отбор сме, който тепърва трябва да се изгражда като опит, самочувствие и манталитет. Именно това е целта ни в Лигата на нациите. Япония е тим с целенасочено отношение към волейбола, световна сила, която непрекъснато постига добри резултати\", каза селекционерът Иван Петков. \"Нямахме достатъчно време да тренираме заедно и да се сработим. Със сигурност се нуждаем от още. Или не сме решителни, или поемаме твърде големи рискове. Смятам, че трябва да бъдем по-умерени\", призна Гергана Димитрова.", "date": "2019.05.23", "title": "Фалстарт за \"лъвиците\" в Русе"}
{"url": "https://duma.bg/grisho-dovolen-ot-uchastieto-v-zheneva-n192368", "text": "Григор Димитров (№47 в света) заяви, че е доволен от представянето си на АТП 250 турнира в Женева. Най-добрият ни тенисист премина два кръга от квалификациите, а на старта на основната схема изненадващо беше обърнат от Федерико Делбонис (Арж, №84) с 1:2 сета. Българинът обаче разкри, че резултатите не го интересуват. Той е насочил подготовката си към започващия в неделя \"Ролан Гарос\", където има да брани 90 т. от достигането до III кръг миналия сезон. \"Тази седмица вниманието ми беше насочено към много различни неща. Не толкова към резултатите. Опитвам нови неща, различни позиции на корта, разнообразна игра и просто опитвам да се насоча към различен план за игра. Трябва да призная, че първият сет беше наистина добър (в него той водеше с 5:0 и спечели с 6:1). Бях щастлив от начина, по който успях да действам. И, разбира се, във втория и третия сет определено не правех нещата така, както в първия. За мен е положително, ако трябва да бъда честен. Тази седмица беше прекрасна. Тренирах всеки ден и нямах нито ден почивка\", обяви Димитров. В Париж той ще е непоставен.", "date": "2019.05.23", "title": " Гришо доволен от участието в Женева"}
{"url": "https://duma.bg/tomova-aut-ot-rolan-garos-n192369", "text": "Виктория Томова (№174 в света) отпадна още на старта на квалификациите за Откритото първенство на Франция по тенис. Първата ни ракета загуби от Юлия Глушко (Изр, №139) с 5:7, 2:6. Софиянката се задържа на корта в Париж само 1,21 часа. В първия сет 24-годишната българка на два пъти успя да навакса изоставане от пробив, но допусна за трети път да загуби подаването си в 11-ия гейм, макар да водеше с 40:15 в него. Във втората част превъзходството на Глушко бе очевидно и тя спечели 5 поредни гейма, за да затвори мача и да се класира за II кръг, където ще срещне и Робин Андерсън (САЩ), отстранила и Барбора Крейчикова (Чех) с 6:4, 2:6, 5:1 и отказване. За участието си на \"Ролан Гарос\" Томова заслужи 7000 евро от наградния фонд и 2 т. за световната ранглиста. С това българското участие при жените в турнира приключи. Страната ни ще бъде представена от Григор Димитров и от Адриан Андреев, който е поставен под №2 при юношите. ", "date": "2019.05.23", "title": "Томова аут от \"Ролан Гарос\""}
{"url": "https://duma.bg/stoevi-vzeli-nad-100-000-leva-ot-mms-n192370", "text": "Габриела и Стефани Стоеви отказали да играят за България заради личен проблем с федерацията, а не защото не получават нужното финансиране. Шефът на бадминтона Володя Златев обяви, че хасковлийките са взели доста повече от предвиденото. За 2018 г. те е трябвало да получат 39 000 лв., а са им преведени над 100 000. За тази година им се полагат 60 000 лв., а вече са получили 42 900 лв. Отделно те получават от спортното министерство и по 900 лв. месечна стипендия. Двете обаче отричат да са взели сумите, а това ще стане ясно след проверката, която ще извърши ММС. Същевременно Габриела (24 г.) и Стефани (23 г.) са печелили пари от наградни фондове на същите тези турнири, по които БФБ им е поемала разноските. И тези пари - общо 118 417 лв., са им чист приход. Това ги прави едни от най-добре платените български спортисти в момента. Отдавна е известно, че Стоеви имат оферта да играят за Франция, както преди години това направи треньорът им Михаил Попов след Олимпиадата в Сидни 2000. Ако приемат офертата на \"петлите\", Стоеви ще трябва да изчакат предвидения 3-годишен срок. \"Не искам да влизам в този конфликт. Адмирирам проверката на министерството, за да се види това. Проверимо е. Треньорът им (Михаил Попов) получава средствата по сметка от федерацията, които са одобрени от ММС. Лоша дума за Стефани и Габриела Стоеви няма да кажа\", заяви Златев. \"Разбираме, че е имало пари, които поименно са отпуснати, но не са достигали до нас. Решението ни е плод на действия, думи и от това, че не ни се помага от федерацията. Плащаме си турнирите от февруари до март, отказвали сме турнири, защото сами не можем да ги покрием въпреки нашия спонсор\", разкриха двете сестри, като подчертаха, че не са съгласни с разпределението на средствата за финансиране на подготовка от страна на федерацията и с отношението на ръководните органи. \"Спортът не започва с тях. Не проявяват уважение. Наричаха ни туристи\", допълни най-добрата ни бадминтонистка Петя Неделчева. По думите й става ясно, че Стоеви са обиждали всички останали национали. \"Имам съобщения от техния баща, който нарича националния отбор \"туристи\". Термини \"спортистчета\" и \"медалистчета\" към останалите от националния отбор са обидни. Няма някой, който да е получил колкото тях за последните 2 г. Чувстваме се предадени\", заяви мениджърът на националния отбор Джема Зечири, сестра на първата ни ракета при жените Линда Зечири. ", "date": "2019.05.23", "title": "Стоеви взели над   100 000 лева от ММС"}
{"url": "https://duma.bg/nay-posle-pusnaha-protsedurata-za-aets-belene-n192360", "text": "Процедурата за избор на стратегически инвеститор по проекта АЕЦ „Белене“ най-после е започнала, след като вчера тя е публикувана в официалния вестник на ЕС. Срокът за получаване на заявления за участие в процедурата е до 90-ия ден, считано от датата на публикуване на поканата. Индикативният срок за приключване на процедурата е 12 месеца от днешна дата. През 2011 г. правителството на Бойко Борисов взе решение да спре проекта, като го нарече \"гьол\". С решения на НС и МС от 2018 г. бяха възобновени действията по търсене на възможност за реализация на проекта за АЕЦ „Белене“, съвместно със стратегически инвеститор, на пазарен принцип. Правителството многократно е заявявало, че проектът ще се изгражда без държавни гаранции – както финансови, така и гарантиране на изкупни цени на електроенергията. Държавата ще участва единствено с апорт на активите, които досега са платени – лицензираната площадка, купените реактори и оборудване и т.н. Засега не е ясна цената на проекта. Много независими експерти твърдят, че китайски инвеститори, на които основно се надява правителството, не биха участвали, без да са получили държавни гаранции за проекта. Премиерът Борисов намекна, че проектът може да стане \"балкански\", т.е. в него да се включат държави от Западните Балкани, които обаче са в по-затруднено финансово състояние от нас.", "date": "2019.05.23", "title": "Най-после пуснаха процедурата за АЕЦ \"Белене\""}
{"url": "https://duma.bg/73-po-malko-balgari-sa-patuvali-za-turizam-n192359", "text": "Със 7,3% по-малко българи са пътували за туризъм през първото тримесечие на годината. Това показват данните на НСИ. През първото тримесечие на 2019 г. общо 929 хил. български граждани са осъществили туристически пътувания. Преобладаващата част от тях - 78,4%, са пътували само в страната, 17,7% - само в чужбина, а 3,9% са пътували както в страната, така и в чужбина. През първото тримесечие на 2019 г. най-много са пътували българите на възраст 25-44 години - 417,6 хил., или 45% от всички пътували.  Във всички възрастови групи преобладава относителният дял на пътуванията в страната, като най-висок е този дял при хората на възраст 25-44 години - 80,3%. При пътуванията в чужбина делът на хората на възраст 15-24 години е най-голям - 27,9%. С най-голям относителен дял в разходите на пътувалите в страната са тези за храна - 33,7%, докато в чужбина са разходите за транспорт - 35,1%. Средният разход при пътуване с лична цел е 195,68 лв. в страната и 556,10 лв. в чужбина. Същевременно разходите на един човек за професионално пътуване са средно 160,44 лв. в страната и 1172,47 лв. в чужбина.", "date": "2019.05.23", "title": "7,3% по-малко българи са пътували за туризъм "}
{"url": "https://duma.bg/kandidat-za-letishteto-predlaga-da-postroi-i-stadion-n192362", "text": "Изграждане на нов национален стадион включва предложението на единия от кандидатите за концесията на летище София. Консорциумът \"Витоша\", в който влизат Manchester Airports Group (MAG) и нейният партньор Beijing Construction Engineering Group (BCEG), планира \"независима и допълнителна инвестиция на стойност от 600 милиона евро, която е извън обхвата на основната инвестиционна оферта от близо 1,5 милиарда евро\", се съобщава в информация до медиите. Разширеното предложение е подадено пред Министерството на транспорта. Консорциумът изразява готовност да се включи в развитието на Airport City Sofia (Летищен град София), част от който да е нов национален стадион, отговарящ на категория 4 по стандартите на УЕФА. В допълнителния проект влизат още търговска зона, магазини, зона за отдих и логистични съоръжения, \"за да се създадат допълнителни бизнес зони в София, както и такива за развлечения\". Темата за изграждането на нов национален стадион в София се обсъжда все по-усилено от септември насам. Преди дни главният архитект на столицата Здравко Здравков заяви, че има четири възможности за местоположението му. През есента министър-председателят Бойко Борисов обяви настоящия \"Васил Левски\" за ненужен и призова за обществено обсъждане за преместването му. По-късно Кралев заговори за друга възможност - с 30 млн. лв. той да бъде пригоден дори за домакинство на световно първенство. Към днешна дата отговорните институции отново говорят за промяна. Проектът на консорциум \"Витоша\" предвижда новият стадион да е мултифункционален и да е готов за евентуалното домакинство на България на младежките зимни олимпийски игри през 2024 г. \"Нов стадион с емблематичен дизайн ще може да бъде използван както за световни първенства, така и от гражданите за ежедневни спортни дейности\", казва Греъм Фъргюсън, директор по корпоративно развитие за MAG. Изграждането на стадиона би попаднало в отговорностите на BCEG. Компанията е участвала в много от спортните съоръжения за олимпийските игри в Пекин през 2008 г., както и при построяването на националния стадион на Танзания и Стадиона на работниците в Пекин, се казва в информацията. Според условията на процедурата срокът на концесията на летище София е 35 години с възможност за удължаване, като победилият участник се ангажира да изгради трети терминал, да разшири втория и евентуално да построи нова писта за срока на концесията. Трябва да бъдат инвестирани най-малко 1,17 млрд. лв. (600 млн. евро). Авансовото концесионно плащане е минимум 550 млн. лв. без ДДС.", "date": "2019.05.23", "title": "Кандидат за летището предлага да построи и стадион"}
{"url": "https://duma.bg/darzhavata-pak-shte-izkupuva-chastni-gori-do-20-dka-n192358", "text": "Държавните горски стопанства ще възстановят изкупуването на частни гори до 20 дка. Това e възложила министърът на земеделието Десислава Танева, съобщи Министерството на земеделието. Целта на изкупуването на частни гори е да се опази горският фонд и да се предпазят градовете и селата от неблагоприятни явления като наводнения и замърсяване на въздуха. Мярката беше въведена по времето на втория кабинет на Бойко Борисов от министър Танева, но наследникът й на поста Румен Порожанов не продължи започнатата инициатива. Мярката по изкупуване на частни гори от държавата имаше голям интерес, казва Танева. По време на първия прием бяха подадени 1113 заявления. Правилата за изкупуване на частни гори остават същите. Предимство ще имат малки горски имоти, които граничат с държавни горски територии, имат специални или защитни функции и са с площ между 1 и 20 дка, е посочено в съобщението на Министерството на земеделието. Изкупуването на частни гори е изключително изгодно за държавата, защото средната цена на декар гора 520 лв. се оказа по-ниска от тази на декар нива 730 лв. през 2016 г. Тогава държавата купи 156 имота с обща площ от 1114 дка за 578 946 лв. Цените на изкупените гори варираха в широк диапазон - от 30 до 2000 лв. за декар. Причината е, че в оценката на гората влизат много показатели. Основните са категорията на земеделската земя, местоположението на имота, има ли в близост пътища, видът на залесяването и възрастта на насажденията, потенциалният запас от дървесина върху хектар.", "date": "2019.05.23", "title": "Държавата пак ще изкупува частни гори до 20 дка"}
{"url": "https://duma.bg/otbelyazaha-175-godini-balgarska-zhurnalistika-n192350", "text": "С поредица от събития в София вчера бяха отбелязани 175 години от началото на българската журналистика и 125 години от организираното журналистическо движение у нас. Честванията започнаха в 10 ч. пред СБЖ, откъдето тръгна шествие към паметника на Светите братя Кирил и Методий. Там председателката на Съюза на българските журналисти Снежана Тодорова, лидерът на Съюза на журналистите на Русия (СЖР) Владимир Соловьов и колеги поднесоха цветя. Празникът продължи с тържествена церемония в Аулата на СУ \"Св. Климент Охридски\". \"Без свобода на словото няма истина. Днес мисията на журналистиката е да бъде в услуга на обществото, а не на силния на деня; да буди, а не да слугува; да респектира, а не да манипулира. Честита годишнина, с пожелание за смелост и почтеност\", поздрави присъстващите Корнелия Нинова. Следобед държавният глава Румен Радев отличи СБЖ с почетен президентски плакет \"Св. св. Кирил и Методий\". \"Свободата на словото не е отговорност единствено на издатели и журналисти, тя е битка на всеки гражданин. Защото гражданинът избира коя телевизия да гледа, кой сайт или вестник да чете. В съвременния свят на дирижиран информационен шум, на фалшиви новини и отстъпление на класическите медии всеки от нас трябва да бъде непримирим към опитите за манипулация\", гласи поздравителният адрес от държавния глава. \"Никоя епоха не е комфортна за журналиста, посветен на истината, а първата жертва на всяка диктатура е истината на върха на перото. Политиката винаги търси начин да затвори устата на свободомислещите, понякога с цената на живота им\", допълва Радев. От 18 ч. снощи в първо студио на БНР започна концерт, посветен на двете годишнини.", "date": "2019.05.23", "title": "Отбелязаха 175 години българска журналистика"}
{"url": "https://duma.bg/emil-georgiev-glasuvayte-s-nomer-18-n192352", "text": "\"На 26 май може да се освободим от заразата ГЕРБ, ако гласуваме за кандидатите на БСП с №18. Само левицата може да свали Бойко Борисов от власт и да наложим нов модел на управление. Гласувайте в името на всички честни и достойни българи!\" За това призовава кандидатът за евродепутат от \"БСП за България\" Емил Георгиев. В неделя България ще направи важен избор за бъдещото развитие на европейската общност и за страната ни, подчертава той. \"През последните години ЕК и ЕП се отдалечиха от проблемите и грижите на гражданите на ЕС. Основна вина за това носи ЕНП, чиито членове са и ГЕРБ. Това обаче не им пречи да твърдят, че благодарение на тяхното 10-годишно управление животът на българите се е подобрил\", коментира Георгиев. По думите му е цинизъм да се твърди, че това се отнася за близо 2 млн. българи, които живеят под прага на бедността и са на ръба на оцеляването. \"Цинизъм е твърдението, след като сме на първо място по смъртност и малка продължителност на живота в Европа. Цинизъм е, след като половината от децата на България са функционално неграмотни. Цинизъм е, защото сме на първо място и по корупция в ЕС с над 20 млрд. лв. на година. Да дадем гласа си за промяната!\", обръща се към избирателите Георгиев.", "date": "2019.05.23", "title": "Емил Георгиев:  Гласувайте с номер 18"}
{"url": "https://duma.bg/edna-treta-ot-balgarite-nyama-da-glasuvat-s-preferentsiya-n192351", "text": "На евровота на 26 май 39% няма да гласуват с преференция, а 30 на сто са уверени, че ще го направят, показва социологическо проучване на \"Тренд\" по поръчка на в. \"24 часа\". Според агенцията рейтингът на ГЕРБ бележи лек ръст след първоначалния срив заради \"Апартаментгейт\" и има 31,5% подкрепа срещу 30,4% за БСП. ДПС запазва трета позиция с 12,8%, а ВМРО е на границата да излъчи евродепутат с 5,8%.  Агенция \"Маркет линкс\", основана от шефката на премиерския кабинет Румяна Бъчварова, пък дава над 2% преднина за ГЕРБ пред БСП - 29,6% срещу 27,5%. Социологът Добромир Живков обясни този феномен с голямата активност на премиера Бойко Борисов. Проучването на \"Маркет линкс\" отрежда трето място на ДПС с 6,9%, следвано от ВМРО с 5,7%. И двете агенции смятат, че \"Демократична България\" има шанс да излъчи кандидат в ЕП. Според допитванията им подкрепата за дясната коалиция е 4,2-4,7% при избирателна бариера за едно депутатско място от 4,9%. Очаква се избирателната активност в неделя да е над 35%.", "date": "2019.05.23", "title": "Една трета от българите няма да гласуват с преференция"}
{"url": "https://duma.bg/sik-nyama-da-pravyat-kontrolno-broene-pri-mashinniya-vot-n192353", "text": "Изборните комисии няма да правят контролно преброяване и сравнение на протоколите от машинното гласуване с броя на индивидуалните хартиени разписки, които се издават. Има възможност това да бъде направено, но само в случаите на съмнение за разминаване в данните или манипулация, но не и като контролна процедура, обясни говорителят на ЦИК Александър Андреев. Темата с контролното отчитане на гласовете бе повдигната в социалните мрежи от изборния експерт и наблюдател Стоил Стоилов. Той поискал от ЦИК да въведе подобна процедура за разписките от машинното гласуване и да се сравнят резултатите с данните от машинния протокол. \"За мен този отказ поставя под съмнение смисъла и здравия разум от харченето на 7,5 млн. лв. за машинно гласуване без достатъчно гаранции за неговата достоверност и без то да има принос в укрепване на доверието в изборния процес\", пише Стоилов. Тезата на експерта провокира и омбудсмана Мая Манолова. В писмо до ЦИК тя изтъква, че контролното ръчно преброяване на хартиените разписки е необходимо, за да се установи дали броят им и отразеното в тях съответства на отчетените във финалния протокол гласове за партии, коалиции и независими кандидати и преференции.  \"Като обществен защитник настоявам да бъде предвидена изрично възможността за контролно ръчно преброяване на хартиените разписки за установяване на съответствието между тях и разпечатания финален протокол с резултатите от машинното гласуване, както и неговото публикуване на интернет страницата на ЦИК. По този начин ще се гарантира достоверността на резултата от машинното гласуване, ще се избегнат съмнения в манипулиране на изборите и ще се закрепи доверието в изборния процес и конкретно в машинното гласуване\", настоява Манолова.", "date": "2019.05.23", "title": "СИК няма да правят контролно броене при машинния вот"}
{"url": "https://duma.bg/ek-iska-prozrachnost-pri-tsenoobrazuvaneto-na-hranite-n192357", "text": "ЕК е внесла предложение, с което се изисква на всеки етап от веригата за доставки на храни, през който преминават продуктите на хранително-вкусовата промишленост, да се обявяват най-важните ценообразуващи елементи, съобщиха от комисията. Разликите между покупните и продажните цени могат да предоставят информация за междинните разходи (като транспорт, застраховане, складиране и т. н.) между продавача и купувача. Предложените мерки ще обхванат месото, яйцата, млечните продукти, плодовете и зеленчуците, полските култури, захарта и зехтина. Те са разработени въз основа на системите за събиране на данни и процедурите, които вече са въведени и използвани от операторите и държавите членки при докладването на пазарна информация на ЕК, само че с разширяване на обхвата. Предложението е публикувано за обществено допитване за четириседмичен срок. След това то ще бъде прието от ЕК и се очаква да влезе в сила шест месеца след приемането му.", "date": "2019.05.23", "title": "ЕК иска прозрачност при ценообразуването на храните"}
{"url": "https://duma.bg/zaplashvat-svilenski-zaradi-razkritiya-za-tol-sistemata-n192355", "text": "Фирмата \"Телетол\", която ще събира тол таксите, е изпратила заплашително писмо до председателя на предизборния щаб на БСП Георги Свиленски. В него се настоява той да се извини, да бъде порицан и дисциплинарно наказан от ръководството на БСП, да напусне парламента и публично да опровергае свое изявление в медиите, че дружеството е свързано с офшорка. Освен това от \"Телетол\" искат Свиленски да принуди информационните сайтове разкритията му да бъдат заличени. Не само няма да направя всичко това, а стоя зад всяка дума, която съм казал преди седмица, и ще продължа да говоря в бъдеще, категоричен е той. Свиленски определи писмото като опит за икономически натиск. \"Не са нацелили човека, нито партията. Никога не съм си позволявал да коментирам факти, без да съм ги проверил, без да имам документи\", подчерта той. Продължавам да твърдя, че в основата на дружеството, на което е възложено събирането на тол такси, стои офшорна фирма, каза Свиленски и показа схема за свързаността на \"Телетол\" с офшорка. От нея става ясно, че 30% от капитала на дружеството е собственост на фирма, чийто капитал е 100% собственост на друга компания, която при учредяването си е собственост на кипърска офшорка. \"Калоян Борисов, който е официално упълномощеното лице да представлява компанията, прехвърля чрез джиросване акциите, собственост на кипърската офшорка, на свой роднина. Същият той е в съвета на директорите на \"Телетол\" заедно с певицата ЛиЛана и човека, който иска моето отстраняване\", уточни Свиленски. Няма да позволя българските превозвачи, които уж всички защитавахме по пакета \"Макрон\", да бъдат заставени да отчисляват към фирми в основата си с офшорно участие или офшорно минало и подставени лица\", категоричен е Свиленски.  Няма да допуснем милиардери от обществени поръчки в комбина с ГЕРБ да казват какво да прави партията ни, коментира зам.-председателят на БСП Кирил Добрев. По думите му за втори път мастити бизнесмени, натрупали милиарди, раздадени от това правителство, се опитват да заплашват БСП. Добрев припомни, че пет строителни фирми, които са лапнали 15 млрд. обществен ресурс, са се опитали да забранят на БСП да влиза в НС заради поискана проверка за качеството на построените от тях обекти. \"Беше ни поискана оставка и заради питане защо най-скъпото в ЕС кръстовище във Варна е протекло. Наглостта няма граници. \"Наглостта и начинът, по който са се вплели държава, фирми, бизнес, са достигнали изродени нива\", категоричен е Добрев.", "date": "2019.05.23", "title": "Заплашват Свиленски заради разкрития за тол системата"}
{"url": "https://duma.bg/elena-yoncheva-tova-e-bitka-za-balgariya-n192345", "text": "- Дванадесет години уж вървим към Европа с копнежа, че България ще се доближи до онази Европа - на социалната защита, достойнството и свободата, за която всеки от нас е мечтал. Такава Европа, в която гражданинът може да получи справедливост и без да е приближен до властта. Където бизнесът не е подложен на рекет и можеш да получиш добро образоване независимо от социалния ти статус. В Европа, където доброто и безплатно здравеопазване е гарантирано от държавата. Дванадесет години уж вървим към тази Европа, но даже не се доближаваме до нея. - Днес бизнесът бяга от България. Парламентът работи за избрани клиенти - 72 процента от приетите закони са лобистки според Българската стопанска камара. Тотален е сривът на преките чужди инвестиции - спадът е 11 пъти спрямо 2008 г. Здравеопазването се превръща в жест на милостиня, в зов за помощ. - Преди единадесет години бяхме на едно и също място по свобода на медиите с Франция. Тези дни беше публикуван докладът на международната организация \"Репортери без граници\". В него се казва, че \"България вече не е обетована земя на журналистиката, организираната престъпност и властта в България подлагат на тормоз медиите\". Разбирате ли какво ни казват? Организираната престъпност и властта са едно и също. - Има два варианта - или се отказваш от свободната журналистика, от правото да пишеш истината и да изразяваш собственото си мнение и си налагаш автоцензура, за да оцелееш и да не останеш без заплата. Или започваш тежка битка, за да отстоиш себе си и ценностите си. Да си истински професионалист. И да си свободен. Защо ли? Защото там, където няма свободна журналистка, се настанява диктатурата. - Днес страната ни се управлява от една банда, хора от престъпния свят. Те са завладели България. Те не могат да ни водят към Европа. Те не могат да защитават българския интерес. Защото са зависими - от своето престъпно минало и от своето престъпно настояще. Защото, ако преди са използвали малката бухалка, днес превръщат държавните институции в голяма бухалка срещу всеки, който не е част от бандата. Защото техните усилия са насочени към тяхното лично облагодетелстване. - 11 милиарда евро годишно е цената на корупцията в страната. Тези данни са от доклад на Европейския парламент, на Европейския изследователски център. Те се базират на изследване на Световната банка, която определя цената на корупцията в България. Тя е 22,01 процента от брутния вътрешен продукт на страната ни. Това са кражби от еврофондове, загуби от сивата икономика, от контрабандата, от организираната престъпност, от рекета върху бизнеса. 22 процента от брутния ни вътрешен продукт е повече от корупция. Това е грабеж! Най-големият обир на България! - Властта смята, че няма кой да я накаже. Цветанов го заяви публично. Властта ни казва: \"Хвани ни, ако можеш.\" Смятам, че можем да ги хванем. Кълбото на лъжите започна да се разплита. Тръгна от отделни депутати, заместник-министри, министри. И логично стигна да тартора им Бойко Борисов. - За да можем да водим разговора за Европа, първо трябва България да е равнопоставена страна. Това е трудна битка, но левицата в Европейския парламент успява да се бори и за България. И печели. Спечелихме битката да не сме втора категория граждани, които ползват втора категория продукти. Създадохме нов икономически модел за развитието на Европа - Европейския социален стълб, който може да прерасне в ново законодателство. За да имаме социална защита, равни права за равен труд, общи принципи за определяне на минималната заплата и пенсия. - В Европейския парламент предстоят трудни битки - за преодоляване на неравенството, за присъединяване към Шенгенското пространство, за обща отбранителна политика, която ще даде възможност на Европа да бъде самостоятелен играч и да защитава интересите на всички свои членове. - Хората, които ме познават, знаят, че винаги съм отстоявала справедливостта и свободата, че винаги съм имала леви възгледи. Левицата ще победи на тези избори. Но трябва след тази победа да започнат такива промени, чрез които България да победи. Революция в доходите, преодоляване на бедността и регионалните различия, свободни медии и справедливост. Днес битката не е само за Европейски парламент. Това е битка за България. - Приятели, днес има два пътя пред родината ни - или позволяваме криминалното робство, в което живеем, да ни смачка окончателно, или въставаме. Това можем да направим на 26 май - с гласуване. Време е да заслужим свободата си, да отвоюваме своето достойно място в Европа!", "date": "2019.05.23", "title": "Елена Йончева:  Това е битка за България"}
{"url": "https://duma.bg/kabinetat-predizborno-se-seti-za-detsata-ot-uyazvimite-grupi-n192346", "text": "Броени дни преди евровота правителството реши да отпусне близо 22 млн. лв. на общините за деца от уязвими групи. Средствата са предназначени за работа с деца и ученици и дофинансиране издръжката на паралелки за придобиване на квалификация по защитени специалности от професии, по които е налице очакван недостиг на трудовия пазар. От МС твърдят, че допълнителните милиони за общините нямало да ощетят фиска, тъй като били предвидени по бюджета на Министерството на образованието и науката за 2019 г.  Кабинетът отпусна и допълнителна помощ на община Стара Загора в размер на 300 000 лв. за закупуване на поземлени имоти с обща площ 83 266 кв. м в землището на село Хрищени за изграждане на техническа инфраструктура. Финансирането ще даде възможност за развитие на местната икономика и повишаване на конкурентоспособността й, уверяват от МС.", "date": "2019.05.23", "title": "Кабинетът предизборно се сети   за децата от уязвимите групи"}
{"url": "https://duma.bg/zastrahovatel-obvini-v-shantazh-naslednitsite-na-zhertvite-kray-svoge-n192347", "text": "Шефът на \"Бул Инс\" Стоян Проданов обвини наследниците на загиналите в автобусната катастрофа край Своге в натиск и шантаж. В тв участие той опита да оправдае унизителните обезщетения от 10 лв., които фирмата е изплатила, при това само на трима наследници на две от 20-те жертви от тежката катастрофа край Своге. \"Подложени сме на натиск и шантаж. Казаха ни, че ще има медийна атака в подходящия момент - очевидно моментът е седмицата преди изборите\", заяви Проданов. Застрахователят твърдеше, че няма основание за плащане по застраховката \"Злополука на пътниците\" заради пропуски на превозвача и нередности в документацията на наследниците. Компанията ще обжалва акта на Комисията за финансов надзор, с който й се нарежда да плати за всеки загинал пътник по 50 000 лв. Символичните 10 лв. били част от административна процедура, за да не бъдат наказани, но ще оспорват принудителната административна мярка.  Това е целта на застрахователя - да точи делата с години и да бави обезщетението, каза шефът на Българската асоциация на пострадалите при катастрофи адв. Владимир Тодоров. Той обвини компанията, че е излязла със становище за нарушени транспортни правила на ръба на 6-месечния законов срок. Той заподозря, че фирмата иска да изкара загиналите възрастни жени, че са хванали автобуса на стоп.  По-късно вчера от \"Бул Инс\" размислиха и ще платят законовите 50 000 лв. за всеки загинал край Своге. Вероятно компанията няма да се откаже от съдебното дело, за да си поиска обратно изплатените суми, ако го спечели.", "date": "2019.05.23", "title": "Застраховател обвини в шантаж   наследниците на жертвите край Своге"}
{"url": "https://duma.bg/petar-vitanov-kauzata-mi-e-preodolyavaneto-na-neravenstvata-n192344", "text": "- Каузата, с която тръгвам към Европа, е преодоляване на неравенствата и увеличаване на доходите. Можем да говорим за външна политика, обща политика, сигурност и отбрана, но ужасяващата бедност, в която живеят повечето българи, ме накара да променям фокуса на приоритетите си. Европейската рамка може да преодолее дори дефицитите на едно несъстоятелно вътрешно управление, в това число и доходите. Въвеждането на единен минимален европейски стандарт за пенсия и минимална работна заплата е мисия възможна реално. Става дума за еднакъв процент за целия ЕС, който да е съотнесен към съответната държава спрямо нейния БВП или стандарт на живот. У нас минималната работна заплата е едва около 40% спрямо средната, докато в евродирективите пише 60%. Смятам, че данъчното облагане трябва да остане в правомощията на националните държави. Ние имаме нужда от друг тип интегриране, включително икономическо, преди да заговорим за общоевропейски данъчни ставки. Да не забравяме, че данъчната ставка е и възможност, и инструмент за поощряване на инвестиции. - Ще работя за пълната интеграция на България в ЕС и ще настоявам за отпадане на Механизма за сътрудничество и оценка. Мой приоритет ще е още присъединяване на страната ни към Шенгенското пространство и финализиране на подготовката за членство в еврозоната. Ще отстоявам изработване на цялостна европейска политика за гарантиране на равния достъп до образование през целия живот на всички граждани на страните членки. Ще настоявам за създаване на Европейски културен чек, чрез който всеки млад европеец да има възможност да създава или да посещава културни събития. Ще гласувам против Пакта за миграция и Истанбулската конвенция. Диалогът между ЕС и Руската федерация трябва да бъде възстановен, а санкциите да отпаднат.   - Социалистите в ЕС ще отстояваме принципите на солидарност, справедливост и ще работим Европа да стане по-социална. Моето поколение иска да промени съдбата на децата си, а нашата цел е да им дадем шанс да останат в България. ЕС създава възможности, но управляващите ни отдалечиха от него.   За да се случи всичко добро обаче, трябва да сложим край на начина на управление, наложен от ГЕРБ, станал символ на корупцията. Основните приоритети на опонентите от ГЕРБ са дигитализация, глобализация, суперкомпютризация. За мен това е тотално скъсване с реалността.  Противник на БСП не е ЕС, а българското правителство, което не се възползва от възможностите, които съюзът предоставя, и твърди, че добре усвоява европарите. С тях обаче не се решават проблемите на обикновения човек, не се създава реална икономическа перспектива, а от тях се възползват хора, близки до властта. Манипулация е, че БСП е антиевропейска партия. Припомням, че молбата за членство в ЕС беше подадена по времето, когато Георги Пирински беше външен министър, а България стана пълноправен член на съюза при правителството на Сергей Станишев. Целта на БСП е да промени ЕС и да го върне към изконните му ценности.  - Промяната на ЕС преминава и през промяна на България. Евроизборите са шанс да свалим от власт правителството на ГЕРБ, защото победа на левицата ще покаже друго разпределение на политическите сили в страната. Истинският залог на изборите е ще се създаде ли нова политическа ситуация в България в резултат на победа на опозицията. БСП е единствената, която може да промени корупционния модел на управление. Трябва да върнем достойнството на българските граждани. ГЕРБ откраднаха нашата европейска перспектива, изгониха нашите деца, съсипаха българското здравеопазване и образование, а пенсионерите са оставени на произвола на съдбата. Около 1,5 млн. българи живеят под прага на бедността. Това са хора възрастни и млади семейства. Голяма част от българчетата нямат достъп до образование. Стотици училища са затворили врати, а има и населени места, където няма учебно заведение. Ако ние не сменим тази престъпна власт и неговата политика, колкото и да се борим в Европа, ще бъде много трудно. БСП е единствената партия, която има своя програма за управление на България и европейското развитие на страната ни с \"Визия за България\" и \"Визия за Европа\".  - Хората, с които се срещам, искат да виждат близките си не само чрез интернет, а да растат и работят около тях. За да се случи това, те искат икономическа перспектива, да виждат смисъл да останат в България. Това може да стане само ако  ефективно се възползваме от възможностите, които Европа предоставя под формата на средства и на различен вид политики. Хората са уморени от корупцията, от лъжите на управляващите, от некадърното управление на ГЕРБ. Признавам, че много българи гледат на Европа и изборите за ЕП с недоверие. Те най-вече се интересуват как ЕС може да повиши доходите им, как ще подобри качеството им на живот, дали може да помогне на българската правосъдна система. Българите вярват, че ситуацията у нас може да се промени. Те искат промяната. Вярвам, че тя ще започне с победата на БСП на 26 май.", "date": "2019.05.23", "title": "Петър Витанов:    Каузата ми е преодоляването на неравенствата"}
{"url": "https://duma.bg/bukvi-za-prodan-n192339", "text": "В училище празнуват 24 май. Едно дете излиза отпред и декламира: \"Ай ем а бългериън бой...\" Господи, защо си създал тая странна държавица България, а не си й дал достатъчно българи? 70 на сто от сънародниците ни не са купили нито една книга през миналата година! Случаен ли е този факт? Не и в тая държава, в която годишният бюджет за култура е толкова мизерен, че не можеш да си купиш дори един \"Грипен\" на старо. Чудя се как политиците все още не са обявили официално кончината на родната култура. Хубаво е да изберем някоя сакрална дата, като утрешния ден. 24 май е празник на родната писменост и култура.  Сещам се за един бивш министър на културата, посветил \"Увертюра с фанфари\" на НАТО. Друг се прехласваше пред симфониите на \"композитора\" Златю Бояджиев. Трети изобрети австрийския език! Дето се вика - случихме на културни министри. А най-новият прати поздравителен адрес на рапъра Криско - пиарът на дрогата, прочул се с циничните текстове на своите песни. Не се заблуждавайте, това не бе безобиден протоколен акт на уважение от страна на културното ведомство. Това е институционализиране на устойчивото развитие и просперитет на простащината в България!   На трибуната се изправя второ хлапе и рецитира: \"Жьо сюи гарсон бюлгар...\" Днес простащината е навсякъде - у съседите, в офиса ти, на улицата, в отсрещния супер, дори в парламента. Включиш телевизора, а оттам руква простотия. С петмез от турски сериали, риалити и айдъли. Тия продуценти и водещи трябва да бъдат застреляни, защото демонстрират и култивират удивителна простащина, гримирана с долнопробен писоарен хумор. Затова болшинството от младите хора са неграмотни, цинични и арогантни. Изпростяването на нацията се превърна в държавна политика. Властимащите не само не четат, но и нас искат зорлем да откажат от книгата. Тъкмо затова България е единствена в Европа с пълна ставка ДДС върху книгите. Подпоручик Дебелянов не доживя да види първата си книга, отиде доброволец на Южния фронт и загина за Отечеството. Същото това отечество днес облага стиховете на героя с данък убиец. Трето дете се провиква с драматичен патос: \"Ио соно бамбино булгаро!\" Няма ли най-после някой да го каже и на български, питам учителката до мен. В нашето училище, господине, има паралелки за ускорено изучаване на английски, немски, френски, горнолужишки, италиански, китайски, суахили, шведски и гръцки. Българска паралелка не се предвижда заради слабия интерес...  Страх ме е, че ще се свършат неколцината донкихотовци, които продължават да съзиждат красота в тъмното царство на тотална бездуховност. Отсреща Санчо е отворил скара-бира, гърми чалга и едрогърди музи кълчат знойни меса пред зажаднялата градска тълпа.", "date": "2019.05.23", "title": "Букви за продан"}
{"url": "https://duma.bg/ministerstvoto-na-kulturata-nehae-za-koraba-radetski-n192349", "text": "Министерството на културата нехае за съдбата на кораба \"Радецки\". Не е изпълнен ангажиментът на институцията по финансирането на неотложния му ремонт, заявиха от сдружение \"Словеса\". Оттам са изпратили писмо до министър Боил Банов, в което настояват ведомството да осигури необходимите средства от 220 хил. лв. преди 2 юни - Деня на Ботев. \"Убедени сме, че от бюджета на министерството без проблем могат да се заделят пари за ремонта. Институцията разполага с достатъчно голям финансов ресурс и не е минала в строг режим на икономии и пестене\", пишат \"Словеса\". ДУМА припомня, че в началото на миналата година депутатите от \"БСП за България\" Кристина Сидорова и Виолета Желева отправиха в НС въпрос към Банов за съдбата на кораба музей \"Радецки\" и ще бъдат ли дадени средствата, за да функционира пълноценно той. Тогава министърът обеща да съдейства за осигуряване на парите. Заради липса на средства легендарният кораб отдавна е за сериозен ремонт. Той не е боядисван от години. Появила се е сериозна повреда на едно от колесата. Необходима е реставрация на обзавеждането. Музеят \"Параход Радецки\" е точно копие на легендарния австрийски кораб, построен през 1851 г. в Будапеща. С него Христо Ботев стигнал до родния бряг през май 1876 г. Параходът е национална светиня. Той е  единственият пътуващ параход музей на Балканския полуостров. От 27 април 2004 г. е филиал на НИМ, който осигурява ежегодната му издръжка. Според специалисти \"Радецки\" е сред най-ценните ни музейни експонати.  ", "date": "2019.05.23", "title": "Министерството на културата нехае за кораба \"Радецки\""}
{"url": "https://duma.bg/zaguba-ot-alchnost-n192340", "text": "Бадминтонистките Стефани и Габриела Стоеви отказаха да играят за България. По думите им те спират да представляват родината си, защото федерацията не им отпуска нужните средства за подготовка, възстановяване, участие по турнири и т.н. В същото време хасковлийките имат оферта да заиграят за Франция, където тренират от години. А сестрите получават доста повече пари от предвиденото от българската федерация. Явно е, че на този етап такива са възможностите на централата. Ясно е, че бадминтонистките в Европа получават доста повече от Стоеви, които в момента опитват да разберат какво още могат да откъснат от България. И дали това ще ги удовлетвори? Ако не, те ще облекат екипа на Франция, но след 3 години. В момента просто изнудват федерацията. От една страна, въобще не е приятно да бягаш по този начин, но, от друга, всичко съответства на реалностите в България. У нас ниските заплати гонят хората на Запад. А елитни спортисти пък потърсиха препитание и реализация в Хърватия и Азербайджан, преди години Б отборът ни в щангите бе \"продаден\" в Катар.  Но държавата ни не издържа изцяло спорта, а само го подпомага. И да иска, федерацията (министерството) не може да дава тези пари, защото просто няма откъде да ги вземе. А сестри Стоеви явно гледат материалните си интереси, което в личен план не е чак толкова грешно. Спортът е до време и ако не спечелиш достатъчно пари, оставаш на улицата с празни джобове и без образование.  Проблемът тук е самото отношение, защото за родните стандарти Стоеви са вземали добри пари. Явно ги е обхванала звездомания.  Федерацията прави каквото може, за да ги осигури. А дали е отклонявала пари, ще стане ясно от проверката, която ще извърши ММС. Но България не може да се бори с Франция. Това е предизвестена загуба за всички.", "date": "2019.05.23", "title": "Загуба от алчност "}
{"url": "https://duma.bg/isteriya-v-poveche-n192341", "text": "Неоправдано много негативизъм донесе злополучният порой във Варна във вторник вечерта. Властта някак изкуствено била очернена от отрицателно настроени представители на варненската общност, които пускаха цяла нощ клипове в социалните мрежи за поредния инфраструктурен провал. Може от тях да се види как пропада чисто ново кръстовище за близо 120 млн. лева, но според местното общинско ръководство ставало дума само за наклонен стълб и липса на материални щети. С други думи - неудача няма, а истерията е в повече. А тази токсична истерия е неудобна и ненавременна. Защото застрашава за пореден път престижа на премиера Борисов баш предизборно и баш по болната тема - калпавото строителство на пътищата. Та нали точно той часове преди бедствието похвали направения ремонт, а месец по-рано насърчи пускането на трасето без нужното разрешително. Затова сега е трудно да се говори за фиаско с инфраструктурата. Как да кажеш, че нещо се е провалило, щом като е минало през благословията на Борисов?  Сега ще се наложи местната власт да поправя скришом несполуките, докато кърпи своя и премиерския имидж. Ремонтът на ремонта не е запазена марка само на столичните управляващи. Тази наложена вече позорна практика руши всякакви илюзии, че общинската власт може да се справи качествено с голям инфраструктурен обект. По-лесно е прахосването на обществени пари, отколкото контролът и поемането на отговорност за резултата от дейности като тази. Неблагоприятните климатични условия доведоха не просто до срутване на тротоар, до отваряне на дупка или до събаряне на стълб. С пороя пропаднаха и останалите слаби надежди, че отговорните институции могат да свършат някаква полезна работа, дори когато пари има. Те обаче не идват от бездънна каца. Като свършат, ще ни останат само лоши пътища, провалени кръстовища и дупки. ", "date": "2019.05.23", "title": "Истерия в повече"}
{"url": "https://duma.bg/evropa-podgoni-balgarskite-vlasti-za-bitite-lekari-n192348", "text": "Призоваваме ви да предприемете спешни действия за подобряване на защитата на здравните специалисти във всекидневната им практика. Това пишат в писмото си от Постоянния комитет на европейските лекари (СРМЕ) до премиера Бойко Борисов, министъра на здравеопазването Кирил Ананиев, председателя на парламентарната комисия по здравеопазване д-р Даниела Дариткова и до главния прокурор Сотир Цацаров. От най-голямата организация на медиците в ЕС настояват институциите в България, ангажирани да оказват дисциплиниращ ефект, да бъдат максимално строги и безкомпромисни, да не се вземат предвид смекчаващи вината обстоятелства и да има ефективни присъди за насилниците над медици. Бяхме много загрижени да чуем за разрастването на насилието срещу лекари и други здравни специалисти в България, пише в писмото, подписано от председателя на CPME проф. д-р Франк Улрих Монтгомъри и Анабел Сиибом - главен секретар на организацията. ", "date": "2019.05.23", "title": "Европа подгони българските власти за битите лекари"}
{"url": "https://duma.bg/virtualna-realnost-n192342", "text": "Навремето се смеехме на екоминистърка в кабинета \"Сакскобургготски\", задето се изявяваше с рязане на лентички и откриване на горски пътеки. 14-15 години по-късно в предизборна обстановка с медийните изяви на главния актьор в държавата Бойко Борисов жанрът достига немислими висини. След като не успя да окичи ревера си (кофти!) със завод на \"Фолксваген\" у нас, сякаш за да измие този провал, Баце започна да бълва \"добри\" икономически новини като машина за сняг в Банско: \"На ден се откриват завод след завод\", \"Всеки ден се откриват нови работни места\", \"Вдигайте заплатите повече, защото имаме план за доходи\", \"Всички колеги са създали идеални условия за инвеститори\", \"Ако не бяхте вие, нямаше да има инвестиции\". За яснота - преди дни БНБ отчете пореден спад на инвестициите с над 254 млн. евро. За 10 години (откак Бойко е премиер) чуждите вложения се сринаха с 15 млрд. евро. А заради огромната корупция не само чуждите фирми заобикалят страната ни, но и нашите бягат навън. Борисов не ще да отговаря на скандалните въпроси, които задават хората. Затова пък преди дни ни бе показано предизборно риалити, в което той само за няколко часа обиколи цяла България. Беше в Пазарджик, Пловдив, Асеновград, Поморие, Бургас, Болярово... А там на крак го чакат щастливи деца, жени във фолклорни носии, строители, симпатизанти, областни управители, кметове... Ряза ленти и се снима до спукване. Точно вчера пък властта пусна процедурата за инвеститор на АЕЦ \"Белене\" - проект (гьол за 800 млн. лева?), спрян именно от Борисов. И за капак Ципрас му дойде на крака, за да направят първата копка на газовата връзка с Гърция - нищо че се случва 10 години, след като на общоевропейско ниво се реши да започне свързването на газопреносните системи. Не може да бъде правена аналогия с Тодор Живков, каквито сравнения се появиха, защото икономическите успехи на Тато бяха реални (още се краде от изграденото тогава). При Борисов всичко е виртуална реалност.", "date": "2019.05.23", "title": "Виртуална реалност"}
{"url": "https://duma.bg/ot-nas-zavisi-n192343", "text": "Дни наред организираната престъпна група, която управлява държавата, харчи парите на данъкоплатците, нашите пари, за пропаганда. Диктаторът лети из страната и реже ленти. За втори, за трети път... На едни и същи обекти. Които след броени дни рухват. Месеци наред организираната престъпна група, която управлява държавата, насажда страх и ни плаши колко лошо щяло да стане, ако не управляват те. Години наред същите тези бандити, които управляват остатъците от държавата, грабят като за последно. Крадат от хазната. От нашата и от европейската. Грабят труда ни. Грабят от залъка ни. Грабят от утрето на децата ни. За да си пълнят гушите. За да не си броят апартаментите. За да имат асансьор в хола. За да си гостуват по къщите. За да си мълчат с братовчедите. Нямало пари в България. Нямало за болници, за заплати и за пенсии, за лекарства, за детски градини. Пари има. Въпросът е къде са и в кого са. В тези, които крадат от всичко. От асфалт и цигари, от саниране и амфетамини, от хазарт и наркотици... Докога ще ги търпим? Само след три дни ще се преброим. Да, ако Цветанов брои последен, ще е трудно. Но всеки честен глас убива един фалшив. А оправданието: \"и без мен ще победим\", в неделя не важи. От нас, от всеки един зависи да ги изметем. ДУМА", "date": "2019.05.23", "title": "От нас зависи"}
{"url": "https://duma.bg/sfumato-shte-bade-domakin-na-generalnata-asambleya-2019-na-sayuza-na-teatrite-na-evropa-n192380", "text": "Театрална работилница \"Сфумато\" ще бъде домакин на 26 май на Генералната асамблея 2019 на Съюза на театрите на Европа. В нея ще вземат участие 22 директори и други представители на 15 театри - членове на Съюза. Ще се дискутират важни творчески въпроси, свързани с общата програма, както и бъдещи общи проекти, научи ДУМА от Рада Баларева. Провеждането на Генералната асамблея съвпада с 30-годишнината на \"Сфумато\". Театралната работилница е подготвила за участниците специална програма от представления (\"Луда трева\", реж. Маргарита Младенова, \"Бесове\", реж. Иван Добчев, \"Как е\", акция на Елена Димитрова, \"Филоктет\", реж. Борис Кръстев) и филма за Театралната работилница \"Черните бегълци\", реж. Любомир Младенов. Съюзът на театрите на Европа (UTE) е смятан за една от най-влиятелните театрални асоциации в Европа. Основан през 1990 г. от директора на Пиколо театро ди Милано Джорджо Стрелер и френския министър на културата Жак Ланг, с годините Съюзът се превръща в алианс от европейски театри съчетаващ творчески и политически цели, като използва съществуващи артистични платформи с цел да засили професионалния обмен и да промотира една отворена Европа на културата. Днес UTE има 34 члена, 17 от които са театри с национално и международно значение и влияние в цяла Европа от Порто, Mосква, Aтина, Клуж, Реймс, Виена, Белград, Букурещ, Кьолн, Люксембург, София, Милано, Прага, Солун, Рим, Будапеща и Тел Авив, както и индивидуални и асоциирани членове от Франция, Унгария, Полша и Грузия. Избран за посланик на културата от Европейската комисия през 2012 г., ръководител на проект за различните форми на тероризъм и избран за една от най-значимите театрални мрежи, подкрепяни от Европейската комисия (програма Конфликтни зони), UTE вижда своята мисия в художествената, политическата и обществената сфера. Неговите дейности са в три основни насоки: развитие на международно и транснационално сътрудничество; поддържане и предаване на културното наследство на Европа, с акцент върху неговото овладяване от страна на младите хора на изкуството; развитие и обновяване на това наследство чрез новаторски артистични, но и политически проекти, които предлагат критичен размисъл върху днешното общество. В центъра на програмата на асоциацията са акции, които експериментират с нови начини на работа, с цел да обединят в дългосрочни проекти театрални творци с опит с творци от идващите поколения. Театрална работилница \"Сфумато\" е единственият български театър - член на тази престижна европейска театрална асоциация и поддържа активно сътрудничество с нея. В организираните от театрите - членове международни ателиета и майсторски класове, \"Сфумато\" редовно изпраща млади театрали и студенти. UTE е съорганизатор на майсторски класове с чуждестранни артисти в последните издания на фестивала \"Малък сезон\". Членовете на UTE препоръчват на \"Сфумато\" млади трупи и индивидуални творци от техните страни за участие в изданията на фестивала.", "date": "2019.05.23", "title": "\"Сфумато\" ще бъде домакин на Генералната асамблея 2019 на Съюза на театрите на Европа"}
{"url": "https://duma.bg/datata-n192335", "text": "СВЕТОВЕН ДЕН ЗА ЗАЩИТА НА МОРСКИТЕ КОСТЕНУРКИ. Отбелязва се от 2000 г. Костенурките са едни от най-старите животни на планетата, съществуващи от ерата на динозаврите. Разпространени са навсякъде с изключение на Антарктика. Има сухоземни и водни представители. 1848 - РАЖДА СЕ ОТО ЛИЛИЕНТАЛ, НЕМСКИ АВИАТОР И ИЗОБРЕТАТЕЛ (УМИРА 1896 Г.). Първият човек, извършил многократно полети с летателен апарат, по-тежък от въздуха. Осъществява над 2000 полета със собствени планери. На 9 август 1896 г. при внезапен порив на вятъра крилото на планера му се чупи на 17 м височина и при падането Ото си счупва гръбнака. Умира на следващия ден с думите: \"Трябва да бъдат правени някои малки жертви!\" 1906 - УМИРА ХЕНРИК ЮХАН ИБСЕН, НОРВЕЖКИ ДРАМАТУРГ (Р. 1828 Г.). Наричан \"баща на съвременната драма\". Смятан за най-големия норвежки автор и един от най-значимите драматурзи на всички времена. Той е най-често поставяният класически драматург след Уилям Шекспир. Сред най-популярните му творби са \"Стълбовете на обществото\", \"Куклен дом\" (\"Нора\"), \"Призраци\", \"Обществен враг\". 1912 - В ЛОМ СЕ РАЖДА ЯНА ЯЗОВА, ПОЕТЕСА И ПИСАТЕЛКА (УМИРА 1974 Г.). Рожденото й име е Люба Тодорова Ганчева. Наречена е \"дете чудо на българската литература\". Авторка на стихосбирките \"Язове\", \"Бунт\", \"Кръстове\"; на романите \"Ана Дюлгерова\", \"Капитан\"; на историческата драма \"Последният езичник\". 1918 - РАЖДА СЕ КИРИЛ ВАСИЛЕВ, ФИЛОСОФ, АКАДЕМИК (УМИРА 2014 Г.). Участва в съпротивителното движение по време на Втората световна война - партизанин и политкомисар на партизанския отряд \"Колю Шишманов\", който е в състава на Втора родопска бригада \"Васил Коларов\". Преподавател по философия във Философския факултет на СУ. Автор на множество книги и статии, на над 1000 рисунки и около 500 стихотворения. Носител на държавни ордени и награди. 1943 - ЗАГИВА ХРИСТО КЪРПАЧЕВ, ПОЕТ И ПАРТИЗАНИН (Р. 1911 Г.). Организатор на въоръжената съпротива в Ловешко-Троянския край по време на Втората световна война. По негова инициатива е създаден първият у нас нелегален партизански в. \"Истина\". Командир на Народната бойна дружина \"Чавдар\". От поетичното му творчество са оцелели 31 стиха, отпечатани след 1944 г. 1944 - ЗАГИВА ДИЧО ПЕТРОВ, БЪЛГАРСКИ ОФИЦЕР (Р. 1919 Г.). Роденият в родопското с. Проглед поручик от армията преминава на страната на партизаните по време на съпротивителното движение. Става командир на Войнишкия партизански батальон \"Христо Ботев\". Убит е при обкръжаването и разгрома на отряда в битката при с. Батулия. Посмъртно след Девети септември е повишен във военно звание полковник.", "date": "2019.05.23", "title": "Датата"}
{"url": "https://duma.bg/uchitelko-lyubima-tseluvam-ti-raka!-n192336", "text": "В пищно зеления месец май съм в Пловдив - на среща с мои ученици. Изминал е половин век след завършването им на гимназия! Дали ще се познаем? Към мен се приближава висок слаб мъж. О, това е Божидар Пенчев! С него не сме се виждали точно 50 години. Той ми целува ръка - такъв галантен кавалер беше и едно време, като деветокласник.  Тихичката и скромна Василка, с дебелата плитка, сега ми поднася цветя!  На всички ни личи вълнението. Спомени и преживявания ни връщат в годините 1965-1968, когато бяхме заедно. Тогава, една година след завършването на Университета, аз се върнах в моята гимназия като преподавателка по литература. Учениците ми бяха 16-17-годишни, а аз - на 24. Моите учители се гордееха с мен. Радвах се и аз, но чувствах голяма отговорност - трябваше да се представя добре.  Въпреки малката разлика между мен и учениците от IX, X и XI клас в класните стаи аз бях учителка, а в учителската стая, сред моите учители... продължавах да бъда ученичка. Така беше цели 5 години. Преподавах едновременно българска, руска, старогръцка и западноевропейска литература. Подготвях най-малко по три урока на ден. Трудно, но интересно и разнообразно!  Дали съм успявала? След години ученици  признаваха, че помнят доста от уроците ми. А моето удовлетворение идваше от знакови случки. В девети клас, когато им преподавах \"Илиада\", всички си бяха сложили имена на старогръцки герои. Стефчо Петров пък, доста години по-късно, все още рецитираше с голям мерак Смирненски и помнеше какво съм говорила за поета!   Щом ме проверяваха директор, зам.-директор и инспектори, учениците тайно ми даваха знаци да бъда спокойна. Те съзнаваха, че в тези случаи аз съм изпитваната, и отговаряха добре. \"Представлението\" минаваше успешно! Обичта ни беше взаимна! Учениците ме чувстваха близка не само по възраст, но и по душа. Вървяхме заедно по Бунарджика и си говорехме за нови книги, изложби, филми и представления. Споделяхме си преживявания, вълнения. Често и с моя учител по литература вървяхме по алеята на Бунарджика на път за гимназията. Говорехме за трудните уроци, за авторите, изучавани в училище - пак се учех от него!  Така вървеше моето учителско-ученическо  всекидневие от незабравими щастливи мигове, от \"класни, тетрадки, съвет, накрая на годината - букет\" (Валери Петров, \"Когато розите танцуват\"). Ставахме приятели за цял живот!       С повечето от моите ученици се видяхме през 1988 г. - 20 години след завършването на гимназията. Тогава всеки от нас разказа за своето житие-битие. Горда бях, че почти всичките ми ученици бяха учили във висши училища и бяха станали инженери, технолози, компютърни специалисти, лекари, учители... А най-палавите ученици, онези, които  лазеха по нервите на учителите, вече заслужили името на добри специалисти, се бяха издигнали до директори, управители, началници. Бяха съвестни родители и честни граждани.  Сега пак гледам моите ученици и се връщам години, години назад. Като филмова лента се нижат спомени... До мен е Божидар, няма го обаче Александър Дяков, който дълго време беше директор на Пловдивския панаир. С тях двамата и с друг палавник - Максим Леви, имах големи, драматични премеждия заради техни лудории. Искаха да ги изключват, но те ме успокояваха, че където и да отидат, пак ще завършат с отличие. Така и стана! След време се преместих в София, минах през различни житейски перипетии и станах преподавателка в Института за усъвършенстване на учители и директори. И така, както моят учител се гордееше с мен, че съм му вече колежка, така и аз изпитах чувство на голямо удовлетворение, когато моят ученик Атанас Раденски, първият у нас професор по информатика, ми стана колега като завеждащ Катедрата по информатика. След време Раденски замина за САЩ като гост-професор и днес прославя България с високи научни постижения. Често си идва в родината, събираме се с другите ученици от класа, споделяме си житието-битието, а Раденски признава, че рядко има учител като мен, толкова обичан от учениците си. В института имах и друг случай за гордост. Моя ученичка получи похвала не само за постиженията й като математичка, но и за прекрасния й стил и правопис. Тя каза, че това дължи на учителката си по литература в гимназията. В тоя момент аз четях в същия кабинет учителски реферат. Вдигнах глава, свалих си очилата, а пловдивчанката ме погледна изненадано и извика радостно: \"О-о-о, това е моята учителка по литература!\" От срещата с учениците ми разбрах, че и днес, макар вече пенсионери, те са търсени заради високата им квалификация и продължават да работят! Ние взаимно сме разбрали, че в труда, в удоволствието от професионалните успехи е житейското щастие. Срещите с моите ученици продължават и в София - вече като приятели. Разликата в годините се е стопила съвсем, а душите ни са още по-близки. Днес учителската професия не е престижна,  заплащането на учителския труд не е добро, но учителското сърце тупти в унисон с времето, с  вълненията на подрастващите! Ненапразно Петър Дънов-Учителя казва: \"Господ дава живот, а учителят - душа!\"                                   ", "date": "2019.05.23", "title": "Учителко любима, целувам ти ръка!"}
{"url": "https://duma.bg/zlatnoto-momche-n192338", "text": "Има едно златно момче, което цяла седмица споменаваме - Радослав Иванов, втори братовчед на премиера Бойко Борисов. Златен е по няколко причини. Първата е, че през годините невероятният му нюх е надушвал и осъществил изключително изгодни имотни сделки. Нищо, че от тях са се облажили все приближени на Борисов, важното е далаверката да си върви. Втората причина е свързана с поговорката \"Мълчанието е злато\". Тъй великите борци за свобода на словото, големите телевизии, радиа и вестници, разследващите български журналисти, всички те си пазят \"златото\" - мълчат, не питат, не търсят къде и какво прави и е правил Братовчеда Ради. Едната ДУМА се опита дупка да направи, та ядоса премиера. Защо никоя телевизия не отиде до Банкя да чуе какво ще каже г-н Иванов? Дори Борисов великодушно разреши на журналята въпроси към Братовчеда. Що няма кой да ги зададе? Или тъй безстрашните репортери и медийни звезди чакат друг да обере взривоопасния гняв? Ако си мълчим обаче, далаверките ще стават все по-големи и страшни. Чувството за безнаказаност ще нарои още и още братовчеди, котараци, дрийм тиймчета и футболни отборчета... \"Бий, за да те обичат\", гласи друга поговорка. Затова ли премиерът твърди, че е набил братовчедите си и вече не си говорят? Кога ги е ступал - като деца, докато е бил в \"Ипон\", като главсек на МВР, като кмет или наскоро, в премиерското си амплоа? Не си говорели Борисов и Иванов! Откога? От 2006 г., когато единият урежда заменка в полза на другия? От 2007 г., когато въртят имоти помежду си? Или откакто Борисов прехвърли \"Ипон\" на роднината си? Да не би разривът да е след изборите през 2017 г., когато премиерът лично откара и после прибра братовчед си от изборната секция в Банкя? Има видео как слизат от колата, Ради изчезва, Борисов отива да гласува и да се обяснява пред медиите. После Братовчедът се появява пред колата - снима с телефона си паметното събитие. И отново се товари на задната седалка. Явно двамата толкова добре са оплели нещата помежду си, че наистина няма защо да си говорят. А и всички знаем - Бойко не обича да му противоречат. Явно той само нарежда, а Ради изпълнява.  Златно момче е този братовчед. Бизнесмен от класа - то не е строителство, то не са чудеса. Дай, Боже, всекиму един такъв дашен, богат и предприемчив роднина. А колко ли още тайни крие селският дувар в Банкя...  ", "date": "2019.05.23", "title": "Златното момче"}
{"url": "https://duma.bg/parlamentarna-mimikriya-n192337", "text": "Народното събрание изпадна в хронична мимикрия. След напускането на БСП преди три месеца в знак на протест срещу антидемократичните поправки в Изборния кодекс, законотворчеството на парламента стана по-лобистко и некачествено. Привидно депутатите от ГЕРБ, \"Обединени патриоти\", ДПС и \"Воля\" често остават без работа и запълват липсата на законопроекти в пленарна зала с безсмислени дебати по маловажни теми, политически декларации за щяло и нещяло, рутинни ратификации и формални изслушвания на министри. Бездействието на НС обаче е илюзорно. Истината е, че управляващите и ДПС се възползват от създалата се парламентарна криза с отсъстващата левица, за да предлагат лобистки закони, които бързо и тихомълком се гласуват в пленарната зала по силата на кулоарни междупартийни пазарлъци. Така поредица скандални законопроекти, нанасящи вреди на гражданите и бизнеса, минаха без много шум, осребрени срещу крехкия кворум и мъчителното удължаване на живота на 44-то Народно събрание. От месеци насам парламентът е под постоянна заплаха да спре работа, ако не регистрира в зала поне санитарния минимум от 121 депутати. А след сутрешното преброяване повечето парламентаристи опразват пленарната зала и редовно се стига до абсурда важни за страната закони да се приемат само с одобрението на 70-80 гласа. За бързо прокарване на законови поправки ГЕРБ прибягват до широка палитра от парламентарни врътки, някои от които са в разрез с правилника за работа на НС. Такава е практиката за внасяне и приемане на промени в нормативната уредба на първо и второ четене в рамките само на една седмица. Целенасочено се отлага действието на спорен закон, като се удължават сроковете на наредбите към него, докато се вземат становищата на засегнатите лица - нещо, което задължително е трябвало да се направи преди проектът да влезе в пленарната зала. Пример за това са лобистките поправки в Закона за горивата в полза на големите търговци на горива, довели до протести на фермерите и собствениците на малки бензиностанции. Законопроектът бе внесен през януари от група депутати за гласуване без обществено обсъждане. За да успокоят общественото недоволство, депутатите приеха закона с отложено действие от 1 юли, като оставиха спорните текстове за уреждане с наредба.  Много характерен за законотворчеството на ГЕРБ е и принципът \"проба - грешка\". Многократно на правния \"гуру\" на Борисов в парламента - Данаил Кирилов, му се наложи да преправя закони, които дори още не са влезли в сила. За сериозните си юридически и партийни \"заслуги\" в сферата на лобисткото законодателство Кирилов беше награден с поста на правосъден министър. Любим похват на сегашните управляващи е да вкарват промени в закони чрез преходни и заключителни разпоредби на други нормативни актове, нямащи общо с въпросните поправки. Това пък се прави чак на второ четене, за да се избегне досадното търсене на становища от засегнатите страни. Така на второ четене с допълнения в Преходните и заключителни разпоредби на Закона за посевния и посадъчния материал ГЕРБ, ОП и \"Воля\" тихомълком промениха Закона за земеделските земи и позволиха безконтролно застрояване на Черноморското крайбрежие и изненадаха с хитростта си дори бдителните природозащитници. Задкулисни законодателни договорки между ГЕРБ и ДПС съществуваха и преди излизането на БСП от НС, но сега са се превърнали в залог за оцеляване на управлението на Бойко Борисов. На този принцип \"пожарно\" на среднощно заседание през февруари бяха приети скандалните поправки в Изборния кодекс (ИК), предложени от ДПС. Те обаче срещнаха бурно обществено недоволство, президентът Румен Радев наложи вето, а БСП напусна НС и ги атакува пред Конституционния съд. В опит да замажат гафа ГЕРБ веднага се заеха да преправят току-що приетите промени в ИК по нареждане на лидера си. От чужбина Борисов се оправда, че не знаел какво върши \"дясната му ръка\" Цветан Цветанов, защото му бил дал пълна свобода в парламента. Борисов се пробва и от този скандал да извлече изгода, признавайки, че депутатите му са сгрешили, като са подкрепили искането на ДПС за вдигане на прага на преференциите. Под натиска на БСП и общественото мнение властта отстъпи и за въвеждането на машинно гласуване още за предстоящия евровот. Президентско вето имаше и върху приетите тази година скандални промени в Закона за личните данни, предложени отново от ДПС и приети с подкрепата на ГЕРБ. Узаконяването на цензурата бе прието само с гласовете на 83 депутати. Промените в закона дават възможност за проверки на медийни публикации, журналисти, академични проучвания, документални материали, както и за откази за достъп до информация. Когато пишат статии, медиите трябва да се съобразят поне с 10 фактора: естеството на личните данни; влиянието, което разкриването им ще окаже върху \"собственика\" им и доброто му име; обстоятелства, при които личните данни са станали известни на журналиста и т.н. Ще се следи дали журналистите имат законен достъп до данните, дали имат право да ги обработват и да ги изнасят, без да нарушават баланса със защитата на личните данни в зависимост от естеството на личните данни и обстоятелствата, при които те са станали известни. Същевременно обаче, когато Комисията за защита на личните данни упражнява контролните си правомощия, тя не може да разкрива тайната на източника на информация. Плод на тайния \"алъш-вериш\" между ГЕРБ и ДПС бяха и поправките в Закона за вероизповеданията, с които управляващите искаха да опростят 8 млн. лв. дългове на Главното мюфтийство. И този законопроект на ДПС бе част от сделката за кворума след бойкота на БСП. За да демонстрира своята \"загриженост\" към вероизповеданията, Борисов употреби дори нищо неподозиращия патриарх Неофит, изкарвайки го от болницата за среща с главния мюфтия. Данъчната амнистия за мюфтийството премиерът оправда с \"етническа толерантност\". Но и той като вносителите на законопроекта пропусна малката подробност, че всички други вероизповедания заедно дължат общо 200 000 лв. Изправени пред поредния обществен взрив, управляващите приеха да разсрочат с години дълговете на мюфтийството. Седмица преди изборите ГЕРБ неочаквано и за самата ВМРО подкрепи на първо четене спорните промени в Наказателния кодекс (НК) срещу циганизацията на нацията, завоалирани като мерки срещу \"ромската престъпност\". Със законопроекта сериозно се разширяват пределите на неизбежната отбрана и се въвежда наказателна отговорност за кражбите над една минимална заплата. Партията на вицепремиера Красимир Каракачанов отдавна настоява да се узакони убийството при самоотбрана вкъщи. Така по-големият коалиционен партньор във властта демонстрира братско \"рамо\" в популистката предизборна кампания на ВМРО, която се базира на борбата с битовата престъпност. Между първо и второ четене обаче е предвидено достатъчно време за нови предложения и е твърде вероятно законопроектът на Каракачанов да не стигне до пленарната зала. Подобно законодателно разочарование от \"големия брат\" вече преживя бившият вицепремиер и лидер на НФСБ Валери Симеонов с внесените от него промени в Закона за хазарта, които така и не видяха бял свят.", "date": "2019.05.23", "title": "Парламентарна мимикрия"}
