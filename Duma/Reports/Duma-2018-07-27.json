{"url": "http://www.duma.bg/node/172022", "text": "Времето и температурата са понятия, които всекидневно вълнуват почти всеки зрял човек на планетата ни. И аномалии в градусите се регистрират със специални уреди не само на определени места на Земята, а и при конкретни хора. Специалисти твърдят, че рекорда за най-висока средна температура, измервана в продължение на шест години (от 1960-а до 1966-а), държи етиопският Далол, където термометрите са показвали плюс 34,4 градуса по Целзий. Вулканичният кратер всъщност е прочут именно с факта, че практически през всичките 12 месеца от календара въздухът край широкия близо метър и половина отвор, разположен на 48 метра под морското равнище, се нагрява почти равномерно до доста стряскащи стойности. Любопитното е, че мястото е наричано още Вратата на ада и е невъзможно човек да прекара там повече от няколко минути. \nОбаче в американската Долина на смъртта 43 дни поред (от 6 юли до 17 август 1917 г.) горещините са достигали 48,9 градуса по Целзий. За титлата \"Температурен рекордьор\" смело може да кандидатства и австралийският град Марбъл-Бар, където средната температура надвишава плюс 32,2 градуса в продължение на 162 дни (от 30 октомври 1923 до 8 април 1924 г.), а максималната е удряла 48,9 градуса. Но най-горещо е било в либийския град Ал Азизия на 13 септември 1922 г., когато са измерени 58 градуса. \nИ през новия век температурните рекорди продължават да учудват специалисти и обикновени хора. В югоизточната част на Иранското плато, където се намира Деще Лут, наричана още Пустиня на празнотата, през 2005 г. експерти регистрират, че термометрите показват плюс 70 градуса. До ден днешен това е най-високата температура, измерена в естествена среда. Смята се, че в подобно време човек спокойно може да си приготви храна, без да се налага да използва огън. Тогава предметите до такава степен се нагорещяват, че например капакът на колата се превръща в нажежен тиган и върху него без особени усилия може да се направят яйца на очи. Не бива да се пренебрегва и фактът, че по това време е абсолютно невъзможно да се ходи без обувки по земята, защото дори на сянка да е 60 градуса. Оказва се обаче, че най-горещо е на звездите. Температурата на веществото в техните недра се измерва с 10-12 милиона келвина. Но и тези стойности бледнеят пред възможностите на хората: най-високата температура, създадена по изкуствен начин от човека, е равна на около 10 трилиона келвина. За сравнение, подобни жеги се предполага, че е имало в момента на създаването на Вселената.  \nРекордната стойност обаче е достигната на 13 август 2012 г., когато учени от Големия адронен колайдер са постигнали над 5000 милиарда K - температура, невиждана от първите мигове след Големия взрив. В рамките на експеримента са ускорени оловни йони до 99% от скоростта на светлината, за да се създаде кварк-глуонна плазма - екзотично състояние на материята, което се задържало само няколко милисекунди. Но това време се оказва достатъчно, за да се регистрират данни, които се анализират в продължение на повече от 5 години. Според учените тези изследвания позволяват да се вникне в процесите от ранния етап на развитието на космоса и ще доближат експертите до разбирането как от хомогенната първична маса се ражда материята... \nНай-високата температура на човешкото тяло е равна на 46,5 градуса по Целзий през лятото на 1980 г. Според всички известни теории подобни стойности (а и малко по-ниски) водят до край на живота, защото дори при 42-43 градуса белтъците се свиват и метаболизмът в мозъчните тъкани се нарушава необратимо. Обаче 52-годишният мъж със стряскащи показатели на термометъра е бил напълно излекуван благодарение на лекари от американската мемориална болница на окръг Грейди в щата Джорджия. След над 3-седмичен курс, включващ интензивна терапия и медикаментозни вливания, господинът напуска лечебното заведение в цветущо здраве. А случаят е вписан в Книгата с рекордите на Гинес. \nДобре е да се знае, че температурата на тялото у повечето представители на фауната надвишава нормалната човешка, която е равна на 36,6 градуса. А сред рекордьорите в това отношение се нарежда... кокошката с цели 42 градуса, които, общо взето, са характерни за почти всички птици. Доста по-високи обаче са стойностите при гущерите, които стигат до 50-60 градуса на слънце. Необходимо е да се има предвид, че все пак иде реч за студенокръвни влечуги. \nВ случаите на аномалии, свързани с времето навън, често се споменават най-ниските температури, регистрирани на Антарктида през юли 1983 г. - 89,2 градуса под нулата. Над две десетилетия по-късно се появява информация за нов рекорд в това отношение: американски учени твърдят, че са измерили -91,2 градуса. Показанията са признати за достоверни, тъй като данните идват от спътник, а не от уредите на метеорологични станции. \nВ американския щат Южна Дакота на 22 януари 1943 г. в рамките на две минути температурата на въздуха се повишила от -20 до 7,2 градуса. А в Монтана в нощта от 23 на 24 януари 1916 г. показанията на термометрите се сринали от 6,7 до -48,8 градуса. Става дума за случаите на най-екстремното затопляне и охлаждане на планетата ни, отчетени до този момент. \nАбсолютен световен рекорд за денонощни валежи на Земята е регистриран на 15 и 16 март 1952 г., когато на Реюнион (остров в Индийския океан) се изсипва 1869,9 мм (почти два метра) дъжд за 24 часа. В Книгата с рекордите на Гинес може да се открие и постижението за най-голямо количество капки или струи, паднали от облаците в рамките на една година: индийското градче Черапунджи от август 1860-а до юли 1861-ва е залято от 26 461 мм вода. \nНай-голямата ледена топка градушка пък е паднала през 1986 г. в Бангладеш. Теглото й е около един килограм! А най-впечатляващата с размерите си снежинка - с диаметър 38 см, е забелязана само година по-късно в американския щат Монтана. Сигурно мнозина се досещат, че най-силните бури в земната атмосфера са гръмотевичните. Именно те ни показват удивителната сила на природата. Почти всеки е бил свидетел на гръмотевични бури, но има някои наистина впечатляващи, за които си струва да се отдели специално място. \nВъв всеки момент, някъде по Земята има близо 18 000 случая на това природно явление. Годишно в света се случват 16 млн. гръмотевични бури. А образуващите се светкавици убиват повече хора годишно от торнадото. Мълния, придружаваща гръмотевична буря, може да достигне температури до 27 760 по Целзий. Научните изследвания показват, че шансовете човек да бъде ударен от натрупаното във въздуха атмосферно електричество са 1 на 600 000. \nНай-много гръмотевични бури - 240 за година, има в Кампал, Уганда. Те нанасят щети за милиони, като през 1991 г. стихията в Денвър, Колорадо, струва на властите 625 млн. долара. \nСпоред НАСА най-опасните и интензивни гръмотевични бури се случват в Андите. Появяват се най-вече през есента и пролетта. \nПейзаж край вулкана Далол, където горещините не падат под 34 градуса \nВ иранската пустиня Деще Лут е невъзможно да се ходи бос \nСтуденокръвните гущери са с най-висока температура на тялото сред животинските видове \nИндия държи рекорда по най-много валежи в света\n   \n \t\n", "date": "2018.07.27", "title": "Температурни рекорди, или аномалии на времето и градусите "}
{"url": "http://www.duma.bg/node/171994", "text": "Британски учени от университета в Суонси твърдят, че са разгадали основната функция на сънищата, съобщи New Scientist. За целта специалистите са провели експеримент с участието на 20 студенти. Доброволците е трябвало да записват в дневник събитията от изминалия ден, размислите и сънищата си. Експертите анализирали дневниците и установили, че записките на сънищата и на събитията през деня съдържат едни и същи ключови думи и понятия. Колкото по-старателно е воден дневникът, толкова повече са били паралелите между съновиденията и реалността. \nИзследователите всъщност са потвърдили популярната хипотеза, че основната роля на сънищата е да помагат за по-пълното осмисляне на емоциите и събитията от изминалия ден.   \n \t\n", "date": "2018.07.27", "title": "Разгадаха основната функция на сънищата"}
{"url": "http://www.duma.bg/node/171996", "text": "Виртуозният китарист Томас Цвайсен (Thomas Zwijsen) ще изнесе акустичен концерт в София на 27 септември в столичния клуб \"Три уши\". Музикантът ще представи своите варианти на песни на Iron Maiden, Black Sabbath, Judas Priest, Ufo, Europe, Deep Purple, Rаіnbоw, Metallica, Alice Cooper, Ozzy Osbourne, Dream Theater и мн. др. Томас Цвайсен ще бъде акомпаниран от известната цигуларка Анн Бейкър (Anne Bakker). Концертът ще започне в 20 ч. Билетите са само 100 и цената им е 20 лв. Те се продават ексклузивно в системите на Eventim и ETicketsMall. \nКонцертът е първото събитие, посветено на 11-годишнината на Metal Hangar 18. \nПреди няколко години Томас Цвайсен заедно с фламенко китариста Бен Уудс (Ben Woods) създадоха Master Guitar Tour, с който вече три пъти са идвали в България. През 2015 г. музикантите гостуваха и в предаването на bTV - \"Шоуто на Слави\". \nХоландският китарист е най-известен със своите аранжименти на рок хитове за класическа соло китара. Той е добре познат на българските си почитатели, защото два пъти гостува в България като китарист на бившия вокалист на \"Айрън мейдън\" - Блейз Бейли.   \n \t\n", "date": "2018.07.27", "title": " Метъл класика с акустично изпълнение в клуб \"Три уши\""}
{"url": "http://www.duma.bg/node/171997", "text": "Консумирането на две чаши дневно с газирани безалкохолни напитки увеличава значително риска от диабет, сочат резултатите от ново проучване. В него са участвали над 2800 възрастни. Експертите са установили, че хората, които пият около 400 мл на ден подсладени напитки, независимо дали със захар или друг подсладител, са 2,4 пъти по предразположени към диабет. \nХората, които пият по литър безалкохолни напитки всеки ден, имат 10,5 пъти по-висок риск от диабет тип 2 и 3,5 пъти по-висок риск от диабет тип 1. \nДиетичните газирани напитки са също толкова вредни, колкото и другите, въпреки че не съдържат захар. \nСпоред д-р Йозефин Льофенборг, автор на изследването, една от причините е, че консумацията на диетични напитки стимулира апетита и ни накара да увеличим приема на ястия, особено сладки храни, което води до наднормено тегло - рисков фактор за диабета. \nДругата причина е, че има вероятност изкуствените подсладители да окажат негативно влияние върху баланса на добрите и лошите видове микроби в червата, а това може да доведе до непоносимост към глюкоза. \nОсвен риск от диабет, безалкохолните напитките водят и до други неблагоприятни последици за здравето: риск от наднормено тегло, проблеми със зъбите и др. \nГазираните напитки са безалкохолни, изкуствено са обогатени с въглероден диоксид, който се отделя при нормално атмосферно налягане. Изкуственото карбонизиране е открито през 1767 г. от англичанина Джоузеф Прийстли, но започва да се използва чак през 1807 г.   \n \t\n", "date": "2018.07.27", "title": "Две чаши с газирани напитки увеличават риска от диабет"}
{"url": "http://www.duma.bg/node/171998", "text": "Спектакълът \"Великият укротител\" на Димитрис Папайоану ще бъде представен извънредно на 30 септември от 17,30 ч. в Дом на културата \"Борис Христов\" в Пловдив в рамките на One Dance Week 2018. Фестивалът обявява трета допълнителна дата поради огромния интерес към продукцията на прочутия гръцки хореограф и продължаващото записване в листата за чакащи. Билетите за първоначалните две дати - 28 и 29 септември, бяха напълно изчерпани. \nДва месеца преди дългоочакваното първо гостуване на Димитрис Папайоану в България публиката ще има допълнителна възможност да се докосне до омагьосващата работа на един от най-известните и изкусни артисти в света на съвременните изпълнителски изкуства. \n\"Великият укротител\" е спектакъл-съзерцание, в който се преплитат древногръцки култ към човешкото тяло, препратки към известни картини и произведения на изкуството и впечатляваща подвижна сценография. Постановката разголва душата и тялото, руши табута и се опитва да помири противоположните чувства, които бушуват във всеки. \nДимитрис Папайоану е балканската звезда на съвременната танцова сцена, създател на множество награждавани авторски пърформанси и представления, творчески директор на впечатляващите церемонии на Олимпийските игри в Атина (2004) и първите Европейски игри в Баку (2015), както и първият автор на нов спектакъл за трупата на легендарната Пина Бауш във Вутерпал - Since She (2018). \n\"Великият укротител\" ще бъде представен в Пловдив преди официалните премиери в Англия и САЩ. \nБилети за 30 септември се продават на касите на Easypay и онлайн, в системата на ЕpayGo.bg. \n11-ото издание на международния фестивал за съвременен танц и пърформанс One Dance Week ще се проведе между 21 септември и 14 октомври в Пловдив, както ДУМА писа. Събитието се организира от фондация \"Едно за култура и изкуства“ и е част от програмата на Пловдив – Европейска столица на културата 2019.   \n \t\n", "date": "2018.07.27", "title": " \"Великият укротител\" с извънреден спектакъл"}
{"url": "http://www.duma.bg/node/171995", "text": "Красиви, изглеждащи като видение от бъдещето, библиотеки, се появиха из цял Китай, включително в един от най-древните градове на страната Сиан. Някога той е бил столица на тринайсет династии. Днес е дом на една от най-красивите библиотеки. Дизайнът й идва сякаш от научнофантастичен филм. Дело е на Wutopia Lab, компания със седалище в Шанхай, информира Профит.бг. \nКонструкцията на библиотеката се състои от 300 т стомана и 30 000 м осветителни тела. Библиотеката се намира на четвъртия етаж на търговски център. Входът й привлича любопитни читатели. Грабнати от красивия интериор, те не могат да откъснат очи от вълнуващия дизайн. Книги са наредени на над 3000 м лавици. От фирмата, която стои зад архитектурното творение, се надяват, че са успели да трансформират действителността в \"магична реалност\" и са създали илюзия, разкриваща част от истините на живота.   \n \t\n", "date": "2018.07.27", "title": "Футуристична библиотека в древен китайски град"}
{"url": "http://www.duma.bg/node/172035", "text": "Премиерът Бойко Борисов и първият зам. генерален директор на държавната корпорация \"Росатом\" Кирил Комаров отбелязаха успешното сътрудничество между българската и руската страна в изпълнението на проекта за удължаване живота на V и VI блок на АЕЦ \"Козлодуй\", съобщиха от правителствената пресслужба. \nПо думите на премиера Борисов продължаването срока на експлоатация на двата енергоблока на атомната ни централа е един от основните приоритети на правителството в областта на енергетиката. Запазването капацитета на ядрената енергетика ще гарантира сигурността на българската енергийна система. \nПо време на срещата министър-председателят информира руската страна за решенията на Народното събрание и на Министерския съвет за възобновяване на дейностите по търсене на възможност за изграждане на АЕЦ \"Белене\". Заложените от българска страна условия предвиждат изграждане на централата съвместно със стратегически инвеститор, на пазарен принцип и без предоставяне на държавна гаранция. \"Приветстваме решението на българското правителство да възобнови проекта за АЕЦ \"Белене\" и ще се радваме да помогнем при неговото реализиране\", каза Кирил Комаров.     \n \t\n", "date": "2018.07.27", "title": " Борисов обсъди с шеф на \"Росатом\" бъдещето на АЕЦ \"Белене\" "}
{"url": "http://www.duma.bg/node/172040", "text": "Депутатът от БСП за България Жельо Бойчев обвини управляващите, че умишлено бавят въвеждането на тол системата, а спирането й обслужва определени икономически интереси. Това стана вчера в Народното събрание по време на обсъждането на промените в Закона за пътищата, които бяха приети от мнозинството на първо четене. По думите на Бойчев никой от БСП не спори, че трябва да се въведе тол системата. \"Спорим и имаме претенция към АПИ, че не си върши работата\", заяви той. Бойчев попита защо се е загубила половин година и защо всички действия по въвеждане на тол системата в България не се правят. \nОт БСП и ДПС заявиха, че законопроектът не е ясно разписан, няма и финансова оценка. Те поискаха да има ефект от системата и върху общинските пътища. От левицата възразиха и срещу отсъствието на министъра на регионалното развитие и благоустройството Николай Нанков. \n„По принцип подкрепяме тол системата, но ще гласуваме „въздържал се“ - законопроектът няма яснота“, каза депутатът от ДПС Танер Али. „Има европейска директива, че не може средствата от тол системата да се дават за общинска пътна мрежа, но 50-те млн. лева, които всяка година се дават от АПИ за общински пътища, са крайно недостатъчни“, заяви Танер Али. „Надявам се, че между първо и второ четене всеки с разума си и експертността си ще предложи варианти как да облекчим и общините“, каза още депутатът от ДПС. \nС приетите вчера промени в Закона за пътищата депутатите одобриха въвеждането на тол системата и електронните винетки за ползване на платената пътна мрежа в страната. \"За\" гласуваха 113 народни представители, 1 беше \"против\", а 69 се въздържаха. \nСмесената система предвижда плащане на такси за изминато разстояние за превозни средства над 3,5 тона (тол система) и на база време за леки автомобили с максимална маса до или равна на 3,5 тона (електронна винетка). Законопроектът е внесен от Александър Ненков от ГЕРБ и група народни представители. Ненков припомни, че се предвижда електронната винетка да влезе в сила от 1 януари 2019 г., а тол системата за тежкотоварните автомобили - от август 2019 г. Шофьорите няма да лепят вече винетни стикери. Властите ще проверяват по електронен път дали винетката е платена или не, уточни Ненков. По думите му винетките ще могат да се купуват и през мобилно приложение. Цената на винетките няма да се увеличава. Ще бъде въведена и винетка \"уикенд\".   \n \t\n", "date": "2018.07.27", "title": "Тол системата се бави, пътната агенция не работи  "}
{"url": "http://www.duma.bg/node/172036", "text": "Преминаване към електронно възлагане на търговете и публикуване на всички договори с подизпълнители в регистъра, предлага правителството с промени в закона за обществените поръчки. Предвижда се всички търгове по Закона за обществените поръчки да минават през централизирана електронна платформа. Електронното възлагане на поръчките ще стане поетапно и ще обхване целия процес, включително и разплащането с електронни фактури. Новата електронна платформа, която предстои да бъде изградена, ще е задължителна за всички възложители. Дава се възможност единствено на централните органи да използват свои платформи, но те трябва да са свързани с националната. \nСъс законопроекта се прецизира кръгът на лицата, които са задължени да декларират т. нар. лични обстоятелства при участие в поръчки. Това са законните и упълномощени представители на стопанския субект и членовете на неговите ръководни органи. Когато в тези органи членуват юридически лица, обстоятелствата ще се декларират само от физическите лица, които ги представляват. Задължават се възложителите на обществени поръчки да публикуват всички договори с подизпълнители, а допълнителните споразумения към контрактите да бъдат оповестени в Регистъра на обществените поръчки. \n    \n \t\n", "date": "2018.07.27", "title": " Качват обществените поръчки на електронна платформа"}
{"url": "http://www.duma.bg/node/172037", "text": "България се подрежда на 63-о място в света по споделена икономика, според нов индекс на  шведския мозъчен тръст Timbro, който е оценил размера на взаимодействие между различните бизнеси и услуги в 213 държави. Класацията бе представена у нас от Института за пазарна икономика в сряда. \nЛистата се оглавява от Исландия, което е любопитно предвид, че традиционната икономика в страната се възстановява от икономическата криза. Туризмът обаче бележи значителен ръст, което е в основата на доброто представяне при споделената икономика. Следващите в класацията са островите Търкс и Кайкос, Черна гора, Малта и Нова Зеландия. \nКато цяло страните с развита интернет инфраструктурата и значителен дял на туризма, имат големи споделени икономики, сочи докладът. След България в класацията са държави като Германия, Румъния, Япония, Полша, Чехия, Австрия и др. Последна в класацията е Еритрея, а Люксембург е само две по-позиции преди държавата, която е най-зле със споделената икономика. Индексът на Timbro е първият световен индекс на споделената икономика. Той е съставен чрез използването на данни за обема на трафика и извличане на информация от самите сайтове на различните услуги, и дава нова представа за движещите фактори, стоящи зад peer-to-peer икономиката (икономика, основана на директни плащания между купувач и продавач), казва главният изследовател Александър Функе, доктор на науките в Университета на Пенсилвания. Изследователите са събрали месечни данни за трафика към 286 услуги в 213 страни. Проведено е и пълно преброяване на активните доставчици за 21 от 286-те услуги, сред които и Airbnb, използвайки програми за автоматизирано извличане на информация от интернет (т.нар. scraping). \nКато цяло страните с развита интернет инфраструктура и значителен туристически сектор имат големи споделени икономики. Нека вземем за пример Исландия. Когато исландската икономика започна да се възстановява от финансовата криза, страната отбеляза значителен ръст на туризма. Споделената икономика нарасна бързо, за да отговори на търсенето, по начин, по който трудно бихме могли да си  представим, че традиционна туристическа индустрия би могла да стори, казва Александър Функе. \nНай-голямата компания в набора от данни е Airbnb, като почти 1,5 милиона доставчици са активни средно в дадена седмица. От 286-те компании, анализирани в проучването, една трета предлагат жилищно настаняване, а половината попадат в широката категория на бизнес услугите. Интересен резултат е, че услугите на споделената икономика се използват по-малко в по-богати страни (с по-голямо БВП на глава от населението), ако всички други фактори не се променят. Възможна интерпретация на тази зависимост е, че услугите на споделената икономика предоставят евтини алтернативи на сходни продукти или услуги, предоставени от обикновените фирми, като образованието и демографията изглежда не влияят много. \n    \n \t\n", "date": "2018.07.27", "title": " България е 63-а в света по споделена икономика "}
{"url": "http://www.duma.bg/node/172038", "text": "За периода 2007-2013 година на община Бургас са наложени санкции за допуснати нарушения при изпълнението на проекти по 3 оперативни програми - \"Административен капацитет\", \"Развитие на човешките ресурси\" и \"Рибарство\". Това става ясно след изпратено запитване от страна на депутата от БСП за България Николай Тишев. Общата стойност на наложените финансови корекции възлиза на 404 343,55 лева. \nОт справката, която е изискал Тишев, се вижда, че по \"Административен капацитет\" общината е реализирала за периода 6 проекта, като по два от тях са наложени санкции в размер на 7756,99 лв. По програма \"Развитие на човешките ресурси\" са реализирани проекти, свързани със създаване на нови възможности за деца и младежи с увреждания, подобряване на социалните услуги за деца в риск, за социално включване. Общият размер на наложените финансови корекции е 3008,80 лв. \nОбщина Бургас е бенефициент и по проект за модернизация на рибарско пристанище \"Сарафово\". Стойността на единствената финансова корекция по оперативна програма \"Рибарство\" е 393 577,76 лв. Глобата е наложена по препоръка на Изпълнителна агенция \"Одит на средствата от Европейския съюз\". Експертите са отчели незаконосъобразен срок за закупуване на документацията за участие; допуснати са да бъдат включени в договора за строителство доставки или услуги, които не са необходими за неговото изпълнение; неясна и незаконосъобразна методика на оценка на офертите и неправомерно отстраняване на участник.   \n \t\n", "date": "2018.07.27", "title": " Община Бургас глобена с над 400 000 лева по европроекти"}
{"url": "http://www.duma.bg/node/172039", "text": "Министър-председателят Бойко Борисов назначи съветника на земеделския министър Румен Порожанов по ветеринарните въпроси Янко Иванов за заместник-министър на земеделието, храните и горите, съобщиха от МС. Иванов заема поста, от който бе освободен Цветан Димитров на 18 юли. Тогава на фона на недоволство и протести от страна на фермери министър-председателят освободи Димитров и нареди на земеделския министър Румен Порожанов с постовете си да се разделят двама шефове на дирекции в аграрното ведомство и съветник на министъра. Янко Иванов е завършил ветеринарна медицина във Висшия институт по зоотехника и ветеринарна медицина в Стара Загора, а по-късно работи като доцент в Централния научноизследователски ветеринарномедицински институт в София. Бил е генерален директор на Националната ветеринарномедицинска служба към министерството. \nМеждувременно става известно, че забраната за бране на трюфели и билки е отменена. Това е станало след среща на Румен Порожанов с ръководството на Съюза на ловците и риболовците в България. Тя беше наложена от няколко Регионални дирекции по горите и обяснена с мерките срещу африканската чума по свинете. По-рано събирачи на трюфели протестираха в Русе срещу тримесечната забрана, която според тях ги поставя при неравни условия спрямо посещаващите горите с друга цел - бране на билки, сеч, лов, пчеларство.     \n \t\n", "date": "2018.07.27", "title": " Назначиха съветника на Порожанов за зам. аграрен министър"}
{"url": "http://www.duma.bg/node/172001", "text": "Осмият НФФ \"Фолклорен извор\", по време на който свищовското село Царевец ще стане домакин на хиляди фолклорни ценители, ще се състои от 2 до 5 август. Както всяка година, така и тази НФФ \"Фолклорен извор\" ще изненада участниците с нови и атрактивни награди. Освен първо второ и трето място в съответните 12 категории, журито на фестивала ще присъди повече от двадесет поощрителни и специални награди. Събитието се провежда под патронажа на Министерството на културата. Изпълненията се оценяват от жури, съставено от професионалисти в различни области на българския фолклор, съобразно категорията и възрастовата група, в която попадат.   \n \t\n", "date": "2018.07.27", "title": "\"Фолклорен извор\" в село Царевец през август"}
{"url": "http://www.duma.bg/node/172003", "text": "60 български издателства ще представят най-новите си книги на традиционната Алея на книгата във Варна, която започва днес, 27 юли, в морската столица, информира БНР. Между 40 000 и 45 000 книги се купуват по време на събитието. Ще има и литературен кът, където ще се организират премиери на книги, срещи с писатели и преводачи, дискусии, детски работилници. \n\"След изложението се засилва притокът на читатели в книжарниците. В дните на изложението читателите виждат голямо разнообразие на книжна продукция и могат директно да разговарят със самите издатели\", отбелязва Велизара Добрева от асоциация \"Българска книга\". \nНа общо 19 шатри, разположени на бул. \"Сливница\", между хотел \"Черно море\" и Фестивалния конгресен център, до 5 август ще се разположат издателите. Работното време на изложението е между 10 и 22 ч., а събитията от съпътстващата програма ще се провеждат между 18 и 21 ч., уточняват съорганизаторите от община Варна.   \n \t\n", "date": "2018.07.27", "title": "60 български издателства гостуват в морската столица"}
{"url": "http://www.duma.bg/node/172004", "text": "Около Петровден в Паталеница винаги става още по-горещо, отколкото в другите села наоколо. И така е вече 19-а година. Това са дните за традиционните представления на Шекспировата театрална школа \"Петровден\", създадена от незабравимия режисьор и педагог Христо Церовски. По-рано в декора на представлението-пътешествие се включваше изключителната паталенска църква... Сега любимата сцена е в центъра на училищния двор на ОУ \"Константин Величков\" - около шадравана, над шадравана. Днес и утре (27 и 28 юли) от 21 ч. ще се играе \"Венецианският търговец\" от Уилям Шекспир. Режисьор на постановката е Калин Ангелов. Избрах да поставя \"Венецианският търговец\", защото смятам, че темата за антисемитизма е все още болезнена, незараснала рана в паметта на съвременния европеец. Посоката, в която работим, е към създаване на зрелищен, стихиен спектакъл в духа на площадния театър, ползвайки средствата на музиката, гротеската, пародията, казва той. Песните ще се изпълняват на живо, а музикалният съпровод е на цигулка, чело, акордеон, китара, укулеле и перкусии. Музикален ръководител е Гьорги Георгиев-Антика, сценография Теодора Лазарова. И за двамата Шекспировата театрална школа е част от биографията им. Участват млади актьори, някои от тях възпитаници на школата, пораснали заедно с нея, като Анатолий Ставрев и Самуела-Ивана Церовска - една от дъщерите на Христо Церовски. Тук са и техни приятели от Гилфордското театрално училище към Университета Съри в Англия. В ролята на Шейлок ще видим Константин Икономов от Сатиричния театър, Джесика ще бъде младата актриса от Ямболския театър Мария Панайотова. В спектакъла участват и актьорите от Младежкия театър Николай Желев и Ахмед Юмер, както и три деца на \"Петровден\" - Стоян Додников, Мартина Вълчинова, Гергана Петрова. Мениджър на цялата дейност на Шекспировата театрална школа е Инна Церовска - съпруга и сподвижница на режисьора. Тя си спомня първата постановка на \"Венецианският търговец\" през 2001 г., когато Христо е работил с деца от школата и с негови студенти по актьорско майсторство. \nЩе видим и резултата от едно съпътстващо събитие. От началото на юли към летния Шекспиров спектакъл се реализира сценографската лаборатория \"Отворени пространства\", част от програмата на \"Пловдив 2019\" в раздела \"Читалища\". Участници в лабораторията са млади творци и ученици от специалността сценография в Националната гимназия по сценични и екранни изкуства в Пловдив. Те създадоха своите идейни проекти за сценографско решение, а реализацията им ще видим на премиерите на спектакъла. Ментор е Теодора Лазарова, партньор - НЧ \"Свети Панталеймон-1909\" в Паталеница. Всъщност тържествата на духа започнаха на 8 юли с едно гостуване на абсолвентите на проф. Маргарита Младенова, сред които и Самуела-Ивана Церовска. Те изиграха \"Сън в лятна нощ\" от Шекспир. От миналата година Инна Церовска включва в театралния празник и по едно гостуващо представление.   \n \t\n", "date": "2018.07.27", "title": "Когато малките селища престават да бъдат малки "}
{"url": "http://www.duma.bg/node/171999", "text": "След огромния успех на второто издание на фестивала \"Хилс ъв рок\", организаторите от \"София мюзик ентърпрайсис\" съобщават, че ще спазят традицията и от 30 юли ще пуснат в продажба ограничено количество промоционални билети за целия фестивал през 2019 г. на цена от 80 лева. След официалното потвърждение на датите за догодина и обявяването на поне един основен изпълнител, всеки, купил промоционален билет от 80 лв., в случай че е възпрепятстван да присъства, ще има възможност да го върне в рамките на 10 дни. Фестивалът ще се реализира за трети път като част от програмата на \"Пловдив 2019 - Европейска столица на културата\". \n    \n \t\n", "date": "2018.07.27", "title": "Пускат билети за \"Хилс ъв рок 2019\""}
{"url": "http://www.duma.bg/node/172000", "text": "Британската актриса Ванеса Редгрейв ще бъде почетена на кинофестивала във Венеция с награда \"Златен лъв\" за цялостно творчество, информира БНР. В изявление фестивалният директор Алберто Барбера възхвалява \"безспорните изпълнителски качества на Редгрейв, природната й елегантност, вродената й сила да съблазнява и удивителния й талант\". 81-годишната Ванеса Редгрейв се е снимала в над 100 филмови продукции. Номинирана е за \"Оскар\" шест пъти. Ролята във филма \"Джулия\" (1977) й носи най-престижното киноотличие за най-добра актриса в поддържаща роля. По-рано беше оповестено, че с награда \"Златен лъв\" за цялостно творчество на кинофестивала във Венеция ще бъде почетен и канадският режисьор Дейвид Кроненбърг. Подробен материал от пресконференцията в Рим за венецианската Мостра (29 август - 8 септември) ще бъде публикуван в следващия брой на ДУМА.\n   \n \t\n", "date": "2018.07.27", "title": "Ванеса Редгрейв ще получи \"Златен лъв\" във Венеция"}
{"url": "http://www.duma.bg/node/172002", "text": "Осем дни творчески работилници по актьорско майсторство, сценична реч, поведение на тялото, въздействаща комуникация с едни от най-добрите практици и педагози от България, Русия и САЩ включва програмата на МОНТФИЗ арт фест. Проявата е от 29 юли до 5 август в Созопол.  \nВсеки ден се провеждат кандидатстудентски консултации с преподаватели от НАТФИЗ, а всяка вечер - представления на любителски театрални школи. Участници могат да са индивидуални лица, желаещи да са част от практически тренинги или кандидатстудентски консултации, както и групи, които освен в работилниците и консултациите, могат да вземат участие и с театрално представление. \nЗа тренингите не е нужен предварителен опит, уточняват организаторите. Тренингите се водят от опитни професионалисти, треньори и педагози от страната и чужбина. За деца под 12 години са осигурени целодневни занимания по актьорско майсторство, художествено слово, сценично движение и ритмика. В програмата са включени много развлекателни игри. През целия ден за тях ще се грижат преподаватели и координатор, за да могат родителите им да посещават работилниците, които предпочитат.   \n \t\n", "date": "2018.07.27", "title": "МОНТФИЗ арт фест осем дни в Созопол"}
{"url": "http://www.duma.bg/node/172030", "text": "Силен взрив отекна близо до американското посолство в Пекин, предадоха световните агенции. Видеоклиповете, публикувани онлайн, показаха кълба дим във въздуха до дипломатическия квартал в китайската столица, а полицията отцепи периметъра около района, където свидетели заявиха, че е имало експлозия. \nВзривът е станал в общественото пространство край югоизточния ъгъл на сградата, съобщиха от посолството. \nДанните за евентуалния извършител са противоречиви. Според последни данни заподозреният за експлозията е идентифициран като 26-годишен мъж от района на Вътрешна Монголия. Той се е опитал да хвърли самоделно взривно устройство към американското посолство. Няма други ранени хора освен нападателя. \nОт пекинската полиция уточниха, че самоделната бомба наподобява фойерверк, като тя първо е наранила ръката на нападателя при активирането й. Японската агенция Киодо предаде, че мъжът е задействал бомбата, след като му е била отказана виза. \nКитайските държавни медии уточниха, че няколко часа преди взрива полицията е спряла жена, заливаща се с бензин при предполагаем опит да се самозапали пред посолството на САЩ. Засега не е известно дали има връзка между двата инцидента.   \nСпоред Радио свободна Азия (Radio Free Asia) мъж се е опитал да хвърли самоделно взривно устройство в оградения двор на посолството, но бомбата избухнала по-рано от предвиденото.  \nДипломатическият квартал, където се е случил инцидентът, е в покрайнините на Пекин и в него се помещават няколко посолства - на САЩ, Индия и Израел. \nЧленовете на персонала на посолствата в Индия и Южна Корея заявиха, че не са разбрали нищо за взрива и продължават да работят нормално. Посолството на САЩ пък отказва коментар за случая. Анонимен официален източник обаче е потвърдил, че има \"инцидент\". \nКитай и САЩ са част от ескалиращия търговски спор, иницииран от администрацията на Тръмп, като двете страни наложиха тарифи на обща стойност от 34 милиарда долара за стоките на страните си. Въпреки тежкия търговски спор Америка остава изключително популярна дестинация за пътуване, образование и имиграция за китайски граждани. През делничните дни големи опашки от кандидати за виза се образуват извън посолството на САЩ, което се намира в оживена част на Пекин. Кореспондентът на РИА \"Новости\" в китайската столица съобщи, че въпреки експлозията опашката за визи пред посолството е останала. Полицията от своя страна уточни, че никой не е пострадал при атаката, освен самият извършител, който е нстанен в болница. Китайските власти подчертаха, че взривът е \"единичен инцидент\".      \n \t\n", "date": "2018.07.27", "title": "Взрив пред посолството на САЩ в Пекин  "}
{"url": "http://www.duma.bg/node/172032", "text": "Македония започна предприсъединителни преговори за членство в НАТО, след като по-рано този месец страната официално получи покана за членство, съобщи агенция МИА. \nДелегацията на НАТО е водена от директора за европейски и глобални въпроси на Алианса Джеймс Маккий. Тя ще има срещи с представители на всички институции, на тях ще се разговаря по политически, финансови, правни въпроси и въпроси, свързани със сигурността и отбраната в рамките на преговорите за членство. \nНа пресконференция Макгий изрази очакване, че Македония ще стане следващата членка на НАТО след приблизително 18 месеца. Той посочи, че щом завършат вътрешните процедури в страната и парламентите на всички страни членки ратифицират присъединяването, Македония ще стане 30-та членка на Алианса. \nМеждувременно парламентът избра новия състав на Държавната избирателна комисия (ДИК), което окончателно отвори пътя за референдум по Договора с Гърция. Очаква се идната седмица да бъде определена датата на референдума, най-вероятно 30 септември.   \n \t\n", "date": "2018.07.27", "title": " Македония започна преговори за НАТО"}
{"url": "http://www.duma.bg/node/172034", "text": "Председателят на Европейската комисия Жан-Клод Юнкер и президентът на САЩ Доналд Тръмп обявиха, че са постигнали споразумение, слагайки край на търговския конфликт между Вашингтон и Брюксел, който доведе до взаимни наказателни мита. \nТръмп заяви, че Европа ще внесе незабавно \"големи количества соя\" и ще стане \"масивен купувач\" на американски втечнен газ. \nБрюксел и Вашингтон ще започнат преговори за намаляване на европейските вносни и други търговски мита и на държавните субсидии за индустриалните стоки, извън автомобилостроенето. Целта е те да станат нулеви или поне да се изравнят. Оживление се набелязва още в търговията с лекарства, медицински изделия, химикали, както и при услугите. \nЕвропа ще инвестира в изграждането на нови терминали за втечнен газ, основно в Португалия, откъдето американското гориво ще идва в Европа, съобщи Юнкер. Сегашният дял на американската газ от 35 на сто от потреблението в ЕС, трябва да се повиши \"амбициозно\", каза Юнкер, без да назовава конкретна цел. \nСрещу американската соя и газ Тръмп се е съгласил да не повишава вносните мита за европейски автомобили и резервни части, които щяха да ги оскъпят и да ги направят непродаваеми. Оттеглянето на заплахите, отправени през март, ще продължи, докато ЕС и САЩ преговарят по търговията. Американският президент е приел и \"да се направи преглед\" на основателността на решението от юни, с което бяха увеличени вносните мита с 25% за европейската стомана и с 10% за алуминия. \n\"Всичко е горе-долу ОК\", обясни Юнкер след срещата в Белия дом. Той добави, че е предоставил поредица доказателства, че европейските автомобилостроители не застрашават американската сигурност, както и че вдигането на митата за европейските резервни части с 20% ще доведе до 50 млрд. евро загуби за американската икономика до 2020 година. \nТръмп и Юнкер са се договорили още и за \"незабавното създаване\" на съвместна експертна група, която ще работи по реформата на Световната търговска организация. \nВ реч пред американския Център за стратегически и международни отношения във Вашингтон Юнкер подчерта, че вместо ЕС и САЩ да водят търговски войни, \"ще се заемем с истинските проблеми\". Като такива той посочи свръхпроизводството на стомана от Китай, незаконните държавни субсидии и принудителното предаване на технологии. Последното е условие от Пекин към чуждестранните инвеститори в страната. \nВ заключителното комюнике от срещата Тръмп-Юнкер се казва, че тя \"дава начало на нов етап в отношенията между САЩ и ЕС - фаза на близко приятелство, здрави търговски отношения, от които и двете ще спечелят\", както и че двете страни ще работят заедно за световната сигурност и срещу тероризма.   \n \t\n", "date": "2018.07.27", "title": "Тръмп и Юнкер се споразумяха  "}
{"url": "http://www.duma.bg/node/172033", "text": "Гербът и знамето на населения главно с българи град Тараклия получиха официално признание на Националната комисия по хералдика на Молдова, съобщиха родни медии. \nАвтор на герба е тараклийският художник Петър Великсар. Голяма роля в подготовката изигра историкът и българист д-р Иван Думиника, който консултираше проекта по създаването на символите на града, съобщава сайтът svetlina.online. \nСъставна част на герба е лъв, който е изобразен на централния щит. В българската хералдическа традиция е основен исторически символ. В герба има още щит, корона, която е представена според българската историческа традиция, както и фигури на мъж и жена, които държат щита. Те са изправени, обърнати наляво и дясно с лице към щита. Те символизират представители на българския народ, живеещ в Молдова. \nДевизът \"Българският дух е непобедим\" е поместен под щита върху бяла лента, увенчана с трикольорен кант.   \n \t\n", "date": "2018.07.27", "title": " Тараклия с герб на българската традиция"}
{"url": "http://www.duma.bg/node/172026", "text": "Броят на загиналите в бомбените атентати и обстрели в Южна Сирия, координирани от групировката \"Ислямска държава\" (ИД), нарасна за една нощ до 250 души, като над половината от тях са цивилни. \nАтаките в сряда бяха извършени в провинция Суейда, предимно контролирана от правителството. \"Смята се, че 246 души са мъртви, от които 135 са цивилни\", заяви шефът на Сирийския център за човешки права Рами  Рахман. Другите убити са проправителствени бойци или жители, които са вдигнали оръжия, за да защитят селата си. \nАтаката започна с три самоубийствени атентата в град Суейда, които бяха последвани от нападения с огнестрелни оръжия и взривни вещества в селата на север и изток. Четвъртият взрив удари столицата на провинцията по-късно през деня. \nПо-късно ИД пое отговорност. Най-малко 45 джихадисти са загинали при нападенията. Това е най-тежкото кръвопролитие в провинция Суейда от началото на гражданската война през 2011 г.    \n \t\n", "date": "2018.07.27", "title": "Кръвопролития на ИД в Южна Сирия"}
{"url": "http://www.duma.bg/node/172031", "text": "Руски самолет вдигна британски изтребители  \nДислоцирани в Румъния два британски изтребителя бяха вдигнати вчера, за да съпроводят руски военен самолет близо до въздушното пространство на НАТО в Черно море. Самолетите излетели от базата \"Михаил Къгълничану\" край Констанца. Руският самолет не е навлязъл във въздушното пространство на НАТО, а двата самолета се върнали обратно, след като патрулирали известно време.  Вашингтон одобрил подялбата на Косово \nВашингтон е дал \"зелена светлина\" за подялба на Косово в замяна на признаването на Косово от Сърбия, твърди косовският в. Gazeta Express, позовавайки се на дипломатически източници. Договорката била постигната на срещата Тръмп-Путин в Хелзинки. Прищина изключва дебата и преговорите за подялба на Косово или размяна на територии със Сърбия, обяви  в отговор косовското правителство. Сръбският президент Александар Вучич заяви пред хърватския в. \"Глобус\", че всички сърби знаят, че Косово е изгубено, но той ще направи всичко, за да върне това, което може да бъде върнато.  \n Откриха сувенирен чип в топката, подарена на Тръмп  \nЧип с миниатюрна антенка бе открита във футболната топка, която Владимир Путин подари на Доналд Тръмп на срещата им в Хелзинки на 16 юли, съобщи \"Блумбърг\". Устройството може да предава сигнали по телефон на близко разстояние. Това обаче не е подслушвателно устройство, а функция на топката, рекламирана от \"Адидас\". Чипът позволява на запалянковците при доближаване на мобифоните им до топката да получат видеозаписи за мачове, играчи и друго съдържание. \"Адидас\" уверява, че чипът не подлежи на модифициране. След връчване на топката в САЩ се чуха гласове да се провери дали топката не е \"шпионин\".    \n Пилоти се сбиха на височина 11 км \nДвамата пилоти на авиокомпания \"Ираки Еъруейс\" се сбиха в пилотската кабина на височина 11 км. В самолета, който летял от иранския град Мешхед за Багдад, имало 157 пътници. Не се уточнява каква е причината за кавгата, но двамата ги очаква най-малко доживотна забрана за летене. \n \"Райънеър\" отмени около 300 полета  \nПолетите на нискобюджетната ирландска авиокомпания са отменени заради двудневната стачка на пилотите и стюардите в Италия, Испания, Португалия и Белгия, съобщи The Local. По официалните данни са засегнати около 100 000 пътници.      \n \t\n", "date": "2018.07.27", "title": "Кратки новини"}
{"url": "http://www.duma.bg/node/172027", "text": "Омбудсманът на ЕС г-жа Емили О'Райли обвини ръководената от Жан-Клод Юнкер Еврокомисия в лошо управление заради слабата й реакцията срещу лобистката дейност на предишния ръководител на ЕК Жозе Барозу, съобщиха агенциите. \nПрез 2016 г. Жозе Барозу започна работа в банката \"Голдмън Сакс\", като пое писмено задължение да не лобира пред ръководения от Жан-Клод Юнкер екип. На 25 октомври обаче той се е срещнал с един от зам.-председателите на ЕК, бившият финландски премиер Юрки Катайнен, отговарящ за инвестициите. Срещата се е състояла в брюкселски хотел до централата на ЕК. \"Срещата беше отбелязана като среща с банката \"Голдмън Сакс\" и следователно се смята за среща с цел лобиране\", макар по-късно Барозу и Катайнен да заявиха, че е била лична, подчертава омбудсманът на ЕС. \"Съдържанието на срещата също води до заключението, че тя се е отнасяла, поне частично, до въпросите на търговията и отбраната\", добави О'Райли. Тя получила няколко оплаквания и констатира, че \"реакцията на Комисията на направените препоръки не е удовлетворителна\". \n    \n \t\n", "date": "2018.07.27", "title": "Омбудсманът на ЕС критикува Еврокомисията"}
{"url": "http://www.duma.bg/node/172028", "text": "Следващата среща Тръмп-Путин няма да се състои през 2018-та година, обявиха от Белия дом, предаде ТАСС. Оттам добавиха, че втората среща между двамата ще се състои, щом приключи разследването срещу президента Тръмп, уточни ТАСС. \nНа слушания в Сената държавният секретар Майкъл Помпео нарече \"политически цирк\" предположенията, че президентът Доналд Тръмп има търговски интереси в Русия. На него му бе зададен въпросът дали в Хелзинки Тръмп и Путин са обсъждали \"някакви инвестиции в недвижимата собственост на Тръмп и проекти в Москва\". \"Сенаторе, гледам да стоя по-далеч от политическия цирк. Аз съм тук, за да говоря за външната политика на САЩ\", отговори Майк Помпео. \nТой заяви още, че администрацията на САЩ целенасочено пази в тайна подробности от срещата на Тръм с Путин, за да може в бъдеще да се върне към тези преговори и да постигне напредък. В същото време разкри други детайли, за да разсее опасенията за тайни договорености между двамата президенти, съобщи USA Today. Помпео увери още, че политиката на САЩ към Русия след срещата в Хелзинки не се е променила и САЩ не са поемали \"никакви ангажименти\" за отслабване на антируските санкции. Президентите не са си давали никакви обещания, каза още Помпео. Той също увери, че \"НАТО ще остане незаменим стълб от американската национална сигурност\". \nСрещу Доналд Тръмп може да бъдат повдигнати обвинения, че е получавал възнаграждения от чуждестранни гости, което е забранено от конституцията на САЩ. Прокурор обвинява Доналд Тръмп, че като президент е получавал доходи от чуждестранни гости като собственик на хотел \"Тръмп Интернешънъл\" чрез фондацията \"Тръмп\".      \n \t\n", "date": "2018.07.27", "title": "Отлага се новата среща Тръмп-Путин"}
{"url": "http://www.duma.bg/node/172029", "text": "Съдът на Европейския съюз (СЕС) разреши на членовете на ЕС да отхвърлят заповедите за арест, издадени от Полша, ако се съмняват, че обвиняемите ще получат справедлив съдебен процес там. \nВ решението се посочва, че правните органи в страната, която e получила заповедта, трябва да \"отложат\" изпълнението й, ако смятат, че има \"реален риск от нарушаване ... на фундаментални\" човешки права. При получаване на европейска заповед за арест преценката за справедливостта на другите правни системи в ЕС трябва да се взима от всяка държава членка на индивидуална основа, разясни базираният в Люксембург съд. \nВърховният съд на Ирландия внесе делото в СЕС, след като Полша издаде заповед за арест на полски гражданин, живеещ в Ирландия, по обвинения в трафик на наркотици. Решението на Съда на ЕС позволява на ирландското правителство да отхвърли европейската заповед за екстрадиция, ако има \"обективни, надеждни, конкретни и надлежно актуализирани\" доказателства за \"реален\" риск от отнемане на правото на един ответник на справедлив съдебен процес поради \"недостатъци в полската система на справедливост\". \nТози ход на събитията идва сред приемането  в Полша на спорни съдебни реформи, приети от Брюксел като нарушение на основни принципи на ЕС. Пенсионната възраст на съдиите от Върховния съд бе намалена от 70 на 65 години, което се възприема като опит на правителството за по-голям контрол върху съдебната система.     \n \t\n", "date": "2018.07.27", "title": "Европейски съд отмъсти на Полша"}
{"url": "http://www.duma.bg/node/172042", "text": "За пореден път е спрян търгът за 400-те линейки във връзка с големия проект за 163 млн. лв. за модернизация на спешната помощ в страната. Този път жалбата е от фирма \"Амбуланс Илк Иардим Ве Хастахане Чихазларъ Ве Тисислеръ Санай Тик\". Жалбата е постъпила в Комисията за защита на конкуренцията на 27 юли. ДУМА припомня, че на 11 юли МЗ даде рестарт на търга, след като ВАС отмени жалбата в КЗК на друга фирма - \"Вайнман технолоджи\" ЕООД, която бе регистрирана дни преди обявяването на предишния търг. \nТекстовете на двете жалби са идентични, структурирани са по идентичен начин, установили от МЗ. От ведомството на Кирил Ананиев дори изказват съмнения доколко последната жалба е подадена от \"Амбуланс Илк Иардим Ве Хастахане Чихазларъ Ве Тисислеръ Санай Тик\" и действително има ли представителна власт на лицето, подписало жалбата. \nНовият краен срок за представяне на оферти е 10 август 2018 г. \nДУМА припомня, че 163-те млн. лв. от еврофондовете са и за модернизация на 237 спешни центрове, филиали и отделния в страната. Парите дойдоха в началото на 2015 г., но осъществяването на проекта се забави и няколко министри се заемаха с него. Ако средствата не бъдат усвоени своевременно, страната ни ще ги загуби.     \n \t\n", "date": "2018.07.27", "title": "Пак спряха търга за линейките"}
{"url": "http://www.duma.bg/node/172043", "text": "Лекари от МБАЛ \"Христо Ботев\" във Враца масово отказват да подпишат скандален документ, който в началото на седмицата бил предоставен за подпис на персонала на болницата. Става дума за \"Декларация за конфиденциалност\", която МЗ чрез изпълнителния директор Евгени Любенов и борда на директорите на МБАЛ \"Христо Ботев\" са дали за подпис и според която лекарите трябва да \"мълчат до края на живота си за случващото се в лечебното заведение\", съобщава Зов.нюз. Това означава, че медиците няма да имат право да дават изявления и пред медии. \nПо-късно от регионалната структура на БЛС излязоха с юридическо становище, според което въпросната декларация е документ без правна стойност и не би могъл да породи задължение на служителите на МБАЛ \"Христо Ботев\" за неразпространение на информация, която представлява служебна тайна. От БЛС във Враца са категорични, че \"описаната в декларацията информация не е от категорията служебна тайна\". Юристите поясняват, че е \"нонсенс поемането на задължение за конфиденциалност на информация за пациентите с подобна декларация. Използването на израза \"всякаква информация\", без да са конкретизирани видът и характерът на данните, фактите и обстоятелствата, за които се отнасят, означава, че под страх от санкции служителят не трябва да сигнализира за нарушаване на трудовите му права нито да изпълни гражданския си дълг, като подаде сигнал за извършено закононарушение или престъпление\". Юристите поясняват, че при проверки от РЗОК, РЗИ, АДФИ, НАП, ИА \"Медицински одит\", които са контролни органи, всеки служител на лечебното заведение е длъжен по закон да им съдейства и предоставя искана от тях информация за дейностите, извършвани в лечебното заведение за пациентите, както и за трети лица съконтрагенти на същото. \nРаботодателят не може да изисква от служителите на лечебното заведение да подпишат незаконосъобразен документ, с който биха увредили свои законово защитими права, заключават от РК на БЛС във Враца. \nПреди около 10 дни стана ясно, че не достигат педиатри, за да се направи график за 24-часово дежурство в детското отделение на болницата. Според щатните лекари в отделението запълването на графика става за сметка на извънреден труд в недопустими размери, но директорът Любенов заяви, че кризата може да се преодолее, с помощта на педиатри от София и Плевен. Преди дни Любенов съобщи, че от 1 юни до 24 юли били 17 медицински сестри и 6 лекари. \nПрипомняме, че МОН и регионалните му инспекторати също не разрешават на учители и училищни директори да говорят пред медии без тяхното съгласие. \n    \n \t\n", "date": "2018.07.27", "title": " Принуждават лекари да декларират, че няма да изнасят информация "}
{"url": "http://www.duma.bg/node/172044", "text": "\"Постоянен експертен съвет (ПЕС) затруднява достъпа на пациенти до лечение и е единствено административна мярка без реална полза за хората. Неприемливо е достъпът на пациентите да се ограничава с една комисия в София, на която ще чакат на опашка болни от цялата страна\". Това пишат в писмо до управителя на НЗОК д-р Дечо Дечев от Асоциацията на пациентите с ревматоиден артрит, Организацията на пациентите с ревматологични заболявания в България и Българското сдружение на болните от болестта на Бехтерев. ДУМА припомня, че с въвеждането на ПЕС пациенти с ревматоидни и други заболявания от цялата страна ще пътуват до София, когато започват лечение или сменят едно скъпо лекарство (1500-2000 лв.) с друго. Това би засегнало около 7 хил. души с ревматоидни заболявания. През ПЕС трябва да минат и около 4 хил. души с множествена склероза. Идеята е лекари от страната да не изписват скъпа терапия. \nНяма как 1980 новодиагностицирани на година да получат ранен достъп до лечение в рамките на 6 месеца - за да бъде това възможно, ПЕС трябва да преглежда по 25 души на ден, всеки работен ден в годината, пишат пациентите с ревматоидни заболявания. Те са категорични, че въвеждането на ПЕС ще забави значително лечението на тежки заболявания, за които има скъпо лечение. Организациите предлагат контролът да се осъществява в експертните лекарски комисии по места, с назначен от РЗОК представител, както и професорите от сегашния ПЕС да посещават комисиите по места при необходимост.  \nТрите организации изразяват готовност за среща с управителя на НЗОК, на която да представят подробно аргументите си срещу ПЕС.   \n \t\n", "date": "2018.07.27", "title": "Обезпокоени пациенти пишат на управителя на касата"}
{"url": "http://www.duma.bg/node/172041", "text": "Днес в Габрово Областният съвет на БСП, Националният политически институт \"Димитър Благоев\" и издателството \"Синева\" ще представят книгата на Мерсия Макдермот \"Ален мак самотен. Биография на Димитър Благоев\". Събитието е от 14 ч. в галерия \"Христо Цокев\" на ул. \"Св.св. Кирил и Методий\" 10. На Националния събор на вр. Бузлуджа утре (събота) на журналиста и издателя Христо Георгиев ще бъде връчена наградата на БСП за политическа журналистика и публицистика \"Георги Кирков-Майстора\". Ще бъде обявена и голямата награда на БСП \"Димитър Благоев\" за Мерсия Макдермот. Участниците ще чуят нейно обръщение към тях по повод присъдената й награда. \nНа събора на вр. Бузлуджа на Георги Йорданов ще бъде връчена наградата на БСП \"Димитър Благоев\". Участниците ще могат да си купят неговата книга \"Притаени мигове\" - книга 1 \"Срещи\" и книга 2 - \"Откровения\". \n    \n \t\n", "date": "2018.07.27", "title": "Още събития"}
{"url": "http://www.duma.bg/node/172046", "text": "Разширяването на зелената зона и нощен служебен абонамент за паркиране утвърдиха вчера общинските съветници в София. Мотивът на ГЕРБ за новите платени зони бе, че столичани ги искали, затова местата ще бъдат увеличени с 5500. Сега те са 21 500. Планираното разширение на зелена зона е за районите \"Оборище\", \"Лозенец\", \"Красно село\" и \"Възраждане\" и ще влезе в сила от ноември. \nНощният служебен абонамент пък бе по предложение на реформатора Стефан Марков. Според него граждани се оплаквали, че не могат да спрат пред определени заведения, тъй като те окупирали паркоместата след 19,30 часа, когато изтичал дневният абонамент. \nОт БСП се противопоставиха и на двете предложения и обявиха, че се правят без мисъл и цел. Изместването на платените места от един район към друг решава временно проблеми, но създава още по-големи, коментира Иван Таков от БСП. Той бе категоричен, че трябва да има концепция за паркирането в целия град, а не на парче. Таков попита и с какво ще помогне нощният служебен абонамент на гражданите, след като те и през деня, а вече и през нощта няма да могат да го използват. Съветникът настоя, ако има незаконно заграждане в момента, общината да реагира с повече контрол и глоби.      \n \t\n", "date": "2018.07.27", "title": "Утвърдиха нощен служебен паркинг и нова зелена зона"}
{"url": "http://www.duma.bg/node/172045", "text": "Общинските съветници гласуваха нови правила за разполагането на рекламни елементи и преместваеми обекти в София. Това стана след ясно изразено недоволство от представители на бизнеса. Настоящата ситуация в града вносителите на доклада, които са от различни политически групи, определиха като \"визуално замърсяване\". Затова рекламите ще са по-малко и размерите им ще се намалят. Те ще бъдат премахнати от покривите на сградите в самия център като например тези на пл. \"Народно събрание\". Ограничения ще се въведат и в разполагането на зимни градини към ресторантите, които все повече се ширят по тротоарите. Магазините също така няма да могат да поставят хладилници и барбекюта на тротоара. Няма да са позволени и билбордовете с видео и анимирани реклами, защото разсейват шофьорите.  \nРазрешенията за поставяне на рекламните обекти ще се издават вече за пет, а не за 10 години.    \n \t\n", "date": "2018.07.27", "title": " София въвежда нов ред в рекламите "}
{"url": "http://www.duma.bg/node/172047", "text": "Петият опит за гласуване на взаимно даряване на имоти между общината и частен собственик на терен в \"Слатина\" се оказа успешен. Така София даде два терена на фирмата \"Агора-Ин\" в \"Лозенец\" и \"Оборище\", а срещу това получи нейния имот в \"Слатина\" и още 400 000 лева. Собственикът на терена в район \"Слатина\" поиска да се отърве от него, тъй като заради протести на местни жители не успя да издигне своя сграда. За да мине това решение през СОС, беше необходимо квалифицирано мнозинство и едва вчера то успя да събере гласовете. Докладът отново не бе подкрепен от съветниците от БСП, които поискаха създаването на работна група, която да прецени как да се решават подобни казуси, така че да се защити както интересът на гражданите, така и на собствениците на имоти. \"Започна да става практика, за която предупреждавахме\", коментира лидерът на социалистите Калоян Паргов, посочвайки и друг доклад, гласуван вчера от съветниците. Другата размяна на имоти, осъществена чрез взаимни дарения, е в район \"Младост\". Столичната община дари имот от 2,5 дка в \"Младост\" 4 до \"Бизнес парк София\" и метростанцията, като в замяна получи от дружеството \"Експо истейт пропърти\" терен в \"Младост\" 1 от 1,7 дка и доплащане. Собственик на фирмата пък се оказа Янко Пехливанов, който е баща на областния управител на София и бивш общински съветник Николай Пехливанов.   \n \t\n", "date": "2018.07.27", "title": " От пети опит мина заменка в \"Слатина\", БСП иска работна група"}
{"url": "http://www.duma.bg/node/172057", "text": "И в края на този политически сезон управляващите от ГЕРБ не се отказаха от практиката си в рамките на последната сесия на Столичния общински съвет да натрупат десетки доклади за гласуване. Със 120 точки в дневния ред, сред които някои изключително важни, се бориха в рамките на 6 часа общинските съветници. Борили се, борили се... колко да са се борили, ще се запита всеки, който за малко е надниквал в залата на \"Московска\" 33 след третия час на някое заседание. Скучаещи съветници, липса на внимание, лежерни разговори, похапване, никакъв интерес към иначе важни за всички столичани решения.  \nПриемането вчера на пожар на сериозни документи за рекламите, спирките, паркирането, промяната на бюджета, спорни заменки съвсем не е далновидно, нито оправдано. По този начин обаче се прокарват непопулярните решения, които е по-добре да останат покрити, без много дискусии, за да не излязат наяве закътаните дефицити и лобизми.  \nОт ГЕРБ често демонстрират пълно неглижиране на недоизкусурени законово актове, които в бъдеще могат да бъдат оспорвани от външни страни, неиздържани текстове, липса на пълна документация по даден доклад. И именно препълненият дневен ред е удобната формула да минат \"поверителни\" или в нечия чужда угода предложения, с оправданието, че времето напредва. Пък, който има нахалството да поиска дебати, да зададе въпроси, да води дискусии - тежко му. Бива обвинен в нечисти популистки намерения, в политически заигравки и опит да възбуди нездраво напрежение. Следват и дежурните процедурни предложения за прекратяване на дискусията.  \nИзобщо, най-удобно за управляващите е да има пълно мнозинство по всички доклади без много разговори, в прелял дневен ред. Ей така, в името на рекорда. \n    \n \t\n", "date": "2018.07.27", "title": " В името на рекорда"}
{"url": "http://www.duma.bg/node/172058", "text": "Истерясването на управляващите добива все по-абсурдни измерения. През последните дни къде на шега, къде на истина, най-разнообразни хора призовават за откриването на психиатрично отделение, запазено за депутати. Крясъци, обиди и взаимни обвинения се включиха във всекидневната комуникация на управляващото мнозинство веднага след края на прословутото европредседателство. Бяха заровили томахавките, докато си заминат гостите от голямото \"добрутро\". Тръгнаха си европейците и нашите показаха истинската си природа. А тя е обвита в лобизъм, непрофесионализъм и постоянно променяне на мнението. \nПукнатините и разломите в коалицията на управляващите зейнаха. И се започна с постоянното прекрояване на закони, наредби, приложения... С такава скорост драскат, замазват, пренаписват, че вече съвсем му се губи краят. Превърнаха законодателството в лабиринт от неясноти и взаимно противоречащи си текстове. Всъщност, не се знае дали има противоречия - просто никой не знае какво гласи поредното предпоследно управленско решение! \nНа този фон ГЕРБ са се заинатили, че поне този мандат ще го изкарат до края. Все пак личното его е важно и колкото и да омаловажиха подаването на оставки, още един провален мандат ще им дойде в повече. Карат се те, миличките. Все се оказва обаче, че драмите не са принципни или идеологически. Кой да обикаля по заведенията за проверки, кой чий бизнес защитава - ей такива са търканията, особено между \"малките\" партньори. Но както се оказа, \"Воля\" вече потъркват ръчички за местенца в кабинета. Затова се налага управляващите коалиционери постоянно да се привикват, къде по един-двама, къде целия коалиционен съвет. Укротяват се за малко, а после пак започват да се карат - през медиите обикновено. \nВолен Сидеров в сряда намекваше, че е готов да сменя Валери Симеонов от вицепремиерския пост. Няколко часа по-късно бе обявено, че лично Бойко Борисов е помирил изнервените патриоти. Толкова ги помири, че вчера нервичките им съвсем не издържаха. \"Някой бутнал някой в цъфналия парламент\" - с тази перифраза на Бърнс може да опишем вчерашната драма между Валентин Касабов и Волен Сидеров. А през това време Цветан Цветанов обясняваше по телевизията колко стабилно било управлението. Коалицията дори щяла \"да добута\" до края на управлението. Ето, не боляло да си признаеш! Цветанов го каза - управляващите просто добутват. Колкото да кажат, че са изкарали мандата. С цената на какво? Тук вече е страшното мълчание. Защото отговорите не са в полза на българите. \nПоредният скандал между патриотите в НС забави и коалиционния съвет на управляващите. После се наложи Борисов пак да бъде обявен за свети Сдобрител. Мир и любов вече има при управляващите. Или поне до утре. Или до следващите лобистки хрумки на този или онзи... Любопитен бе коментарът след срещата при Борисов - коалицията била не само стабилна, но и осъзната! Е, сетиха се да се осъзнаят след повече от година управление. Досега безпринципно ли се обичахте? Коалицията била осъзната, и то не заради властта, не заради постовете или мястото в парламента, а заради това, че всичко останало би означавало голям хаос. Моля? Искат да ни кажат, че всичко в родината е подредено, прогнозируемо, планувано? Че знаят накъде ни водят и какво ще последва от решенията им? В тази връзка ще припомня един лаф - всичко в България е пълен хаос, само престъпността е организирана. А през това време управляващите признават как осъзнато добутват мандата. Да ни е честито! И дупе да ни е яко!     \n \t\n", "date": "2018.07.27", "title": "Осъзнато добутване"}
{"url": "http://www.duma.bg/node/172048", "text": "Оживена журналистическа дискусия събра в Босилеград представители на различни медии тази сряда. \"Каква е ролята на медиите на българското малцинство за опазването на българската общност в Сърбия. Как медиите като цяло биха могли да съдействат за решаването на проблемите на сънародниците ни от региона\" - това бяха основните акценти, които поставиха организаторите от Българската телеграфна агенция и сдружение \"ГЛАС\". \nФинансовите затруднения и стремежът за оцеляване са най-големите проблеми на медиите на българското малцинство в Сърбия, констатираха участниците във форума. Генералният консул на България в Сърбия Едвин Сугарев отчете напредък. По думите му преди две години в съседната страна е имало по-малко български медии. Оттогава досега са се открили два големи портала – \"Глас Пресс\" и \"Фар\", новото списание \"Визия\" и емисиите на телевизия \"ИнфоКодел\". На форума за пореден път беше поставен въпросът и за проблемите с разпръскването на сигнала на БНТ в Западните покрайнини. \"БНТ като обществена телевизия трябва задължително да присъства в тези райони. Това е въпрос, по който ние работим със сръбската страна. Понякога става въпрос дори, ако щете, и за чисто технически проблеми от бюрократичен характер, а не за липсата на воля\", коментира пред БТА посланикът ни в Сърбия Радко Влайков. \nГенералният директор на БТА Максим Минчев подчерта, че България има водещо място на Балканите за евроинтеграцията на страните от региона, като медиите имат голямо значение в това отношение. Минчев отчете добро партньорство с ТАНЮГ за решаване на спорни въпроси. \nМирослав Нацков от Димитровград (Цариброд), собственик на РТВЦ Цариброд сподели, че след приватизацията медията е двуезична и скоро ще е възможно българските предавания да се гледат и в други части на Сърбия.   \n \t\n", "date": "2018.07.27", "title": " Българските медии в Сърбия се събраха в Босилеград"}
{"url": "http://www.duma.bg/node/172049", "text": "От ВМРО обявиха, че в началото на следващия политически сезон ще предложат Закон за борбата с разпространяването на фалшиви информации в интернет. Това се налагало заради зачестилите случаи на опасни фалшиви новини, които директно застрашавали националната сигурност на България. Рязката им загриженост за медийната среда бе провокирана от жалбите на вицепремиера Красимир Каракачанов, че фалшиви информации анонсират масово заселване на мигранти в Странджа. Той бе възмутен и от жълти публикации, твърдящи, че самолети докарвали бежанци у нас и дори поиска ДАНС да разследва кой разпространява подобни фалшиви новини. \nЕпидемията от неверни публикации придобива застрашителни размери, а фактът, че техни източници все по-често са политически лица, е въпрос, който засяга и политическата стабилност в страната, обясняват инициативата си от ВМРО в писмо медиите. От него става ясно, че целта на закона им ще е да регулира съдържанието на материалите в интернет пространството, които към днешна дата не попадат под контрола на нито една институция. Това не е опит за цензура, а за постигане на чистота на информационния поток, която ще допринесе за по-добрата работа на всички медийни канали, твърдят от ВМРО.   \n \t\n", "date": "2018.07.27", "title": "ВМРО гласи закон срещу \"фалшивите новини\""}
{"url": "http://www.duma.bg/node/172051", "text": "Общинските съветници от БСП в София защитиха принципното си несъгласие услугите, които трябва да се осигуряват от общината, да бъдат давани на външни фирми, и затова не подкрепиха бъдещата концесия на спирките от градския транспорт. Докладът бе гласуван вчера по предложение на мнозинството от ГЕРБ. Социалистите обаче бяха категорични, че решението е минирано от самата си основа, тъй като не е издържано от законова гледна точка. Съобразно Закона за концесиите се изисква обосновка, а такава категорично липсва, няма и задължителни становища от министерства, ДАНС и други институции, заяви Милка Христова от БСП. Тя изрази недоумение от отговора на ГЕРБ, че такива становища имало, но по старите конкурсни документи от 2013 г., когато бе направен опит да се осъществи концесията.   \nСпоред Христова ще се създаде и монопол, тъй като 50% от спирките и павилионите, които бъдат разположени до тях, може да бъдат спечелени от един кандидат. Социалистите се оплакаха и от бързото внасяне на доклада и липсата на някои документи, които трябвало да търсят сами. Принудени сме да гласуваме на сляпо, на тъмно, коментираха още от БСП. Лидерът на лявата група Калоян Паргов припомни, че общината още не е приключила с концесията за велосипедите, която се обжалва, но тръгва към нова подобна процедура. Според него Центърът за градска мобилност трябва да стопанисва спирките. От БСП настояха да разберат какво е състоянието на спирките в момента и какво ще стане с новоизградените.  \nСпоред решението на СОС в София ще бъдат дадени на концесия 2607 спирки, които са разделени в 4 пакета. Очаква се да бъдат монтирани над 1500 спирконавеса и 300 нови павилиони. Инвестицията е за 19 милиона лева.      \n \t\n", "date": "2018.07.27", "title": "БСП се обяви срещу концесията на спирките в София "}
{"url": "http://www.duma.bg/node/172053", "text": "Парламентът ще проведе извънредно заседание на 4 септември от 13 часа. това Обяви председателят на НС Цвета Караянчева в началото на вчерашното пленарно заседание. Причаната за ппромяната е, че на 6 септември отбелязваме Съединението на Княжество България и Източна Румелия и денят е нероботен. „7 септември е петък и ще се наложи народните представители да пътуват до избирателните си райони, а след това да се върнат, което ще коства допълнителни разходи на парламента“, аргументира решението Караянчева. \nВ дневния ред на новата пленарна сесия сред дневния ред са годишните доклади за дейността на БАН за 2017 година и дейността на Комисията за регулиране на съобщенията, както и първо гласуване на промените в Закона за здравето.   \n \t\n", "date": "2018.07.27", "title": "Новата пленарна сесия започва на 4 септември с извънредно заседание"}
{"url": "http://www.duma.bg/node/172054", "text": "Със скандали, разправии и взаимни обвинения депутатите подкрепиха вчера ветото на президента Румен Радев върху промените в приватизационния закон, с който ангажиментите на купувача по приватизационни договори намаляват от 10 на 5 години и това важи със стара дата. Припомняме, че във вторник Румен Радев наложи вето на промените. То беше подкрепено от икономическата комисия в сряда, а вчера ветото влезе в пленарната зала.  \nЗам.-председател на НСФБ Борис Ячев, който пръв взе думата, приветства действията на президента и изказа удовлетворение от променената позиция на ГЕРБ, която сега постъпвала национално отговорно. \nТекстовете, които Румен Радев визира във ветото, категорично и крещящо противоречат на обществения интерес, заяви Румен Гечев от БСП. Според него направените спорни промени не са целели облагодетелстването само на една фирма, а и на десетки други, с което на икономиката да бъдат нанесени щети за стотици милиони левове. \"Тези фирми са купили активите по занижени цени. Сега вносителите на проектозакона, който президентът върна, искат да им направят втори подарък, което означава да не правят допълнителни инвестиции и обновления и да не запазват работни места\", подчерта  Гечев. Не става дума за спасяването на редник Райън, а за спасяването на генерал Борисов, обяви Гечев. Предайте на редниците, които напразно пиха оня ден шампанско, да пият вода, студена, в големи количества, завърши професорът. Съпартиецът му Валери Жаблянов обяви, че Румен Радев \"ще спре всички мизерлъци на ГЕРБ\". Той прогнозира предсрочни парламентарни избори, след които ГЕРБ щели да имат 15 депутати в НС. \nПриемането на президентското вето е задължително, но генералното решение е в парламента да има повече хора, които милеят за националния, а не за частния интерес, заяви зам.-председателят на ПГ \"БСП за България\" Крум Зарков. (цялото му изказване - на сайта на duma.bg и в следващия брой) \nДа сменим модела, който 29 години унищожава България, а не да поправяме грешки, призова лидерът на БСП Корнелия Нинова, след като Цветан Цветанов призна за грешка приемането на скандалните текстове от закона. По думите й събитията от последните дни са показали, че власт и пари, власт и интереси са се сраснали в едно. \"В България има бизнес прослойка, която си купува политици, независимо от кои цветове. По-рано корупцията се гонеше между чиновници, взели подкуп и хора, дали подкуп. Днес тя е заложена в правилата от политическата класа и икономическите интереси заедно. Няма антикорупционен орган, който да хване в корупция нито политик, нито бизнесмен, които са си написали закон, който ги защитава\", категорична е Нинова. Ние призоваваме не просто да поправяме грешка след грешка, които са умишлени, а да преосмислим модела, който за 29 години и в който няма невинни, доведе до това - България да е изчезваща държава, да сме най-бедни в Европа, с най-висока смъртност, децата ни да са най-необразовани. Това е голямото предизвикателство пред нас и народа ни - да даде тази енергия и това пробуждане, които ще ни принудят да променим този модел, който 29 години унищожава България, за който днешната ситуация е ярък и показателен пример. Имате август месец, вместо да ни призовавате да ходим на море, мислете върху смяната на модела, а не за поправяне на грешки.   \n \t\n", "date": "2018.07.27", "title": "Със скандали НС подкрепи президентското вето"}
{"url": "http://www.duma.bg/node/172055", "text": "Корнелия Нинова проведе работна среща с Н.Пр. Джан Хайджоу, извънреден и пълномощен посланик на Китайската народна република, съобщиха от \"Позитано\" 20. Акцент в дискусията са били инициативите \"16+1\" и \"Един пояс, един път\", както и възможностите за подобряване на сътрудничеството между България и Китай в икономически план, в сферата на земеделието, инфраструктурните, транспортни и енергийни проекти, както и в научния, образователния, технологичен обмен и обмена на стоки и суровини. \nПредседателят на БСП изтъкна важността на Китай като първостепенен партньор на България и добави, че двете страни имат отлични политически отношения, основаващи се на взаимно доверие и уважение. Нинова изрази желание политическият диалог да продължи на балансирана основа и сътрудничеството, да има практически измерения. Бе обсъдена и предстояща визита в Китай на делегация на БСП. Групата ще бъде предвождана от Корнелия Нинова. Посещението е по покана на китайската страна и ще бъде реализирано през втората половина на 2018 г.  \nНа срещата Китай бе представен още от Ян Дзианцун, политически съветник, Ян Сюй, първи секретар по политическите въпроси и Му Ди, втори секретар. От страна на БСП участваха  Петър Витанов от ПГ \"БСП за България\" и член на Групата за приятелство с Китай, и Никола Митов, експерт в Международния отдел на БСП.     \n \t\n", "date": "2018.07.27", "title": " Нинова се срещна с китайския посланик"}
{"url": "http://www.duma.bg/node/172056", "text": "Напрежението в \"Обединени патриоти\" продължи да се нажежава и вчера. По-малко от 24 часа след като управляващите обявиха, че разнобоят между коалицията е потушен лично от Бойко Борисов, скандалите продължиха, а Валентин Касабов от НФСБ и Волен Сидеров от \"Атака\" дори стигнаха до физически сблъсък. \nДен по-рано Сидеров поиска от Валери Симеонов да се извини незабавно за обвиненията си в лобизъм към останалите управляващи заради \"спасяването на редник Киро\". Атакистът заплаши със съд вицепремиера и дори се закани да поиска отстраняването му от поста. Касабов дойде в стаята на ПГ да ме блъска, оплака се вчера Сидеров. До това се стигнало, след като той попитал Касабов какво търси там, след като не го признава за председател на парламентарната група. Ако исках да бутна Касабов, за пет секунди щеше да е в състояние на нокдаун - той трябва да напусне групата, изсили се Сидеров и допълни, че с болни хора няма да се занимава, защото щял да си сложи грях на душата. \nНапрежението между двамата стана преди насрочения за 11 ч. коалиционен съвет при Бойко Борисов. През това време в телевизионно интервю Цветан Цветанов уверяваше колко сигурно е управлението. Въпреки скандалите между \"Атака\" и НФСБ голямата коалиция била стабилна и щяла \"да добута\" мандата. \"Снощи имахме среща с патриотите - правителството е стабилно, имаме управленска програма. Нямаме никакво разминаване нито в подхода, нито в начина на реализирането й\", увери зам.-председателят на ГЕРБ. \nПо обяд вчера в МС бе даден и брифинг на управляващата коалиция. До Борисов застанаха Цветанов, Симеонов, Сидеров и Красимир Каракачанов. Мога да успокоя колегите от опозицията, че коалицията е достатъчно стабилна и осъзната, заяви Борисов, след като бе успокоил патриотите. \"Благодаря на колегите, че загърбиха своето его. Всички признахме за това, което сме сгрешили или не сме били достатъчно организирани, за да поддържаме нормалния диалог между коалиционните партньори и в голямата, и в по-малката коалиция. Те сега са изгладени\", увери премиерът. \nСпоред Борисов в коалицията нямало спорна тема, която да не може да бъде решена с компромис и в интерес на обществото. \"Имаше някои неразбрания между парламентарните групи, главно по законопроекти. Мога да кажа, че по начина, по който се разбирахме да функционира коалицията, това ще бъде избегнато\", заяви. Оказа се, че вече има график за срещи на парламентарните групи с правителството. \n\"Искам да успокоя колегите от БСП, които се притесняваха, че ако се наложи да пада правителството, ще трябва да работят през август. Пожелавам им приятна почивка\", коментира пък Каракачанов. Сидеров заяви, че разменените през медиите реплики срещу останалите патриоти не бивало да се възприемат като нещо разрушително. По думите му, ако сега се отиде \"на разтурване, към избори, това означава хаос\". \n    \n \t\n", "date": "2018.07.27", "title": " Патриотите се \"бъхтят\", но коалицията е \"осъзната\"  "}
{"url": "http://www.duma.bg/node/172052", "text": "Днес не се обръщаме към политическите си опоненти, днес ние се обръщаме към народа си. Можем ли да събудим и обединим националната си енергия, да сложим край на прехода и да очертаем хоризонт и друг път за развитие на България? Имаме ли сили да се освободим от разделението в миналото - българи срещу българи, и да се обединим българите за бъдещето около няколко ключови за съществуването ни, като народ и държава, въпроси. Днес ние не ви предлагаме готови и точни решения, не претендираме, че сме най-умни, всезнаещи и единствени. Не сме. Днес се обръщаме към всеки наш сънародник: чуйте идеите ни и който има желание, по Вазовски - кой с каквато възможност, сили и компетенции разполага, да се включи в този процес. \nИмаме нужда от всеки българин, милеещ за Отечество, народ, справедливост и семейство. Някои от идеите ни ще бъдат оспорвани. Знаем и нека бъде така. В спора се ражда истината. Някои ще ядосат определени кръгове и интереси. Ще има съпротива. Предупреждаваха ни за това. През цялото време казвах на екипите, които работеха: \"Не се стъписвайте пред имена и групировки. Трябват ни смелост на идеите, неподкупност на хората и последователност в действията. Докато творите, мислете само за едно - интересите на българина и суверeнитета на държавата.\" \nЗащо правим това? \nЗащото 29 години политически грешки, грабеж на национални ресурси, сговор между власт и пари, между леви и десни ни доведоха до стряскащите думи на доц. Петър Иванов, директор на Демографския институт на БАН: \"България е в клинична демографска смърт. България изчезва.\" С най-голям отрицателен прираст сме в света, с най-висока смъртност сме в света, най-бедната страна в Европа, с най-ниско образовани деца. Ето за това го правим. Това не може да продължава. Тази система ни убива, както първи го изрекоха майките на деца с увреждания, но всички го виждат. И тя не може да бъде кърпена. Тя просто трябва да бъде променена. Ето  как. Това е нашето предложение към вас: \nВ годините на прехода държавата дава своите правомощия на пазара, мислейки, че той ще се саморегулира, но не се създадоха условия за свободна конкуренция, даже умишлено изкриви тези условия. И големите, монополите, олигархичните кръгове, потъпкаха свободната инициатива, потъпкаха средния и малкия бизнес. Държавата прехвърли своите задължения на частни структури. И те заработиха в свой интерес, а не в обществен. Тези икономически кръгове си купиха политици от всички цветове. Който и да управлява, тази спойка от пари и политика продължава да съществува и да се самовъзпроизвежда. Тя е скритата паралелна държава, но всъщност тя дърпа конците на истинската и нашата цел е да върнем силата на автентичната, истинската държава. Не сме идеалисти. Знаем колко е опасно и трудно това. Знаем какви сили и пари стоят срещу това, но искаме да го направим. Ето как: \nПредлагаме \nда спрем разграбването на националните богатства В момента, вместо обществото да се ползва от тях, малцина ги експлоатират за собствено забогатяване. Нека да обсъдим спокойно, с аргументи, възможността стратегически за държавата предприятия да бъдат забранени не само за приватизация, но и за концесия. Веднага ще ни опонират - държавата е лош стопанин. Уважаеми опоненти, уважаваме вашето мнение, но като че ли вече се изтърка. И първи го осъзнаха Франция, Германия, Унгария, Чехия, където не само че държавата държи контрола над стратегически обекти, но дори пристъпиха към обратно изкупуване на активи. При нас обаче обратната тенденция продължава. Новият закон за т.нар. вечни концесии за по 50 и 60 г. всъщност е скрита приватизация. Най-яркият пример за това е концесията на летище София, която се задава. Друг пример за липса на държавнически разум е отказът на държавата да участва в процедурата за закупуване на ЧЕЗ - стратегически сектор за България и за българския национален интерес. Радваме се, че КЗК прояви разум и компетентност и спря сделката за продажбата. Поздравявам всички, които положихме усилия да обясняваме, че тази продажба нарушава не само законодателството на страната, но и на българския интерес. Разбира се, че ние сме за това да има равнопоставеност на държавната, общинската и частната собственост. Разбира се, че не сме за това да зачеркнем концесионирането - живеем в съвременен свят и знаем какви са механизмите на пазарната икономика, но балансът беше тотално нарушен. Равновесието трябва да бъде възстановено. Конкретно предлагаме да обсъдим - онези стратегически обекти, които са забранени за приватизация, да бъдат забранени и за концесия. Защото смятаме, че концесията е една скрита приватизация. Това са: БДЖ, български летища и пристанища, Български пощи, многопрофилни и специализирани болници, български плажове, ВиК-сектор; в областта на културата - НДК; в областта на спорта - национални стадиони и спортни бази; в областта на енергетиката - Българския енергиен холдинг. Подлагаме това на дискусия през следващите месеци за намиране на най-вярното решение. \nТези предприятия предлагаме да се управляват не на партийно-квотен принцип и да пълнят партийни каси. А на професионално мениджърски, с конкурсно начало и заплащане, което зависи от печалбите му. Подготвили сме и конкретен законопроект за това, което ще се предложи на обсъждане. \nВторият въпрос е - каква икономика искаме да развиваме. Икономика на парче, без публични инвестиции, с износ на суровини, или дългосрочно планирана, с премислени публични инвестиции, с износ на продукция с висока добавена стойност. Ние предлагаме второто. Макар и много закъснели, трябва да започнем да градим собствено, българско, родно производство и земеделие което не е 70% зависимо единствено и само от европейски пари и субсидии. Как да стане това? Нашите специалисти поработиха с учените от БАН, за което благодаря на всички външни експерти, които ни помагаха. Предлагаме България да развива приоритетно, целенасочено, с действия за привличане на инвестиции следните сектори, за които има потенциал: електротехника и електроника, информационни технологии, земеделие и хранително-вкусова промишленост, машиностроене, транспортно оборудване, фармацевтика, химическа промишленост и производство на изделия от каучук и пластмаса. Как да стане това? \nДържавата да си влезе в ролята по съфинансирането. Предлагаме да се раздвижи българският капитал, който сега не може да намери сигурна среда за инвестиции. Държавата трябва да участва с дялово инвестиране, а на инвеститорите да се предложи социален инвестиционен пакет. Държавата да изгради инфраструктурата към индустриалните зони. Капацитетът им да се увеличи с 500 млн. лв. \nЕдин от най-големите проблеми на страната ни са регионалните ни различия. Те водят до обезлюдяване на цели региони, струпване на населението и икономиката в големите градове, с всички тежки последици от това - пустеещи земеделски земи, напускащи страната българи. Предлагаме оттук нататък всички политики да пречупваме през регионите. Предлагаме да дискутираме модел на регионализация на икономическата, образователната, здравната и социалната политика. Такъв модел предлагаме и в производството, и в земеделието. На базата на сериозен анализ на природните дадености, човешкия фактор и пазарните възможности на всеки регион, който отново направихме със специалисти, предлагаме високотехнологични производства да се развиват в областта на информационните услуги в София и Варна, компютри и електроника - в София, Пловдив, Благоевград, Ботевград. Средно високи и средно ниски технологични производства, например химическа промишленост - Варна, Русе и Пловдив, неметални изделия - Габрово, Враца и Шумен, автомобили - Ловеч и Ямбол. Нискотехнологично производство - храни - Ямбол и Сливен, текстил - Габрово, хартия - София, Пловдив, Пазарджик.  Тези производства трябва да покрият територията на цялата страна, така че да избегнем концентрацията на икономика, здравеопазване, образование и население само в големите градове и да започнем лека-полека да се справяме с обезлюдяването на останалите градове. \nКъм това в нашето предложение има специална програма за Странджа-Сакар, особено на фона на това, което се случва сега, както и програма за развитие на изоставащите региони \nТова подлежи на много разговори, доработки. Ние сме направили програма за среща във всеки регион и изготвяне на отделна програма за покритието на всеки регион. Вече започнаха да идват предложения. Искам да поздравя колегите от Монтана, които вече ни изпратиха изключително професионално и сериозно подготвено предложение за развитие на региона си. Така ще направим през следващите месеци за всеки от регионите. \nТози амбициозен план за развитие на индустрия и производство има един огромен проблем, който може да го спъне. Това са кадрите и работната ръка. Голяма грешка е да се смята, че мигрантите ще решат въпроса с работната ръка. Държавата върви по пътя на най-лекото съпротивление: нямаме - ще си внесем. Не! Нямаме - ще си произведем български кадри. Заедно с големите работодатели, производители, средни и малки фирми разговаряхме месеци наред. Благодарим, че ни помогнаха за един много задълбочен анализ - от какви кадри има нужда икономиката ни днес и как да обвържем тези кадри и тяхната подготовка с образованието. \nДнес имаме нужда от планиране не само на производство, но и планиране на специалностите, които България трябва да подготви - бройките, местата в университетите и обвързването на тези кадри след завършването им с работа в българската икономика. Ето защо ние предлагаме: тези бройки по специалности да бъдат държавна грижа. Там обучението да бъде безплатно. Държавата да предоставя стипендии, безлихвени кредити и помощ на тези специалисти. А те, след завършването си, да поемат ангажимент за определен период от време да работят в България, след като държавата инвестира в техните знания и умения. Но нека те след това да инвестират тези знания и умения в полза на българското общество за определен период от време. \nЗа такъв обвързан модел на икономиката с регионите, със средните училища, университетите има нужда от поне три неща, които държавата трябва да направи, за да тръгне този модел. Първо - данъчни стимули. По-ниски данъци за производство в слаборазвитите райони за определен период от време на онези инвеститори, които се съгласят там да открият производство и да наемат работна ръка. Второ - защита на българското, родното производство, в името на българската храна, на избягване на второто качество - чрез налагане на процент от български храни в търговските вериги. Нека обсъдим спокойно, с аргументи, но да започнем от днес - намаляване на ДДС върху храните и ефекта от това намаляване върху хората, върху потреблението и върху бюджета на страната. \nЗнаем каква структура на земеделието имаме. Десетина фамилии в България владеят земеделската земя. Десетина фамилии в България получават най-високите субсидии. Предлагаме да се сложи таван на субсидиите. Субсидиите да се преразпределят към производство на плодове, зеленчуци, мляко и месо. Предлагаме \nземеделската земя да се ползва само за земеделски нужди а не за търговски и инвестиционни интереси. Предлагаме да намерим ресурс, каквото и да струва това на държавата, за да се възстановят \"Напоителни системи\", които през годините на прехода бяха разрушени. Без тях, така твърдят всички земеделски производители, те няма да могат да развият адекватно и модерно земеделие. \nНа трето място - много инвестиции в наука и високи технологии, за да имаме такава икономика и такова земеделие. Имаме нужда от високотехнологични решения при разработването на нови продукти и услуги. В България има потенциал за наука, има хора, но няма държавна грижа за тях. Светът крачи бързо към изкуствения интелект. Вместо да търсим начини да въведем дигитално образование, дигитална икономика, ние в България все още спорим за черно-бели учебници за бедни деца и цветни за по-богатите. Не крачим с големите стъпки на света, който се движи много бързо напред. Предлагаме да се инвестира публично-частен ресурс в следните отрасли: наука - химия, биология, математика, физика и материалознание. Образованието и науката ще ни изтеглят като държава. И тук държавата се оттегли. Учебниците се пишат от частни екипи, с много пари и със спорно съдържание. Част от обществения ресурс отиде в частни училища, НПО влияят на децата ни със съмнителни идеологии. Системата кара децата да наизустяват, без да анализират. Нашата грижа е държавата и тук да си поеме ролята, да гарантира качество и съдържание в образованието и да го върже с практически умения в икономиката. \nПредлагаме безплатни детски градини \nедин учебник за един клас в цялата страна, с ценностно съдържание на история, български език, семейни ценности. Напоследък много неща се случват, но ще заявя с пълно съзнание за рисковете от това - не на джендър идеологията в българските училища. Общественият ресурс да отива за държавни и общински училища. Голямата цел, която си поставяме, е развиване на аналитични умения у децата, възпитание, не само наизустяване на материала, и култура. Харесваме да четем всякакви книги, но \"Борба\" на Христо Ботев и \"Епопея на забравените\" на Вазов са ни по-скъпи от \"Робинзон Крузо\". Семейните и християнските ценности са ни по-скъпи от третия пол и е време да се разбере, че Българи и българското общество не приема тази идеология. Не я вкарвайте в училището и при децата, защото губим децата си. Промиват им главичките с псевдоценности, трябва да дадем отпор на това с истинските ценности - род, отечество, семейство, модерно и традиционно образование, съчетани в едно. \nНие предлагаме нещо различно от досегашното, що се отнася до образованието, а то е образователна система, обърната и адаптирана към дигиталното поколение - това е бъдещето. Това е бъдещето на поколението, което сега расте, и ако не се подготвим, отново ще бъдем неадекватни на световните и европейски тенденции. Нека развиваме традиционно и електронно смесено обучение. Можем да използваме социални мрежи в учебния процес, импровизиране на обучението, учене в мрежа, използване в учебния процес на интернет. Създаване на модел на университет във виртуалното образователно пространство, в който да се получава пълна информация за университета, да се предоставят основни административни образователни услуги и ефективно дистанционно обучение. За всички ни е ясно, че системата за образованието плаче за промяна, трябва да я направим, с най-високата цел обаче - изграждане на мнения, възможност за анализ, ценностна система у младите хора. Ценностната ни система се разгражда, но и не само там. Тя се разгради и в друг ключов сектор - здравеопазването. \nЗнаете ли кои са най-често употребяваните думи в разговор за здравеопазване - остойностяване на клинична пътека, доплащане, реимбурсиране, източване на Здравната каса. Къде е човекът в тази работа? Все повече пари се дават за здравеопазване, все по-малко пациенти оставаме и все по-големи проблеми имаме. Тази система е тотално сбъркана. Тя не може да се кърпи, а трябва да се обърне с хастара навън и предлагаме следното, отново казвам с пълно съзнание колко хора и днес, и утре, и вдругиден ще разгневим, и какво ще се изправи срещу нас. Когато работехме, някой от екипите каза: \"Това, което пипаме тук, срещу нас 1,5 млрд. лв. интереси има.\" Това, което пипаме в лекарствената политика, която ще ви предложим, са интереси за 2-3 млрд. лв. Неслучайно започнах с думите - смелост на идеите, неподкупност на хората и последователност в действията. \nВ момента има държавни и частни болници, които ползват пари от НЗОК, където всички си внасяме здравните вноски. Днес болниците са търговски дружества и са съсредоточени в големите градове, няма го основния принцип в здравеопазването - достъпност. Става въпрос за огромна концентрация - 68 болници в София, но 2 във Видин, по 3-4 в Североизточния регион. Тази диспропорция трябва да бъде преодоляна. Предлагаме нова държавна политика в здравеопазването - държавните и общинските болници да не са търговски дружества да се отпишат от Търговския регистър и да се регистрират като лечебни заведения по Закона за лечебните заведения, които не работят за търговска печалба, работят като лечебни заведения и да ползват ресурс от НЗОК. Не можем да забраним частните болници. Живеем в съвременен свят, уважаваме Конституцията и равнопоставеността на държавна, общинска и частна собственост. Ако частните болници обаче искат да получават пари от Здравната каса, то те нека бъдат така добри да се отпишат от Търговския регистър, да се заличат като търговски дружества, които работят за търговска печалба, да се регистрират по Закона за лечебните заведения, да бъдат лечебно заведение и тогава да ползват ресурса за НЗОК, за който всички ние си плащаме вноските. И в живота, и в бизнеса, и в здравеопазването човек трябва да има избор. Ако не искат да направят това и искат да си останат търговски дружества, които работят за печалба, то нека да си създадат система за частно финансиране, механизъм за застраховане, доплащане от всеки пациент, който иска да отиде там и може да си го позволи, защото има средствата за това.  В този случай те няма да ползват средства от Здравната каса. \nПоради тежката концентрация хората нямат достъп до здравеопазване и за едно раждане се пътува по 100 км, за да се стигне до болница.  Предлагаме нова държавна политика за регионално здравеопазване - във всеки регион лечебните заведения се обединяват в холдингова структура и включват спешен медицински център, областен център за извънболнична медицинска помощ, областна болница за активно и специализирано лечение, областни центрове за интегрирани здравно-социални услуги. Тази система гарантира достъп до 30 мин. и отстояние от 50 км. \nЩо се отнася до човека, предлагаме намаляване на ДДС за лекарствата и медицинските изделия. Време е за този сериозен и аргументиран разговор - диференциране на ДДС за лекарства, медицински изделия и храни. Държавата прехвърли своята отговорност и в лекарствената политика, като всяка болница може да направи обществена поръчка и да си достави лекарства и медицински изделия, и има разлики в цените на лекарствата в различните болници до 50 лв. Ние предлагаме ежегодно държавно определяне на цените на лекарствата от реимбурсния списък и медицинските изделия както за болниците, така и за аптеките. Това премахва разпокъсаността и правенето на обществени поръчки от всяка болница. Не всяка можем да подозираме в недобра обществена поръчка, която недобра обществена поръчка води до увеличаване на цените на лекарствата за хората. Предлагаме и забрана на реекспорта на лекарства и персонално медицинско досие, обединяващо цялата информация за всеки пациент на всеки етап от живота му и на заболяването му, за да се прекратят злоупотребите и измамите със здравния статус на хората. \nНа работещите в здравната система - наредба за формиране на работна заплата в държавните лечебни заведения, гарантираща достойни базови доходи и с реално остойностяване на труда. \nСега много хора ще реагират, че няма пари, че ще провалим бюджета. Пари има, но много се краде друго няма - желание за ограничаване на тези кражби. Политиката се храни от тези кражби и няма интерес това да спре. \nСъздаваме нови и нови органи за борба с корупцията, а тя расте. Скоро имах възможност по-спокойно и дълго, в рамките на 3-4 дни, да разговарям с проф. Стиглиц. Разговаряхме за корупцията като причина за неравенства. Споделих българския опит в годините назад, а и скорошния, в който обсъждахме поредния нов антикорупционен орган. Той ми каза: \"Едно време корупцията се изразяваше в даване на подкупи, а борбата с корупцията - да заловиш това. Сега тя промени своята структура в цял свят и съм сигурен, че е така и при вас, в България. Сега корупцията не е просто даваш или взимаш подкуп, тя е заложена в самите правила, в законите, натам се насочете и се борете.\" \nРазбира се, че професорът е прав, и ние сме дискутирали с вас и този вариант, и знаем, че има две нива на корупция - по високите и по ниските етажи на властта. Корумпиращите - корпорации, частни интереси и кръгове, и корумпираните - политиците и взимащите решения, просто се разбраха и си създадоха модел, който е облечен в закон. Въпросът вече не е само да хванеш тук-там някой с подкуп, това е следствието. Въпросът е да разбиеш модела, да промениш правилата. Примерът с лекарствата - как предлагаме този модел да се промени. Не всяка болница да си прави обществена поръчка, където има заложени и законови, и технологични възможности за корупция, които водят до увеличаване на цените на лекарствата и до неравенства. Нека променим модела. Нека това да се прави от държавата, нека тя веднъж годишно да определя цените на тези лекарства. Махаме причината, която е заложена в правилата, в нашите предложения, а не гоним последиците. \nВторото ниво на корупцията - тази, която мори всеки човек, когато опре до бюрокрацията.  Досега, тук-там, на 100, на 1000 случая се хваща 1 чиновник с подкуп и това нищо не промени в годините. Залагаме нови правила за ограничаване на субективния фактор чрез електронна здравна карта и здравно досие в здравеопазването, единен електронен данъчен регистър на финансите, национална електронна система по заетостта, единна електронна образователна система. Защо мислите, че толкова години няма електронно правителство, толкова пари се наляха в това? Защото то не е удобно, то ще спре течовете, кражбите и подкупите. Ето това трябва да направим - махаме причините за корупцията, не кърпим последиците и създаваме едно модерно електронно управление, което да ограничава субективния фактор и следователно - и корупцията. \nВсичко досега е причина за бедност и неравенство. Всичко, което ще кажа, е предложение как да променим това и има една цел - висок стандарт на живот, добър живот за хората, по-високи доходи, първа стъпка - спиране на демографския срив, и втора стъпка - опит да обърнем тенденцията в демографската катастрофа. \nТова може да стане. Ако с тези предложения досега осигурим по-добро здраве, повече работа и българско производство, повече възможност да останат младите хора в България, след като завършат, ако осигурим некорумпирана и сигурна среда, то как още през държавната политика да помогнем на народа си да живее по-добре и да увеличим доходите? \nДа започнем от младите. Можем ли да дискутираме, уважаеми българи, докато учат, да им дадем облекчени условия за кредит и за стипендия? Когато решат да направят семейства, можем ли да им осигурим по-ниски лихви за кредит за жилища срещу ипотека? За децата им, когато се родят, можем ли, като държава, да осигурим безплатна детска градина? Може ли детските им храни да са с намален ДДС? Колко ще струва това на държавата, но и какъв ще е ефектът? За семействата им - можем ли да имаме семейно подоходно облагане, ако работят и имат деца? \nЗа средната класа, която системно е убивана. Може ли през данъчната политика да им се помогне?  Толкова години водим спор за прогресивното облагане. Нека потърсим съгласие в обществото на принципа на солидарност. Нека разговаряме и с богати, и с бедни, и да намерим онази скала на прогресивно облагане, която е справедлива и всички ще приемат. Вероятно ще има и против, но ако се мисли за справедливост и солидарност, ще намерим това сечение на интересите. Сега отново ще ни кажат: \"По комунистически сега те искат да вземат от богатите и да дадат на бедните.\" Нека да видим как по комунистически това става в некомунистическа Америка, в некомунистическа Европа. Такава система на данъчно облагане съществува там. \nЗа пенсионерите търсим разговор - ще преизчислим ли най-накрая всички стари пенсии и колко ще ни струва това? Няма здрав разум в България, който да е съгласен, че може да се живее спокойно с 200 лв. пенсия. Трябва да намерим решение за преизчисление на всички пенсии Една така развита България, със собствена икономика, със стабилна социална, здравна и образователна система, с ограничена корупция ще има друга тежест в нашето общо семейство - обединена Европа. Неслучайно казвам обединена, защото обединена Европа вече е в риск. Не само заради напускането на Великобритания, заради тежките противоречия вътре между старите страни членки и новите, заради големите срещу малките, заради ядро срещу периферия. \nЗащо стигнахме дотук? Защото политическите елити на Европа направиха много грешки, но изглежда не се поучиха от тях. Лека-полека Европа се превърна от съюз на ценности в съюз на интереси. Европа не остана встрани от този процес на срастване на политически кръгове и финансови потоци. Това доведе до създаване на правила, които защитават тях, а не европейските граждани. Грешките доведоха и до бюрократщина, която създаде твърде много пречки за малкия бизнес. Вместо облекчение за свободно движение на стоки - стотици изисквания спъват свободната търговия. Вместо свободно движение на хора - пакет за мобилност, който го ограничава. Вместо  равнопоставеност - решения от позиция на силата: или слушаш и се огъваш, или ще ти спрем парите. Вместо социален стълб и социални права - увеличение за чиновниците в Брюксел с 8 млрд. повече за тях. Като капак на всичко - тотално сбърканата политика по мигрантските въпроси. И днес старите европейски лидери се чудят защо народите ни се подлъгват по популистки и крайни партии. Защото им омръзна, колеги, защото не ги чуха години наред, защото политическата класа се облагодетелства за тяхна сметка, защото заличихте ляво и дясно и се прегърнахте, уж заради националните си интереси, а всъщност заради личните си, и защото не проумяхме навреме, че или ще започнем промяната вътре, от себе си, или народите ни ще ни пометат всички вкупом. \nУважаеми колеги и гости, \nЗа пръв път говорих така в централата на ООН преди година и половина, на заседание на Социалистическия интернационал, и видях много шокирани очи тогава от такива думи. След това, в България, по време на президентската и парламентарната кампания говорихме така и понесохме страшен удар. Това беше заклеймявано като антиевропейско и от наши, и от чужди. Да поискаш отмяна на Постановление 208 за мигрантите беше светотатство. То беше наричано нарушаване на човешки права, липса на състрадание и сърце, и всичко черно, което се сетите и спомняте. \nЗа да се стигне до вчерашния ден, когато същите хора, които ни клеймяха, се съгласиха да подпишат искане на \"БСП за България\" да се забрани на правителството да сключва двустранни договори за връщане на мигранти в България.  Година и половина ни дели от онова първото, заклейменото, и от това, което се случи вчера. \nУважаеми другари и другарки от БСП, \nСъщото ни се случи и с Русия. Години наред твърдим, че Русия не ни е враг, българският национален интерес изисква да нормализираме отношенията си с Русия да строим, да търгуваме, да пътуваме, да имаме културен обмен и че санкциите ни вредят. Преди две години половин Европа ни скочи, че ще променяме европейското бъдеще на България. Днес най-големите европейски лидери в Москва търсят стратегическо партньорство. Когато преди много години БСП представи за първи път въпроса за отношенията с Китай, и тогава реакцията е била изключително остра, четейки назад във времето. Днес Китай става желан партньор от цяла Европа. Част от обществото в България обвинява БСП, че искаме и добри отношения и със САЩ, като казват: \"Щом е така, значи сте русофоби.\" Какво е това, уважаеми българи, политика на крайностите, на филите и фобите? И докога ще се делим така. Кое може да ни обедини? Едно единствено - българският национален интерес, който мисля, че диктува балансирана външна политика с четирите сили в света - Европа, Русия, САЩ и Китай, с много ясни и категорични национални позиции, а не с васално и послушно отношение и съюзници в тези наши политики. Търсене на съюзи, на принципна и на ценностна основа. \nЩе кажа нещо, което го няма в материала и едва ли ще се хареса на мнозина, дори и в нашата партия, дори и в ПЕС, но го предлагам за дискусия - тема Вишеградска четворка. Сигурна съм, че ще има бурна реакция срещу това, но ви уверявам, че само след 1-2 г. противниците ще се убедят, че съм права. Скоро имахме европейска делегация на мисия в БСП и там се чу изречението по повод на Истанбулската конвенция: \"Постъпваш като Орбан, който руши нашите ценности.\" Добре, Орбан е десен политик, но Словакия се управлява от партия от нашето политическо семейство, наши политически партньори се включиха в управлението в Чехия. Кое е общото между тези държави, макар че и те имат много грешки в ограничаване на права и свободи, и не са идеални, но общото е, че икономиките им процъфтяват, че инвестициите им растат, че не са в демографска смърт, а народите им се увеличават и живеят все по-добре. На срещата на лидерите с партиите от Вишеградската четворка Робeрт Фицо ми каза, че само за последната година има над 10 нови производства, че произвежда части за коли и машини за цял свят. Каза ми: \"Имаме толкова пари, че сега въвеждаме безплатен транспорт, безплатна храна за ученици, увеличаваме заплатите, увеличаваме пенсиите.\" Някои ги обвиняват, че са популисти. Не, те са реалисти. Моля, да обсъдим в следващите месеци какво от този тип политики в Европа може да бъде полезно за България. Ние изпратихме специалисти там, те взеха законодателството на тези държави, ние го прегледахме и видяхме, че то в много отношения отива на левите идеи, но преди всичко са мерки и политики за националните им интереси и облагодетелстване на народите им. \nИскам да поставя и още един въпрос, който вероятно ще породи много ответни реакции, но нека го дискутираме. БСП е решила този въпрос на най-висшия си форум - Конгрес. Никой, нито тези, които сме се събрали днес, нито ръководство, нито депутати, нито председател на партия може да си позволи да промени решение на Конгреса, освен самия Конгрес. Моля ви, да дискутираме сега, в партийните структури, с експерти този въпрос и да решим дали правилно сме го отсъдили. Моля, Сергей да не се сърди, защото този доклад беше негов на Конгреса, ние споделяме всичко това, но нека да помислим. Става въпрос \nза еврозоната и приемането на еврото Нашата партия на Конгреса е решила \"Да\", но виждате какво се случва в момента. Оставете това, че Европа ни отряза, защото правителства наред не сме подготвили държавата за това, че социалните ни системи не са готови, че икономиката не е готова, че банковият сектор не е готов. Сложиха ни в чакалнята, просто за да кажат любезно: \"Не сте за там.\" Добре, това го оставяме настрана, но нека да проведем разговора за България, за българската икономика, за стандарта на живот, за българските цени, за живота на обикновения човек и как ще му се отрази това. Дайте да забавим с това всекидневно и непрекъснато напиране, сега и веднага еврото и да ни приемат в еврозоната. \nПредстои ни много сериозен разговор, не само тук. Чужди експерти, германски експерти ни предупредиха: \"Не го правете. Последиците ще са такива и такива за вашата икономика, за вашите системи - образователна, здравеопазване, социална.\" Предлагам да отворим тази дискусия, въпреки решението на Конгреса, и ако стигнем до друго - по-разумно, по-полезно и по-важно за народа, за България и за националния интерес, нищо не пречи да се съберем и да го ревизираме, но нека да го говорим. Досега го приемахме - решено е от Конгреса и край. Не, животът, условията и нещата се промениха и ние трябва да сме адекватни към тази промяна. \nНашето предложение за нов начин на развитие на България е край на бягството на държавата от функциите й, връщането й в стратегически сектори на живота на българите - производство, земеделие, енергетика, здравеопазване, социални системи, образование и култура. Смяна на договорените правила между политическата класа и икономическите интереси за кражби. Здравето на българина застава на първо място пред частния интерес. Образованието и културата изграждат ценностна система и умения. Науката движи България напред. Всички политики се пречупват през регионите. Всичко това е с една цел - по-добър живот на сънародниците ни и обръщане на демографската катастрофа, външна политика с характер, стъпила на националния интерес на България. \nБлагодаря на всички, които работихте по тези идеи. Благодаря на всички, които сега ще се включат. Това са само предложения. \nУважаеми другари и другарки, \nДами и господа българи, \nТова са идеи. Предстои много работа, за да могат те да станат национално съгласие по ключови сектори за България и за нашия живот. Идваме с тях при вас - работници, учени, лекари, пациенти, културни дейци, земеделци, специалисти. \nАко грешим, кажете ни го, дайте ни акъл и ни поправете. \nАко сме прави, ни подкрепете. \nЩе срещнем голям отпор, отпорът на 10 млрд. лв. паралелната държава. Ето защо - пожелавам на всички смелост, неподкупност и последователност в действията. \nНа работа!     \n \t\n", "date": "2018.07.27", "title": " Край на бягството на държавата"}
{"url": "http://www.duma.bg/node/172050", "text": "Поредното медийно противопоставяне се развихри тази седмица от невинно на пръв поглед телевизионно участие на ръководителя на \"Ню Бояна филмс\" Ярив Лернер. Преди дни той бе гост на \"120 минути\" при Светослав Иванов. Повод за визитата е съобщение от април, което обявява, че \"Ню Бояна Филмс\" е сключила предварителен договор за покупката на 50% от \"Телеграф медиа\", притежавана от \"Интръст\" ЕАД, която пък е еднолична собственост на депутата от ДПС Делян Пеевски. \"Телеграф медиа\" издава вестниците \"Телеграф\", \"Монитор\", \"Политика\", \"Меридиан мач\" и \"Борба\", които пък неофициално се свързват със сайтове, копиращи информациите им едно към едно. \nВ предаването Светослав Иванов пита Лернер дали се притеснява, че \"някои от тези издания са натоварени с доста негативи през годините, подозирани са в доста политически зависимости, в това, че са служели за средство за саморазправа с много неудобни и политически, и икономически опоненти\". Това е нещо, което е констатирано от големи международни организации, а пък и от българското общество, добавя водещият. Лернер признава, че се притеснява и уточнява, че сделката няма да бъде финализирана скоро. \nРазговорът вбеси някои медии, които започнаха целенасочена кампания срещу водещия. \"Монитор\" първи атакуваха с напоителния материал \"Тв ехото на олигархията с акция по опорки срещу Пеевски\". В крайна сметка и \"Телеграф\" се включи. Двата вестника използваха възможността отново да намесят основните дразнители за Пеевски - Иво Прокопиев и Цветан Василев. Гневната буря срещу Иванов приписва на водещия участие във \"фабриката за фалшиви новини\", която изданията на Пеевски обвиняват за информациите, които не им допадат. \n\"Тъй като от месеци именно медиите от кръга \"Капитал\" тиражират слуха, че БТВ ще бъде продадена, то ако това е вярно, добре е същата телевизия най-после да бъде прочистена от \"журналисти\" като Светослав Иванов, използващи националния ефир за осъществяването на елементарни манипулации в услуга на менторите му\", призовават засегнатите вестникари. По неясни причини вчера сайтът на \"Монитор\" не бе достъпен. \n Профсъюзните организации защитиха водещия Призивът БТВ да се \"прочисти\" от хора като Светослав Иванов провокираха гневни реакции не само на негови колеги, но и на съсловните организации.  \n\"Асоциацията на европейските журналисти - България, категорично се противопоставя на заплахите срещу наши колеги заради въпросите, които задават като част от работата си. Призивите за \"прочистване\" на медиите от журналисти, които дръзват да питат, т.е. да вършат отговорно работата си, са недопустими\", заявиха от АЕЖ. Организацията отбелязва, че подобни нападки към журналисти не са прецедент. С оглед на политическото и икономическото влияние на Делян Пеевски в България подобни публикации биха могли да се възприемат и като заплаха срещу журналиста и опит за оказване на натиск върху ръководството на телевизията, отбелязват от АЕЖ. Организацията прави препратка и с изчезването на Анна Цолова от ефир и отново се прави препратка, че е възможно да е имало \"почистване на неудобните\" за Пеевски служители в Нова телевизия. Според АЕЖ по-малките медии са още по-застрашени, щом известни журналисти от национални телевизии са подлагани на неприкрит публичен натиск. \nПредседателят на Съюза на българските журналисти Снежана Тодорова също осъди поведението на \"Телеграф\" и \"Монитор\". Според нея нападките срещу Иванов са скандални и абсолютно недопустими в демократична и правова държава, която претендира да спазва свободата на словото. Тодорова допълва, че Иванов е носител на отличието \"Златно перо\", връчено му от СБЖ.  \nУдар по свободното слово, по правата на журналистите, по всички нас, по цялото общество, по устоите на демокрацията - така шефът на СБЖ оценява създалата се ситуация. Тодорова припомня, че Съюзът излезе с позиция срещу посегателставата срещу българската журналистика и отровната медийна среда. Тя използва случая да призове за спешно придвижване на законодателните инициативи на СБЖ, които по думите й ще послужат за защита на правата на журналистите и на свободното слово.  Ще се видим на 9 септември Ръководството на БТВ отказа да се конфронтира директно. От медията отговориха по интересен начин - в социалните мрежи пуснаха снимка на водещия, направена преди последния за сезона епизод на \"120 минути\". Ще се видим отново от 9 септември с още по-интересни събеседници и рубрики, гласи краткият текст, който я придружава. \nСветослав Иванов обобщи, че петият сезон на предаването е бил приключение, изпълнено с незабравими срещи и много емоции. На изпроводяк, преди отпуската, получавам поредния банален кафяв коктейл с дъх на гнило, отбелязва в социалните мрежи той. \"Бях любопитен да науча повече за неговите мотиви да купи част от вестниците на депутата от ДПС Делян Пеевски. Защо му е на един филмов продуцент да си партнира с издател на вестници, който е и депутат? Какво очаква да му донесе това? Какво е мнението му за имиджа на тези издания, които от години се използват за саморазправа, според големи журналистически организации?\", обяснява гостуването на Лернер Иванов. Добавя, че само ден след излъчването на интервюто са излезли \"обичайните калящи публикации, които често съпътстваха целия ни сезон\". Калташки ми ти работи, толкова характерни за българската реалност в момента, горчиво допълва водещият. \n\"Пожелавам Ви да не правите компромиси с Вашата лична хигиена и почтеността си. Вярвам в свободния избор на хората. И в техния интелект и критичност. Вярвам във Вас! Хубаво лято! Хранете се правилно\", завършва публикацията на Иванов във фейсбук. Прочистване \nПрез последните години личните битки на определени бизнесмени се пренесоха в цялостни войни между колеги и дори приятели. Журналисти бяха превърнати не просто в пешки на собствениците си, а и в техни оръжия. Най-общо медийната среда у нас представлява изправяне на една срещу друга \"групировка\", плюс различни по-малки медии, опитващи се да намерят истината някъде по средата. \nЖурналистите трябва да питат! Без значение дали това се харесва на мнозинството. Истината се открива само с въпроси. Особено с неудобните, некрасивите и бодящите. \n\"Прочистването\" в медиите трябва да става на базата на качествата и уменията. Това, че някой пита, не го прави непрофесионалист. Такъв става само в случай, че задава удобните въпроси на посочените хора. Един водещ или репортер трябва да бъде отстранен, ако си е позволил да излъже или фалшифицира. Ако е необективен, държи се обидно и неуважително. Ако, вкопчен в собствените си политически или емоционални възгледи, не вижда и не признава и другата страна. Всичко останало е разчистване на неудобни и вероятно можещи хора.   \n \t\n", "date": "2018.07.27", "title": "Медиите на Пеевски нападнаха Светослав Иванов "}
