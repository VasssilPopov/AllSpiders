{"url": "http://duma.bg/node/152304", "text": "Веселин Марешки поиска вчера оставката на Бойко Борисов. Лидерът на \"Воля\" уточни, че партията му ще инициира или ще подкрепи евентуален вот на недоверие. Идеята на Марешки е искането за оставка да бъде за цялостна политика, защото в държавата не се случвало нищо нормално. \"Има ли нещо, от което да са доволни хората? България не се ръководи добре и е съвсем нормално да има протести\", заяви той. \nЗа каквото и да поискат вот на недоверие \"Воля\", все ще са в правото си и ние ще ги подкрепим, убеден е Георги Гьоков от БСП. Той припомни, че за три месеца управление са се натворили огромни скандали. И от ДПС биха подкрепили искането за оставка, защото правителството не било свършило нищо.    \n", "date": "2017.09.08", "title": " Марешки заговори за вот на недоверие  "}
{"url": "http://duma.bg/node/152291", "text": "120 000 лева ще получат 13 общини за ремонт, възстановяване, изграждане и довършване на военни паметници. Средствата са предвидени в централния бюджет и са разпределени след постъпили искания от областните комисии \"Военни паметници\" и от общини.  \nСпоред вчерашното решение на МС финансиране получават проекти, за които има готовност да бъдат реализирани в кратки срокове. Това са ремонтите на параклиса-костница \"Св. Арх. Михаил\" във военното гробище-музей в Добрич,  на храма-костница \"Св. Троица\" в с. Гюешево, възстановяването на арката на входа на 5-и конен полк в Брезник, на военния паметник в с. Равногор и на паметника-костница в Тръстеник, доизграждането на паметник с имената на загиналите във войните от Средец (бивше с. Карабунар). Сред проектите за финансиране са и  довършването на военен паметник в с. Драгичево и изграждане на паметник на генерал-майор Ваклин Церковски в кв. \"Църква\", община Перник, ремонт на паметниците на загиналите във войните в с. Агатово и в с. Горна Росица, на паметника-костница \"Св. Иван Рилски\" в Кресна, на къщата-паметник \"Полк. Серафимов\" и на паметника на загиналите във войните в с. Свежен, както и на храм-паметника \"Св. Вкмч Георги Победоносец\" в с. Левуново. Пари ще бъдат отделени и за Сливен - за  доизграждане на Стена на славата на загиналите във Втората световна война от 31 пехотен полк. Средства са отпуснати и за нов мемориален комплекс с паметник на загиналите във войните в с. Драговищица.  \n    \n", "date": "2017.09.08", "title": "Общините получават 120 000 лева за военни паметници"}
{"url": "http://duma.bg/node/152292", "text": "Депутатите решиха вчера Съветът за електронни медии (СЕМ) да представя веднъж годишно отчет за дейността си пред Народното събрание. Това стана с промени на първо и второ четене в Закона за радиото и телевизията. Предложените изменения бяха внесени от представители на всички парламентарни групи. \n\"За\" промените на първо четене гласуваха единодушно 102 народни представители, а на второ единодушно 100 депутати. С промените в закона СЕМ трябва да предоставя до Народното събрание годишен отчет за дейността си не по-късно от 31 март на следващата година. Досега медийният регулатор се отчиташе пред парламента два пъти в годината - до 31 октомври за първото полугодие и до 31 март следващата година за второто. Според вносителите срокът от 6 месеца е недостатъчен, за да бъдат направени отчетливи и обективни изводи за дейността на СЕМ.   \n", "date": "2017.09.08", "title": "СЕМ ще се отчита веднъж годишно пред парламента"}
{"url": "http://duma.bg/node/152293", "text": "Охраната на турско-българската граница край Къркларели е заловили 27 нелегални мигранти, които се опитвали да преминат нелегално в България, съобщи БТА. Заловените мигранти били от Афганистан, Пакистан и Сирия. \nМигрантите се разделили на четири групи. Те се укривали в околностите на Демиркьой, Бабаески и Кофчаз край ГКПП Малко Търново. Екипи на жандармерията, която охранява границите, установили къде се укриват мигрантите и ги заловили. \nСлед като са били регистрирани, чужденците били предадени на Дирекцията по миграция в Къркларели. Заедно с тях е арестуван и турски гражданин, заподозрян, че е организатор на канал за нелегален трафик на хора. Конфискуван е микробус, с който бежанците били извозени до района на границата.   \n", "date": "2017.09.08", "title": "Задържаха 27 нелегални чужденци при опит да влязат в България"}
{"url": "http://duma.bg/node/152294", "text": "Лазар Влайков най-сетне получи обвинение от Пазарджишката окръжна прокуратура. Той е задържан за 72 ч., защото на 31 август срещу 1 септември, не е взел необходимите мерки за сигурност, свързани с личното му оръжие. Oт това е последвала смърт на друго лице, съобщиха от държавното обвинение. Както ДУМА вече писа, Законът за оръжията, боеприпасите, взривните вещества и пиротехническите изделия изрично указва как трябва да се съхраняват бойни пистолети като \"Глок\", с какъвто бе убит 47-годишният Наско Тонкев. Законът забранява оръжията на публични места и в заведения, както и преотстъпването им на неправоспособни лица. Цяла седмица обаче отне на обвинението да предприеме мерки по задържането на нарушителя Влайков, който има и други спречквания със закона. \nОще миналата седмица е имало данни и възможност за постоянно задържане и повдигане на обвинения на Лазар Влайков по казуса с причинената смърт във Виноградец, е мнението на главния прокурор Сотир Цацаров. Това съобщи едва вчера говорителят на Главната прокуратура Румяна Арнаудова. Очаква се днес обвинението да внесе в съда искане Влайков да бъде оставен в ареста за постоянно заради опасността да се укрие и предвид тежестта на обвинението, в което е обвинен. \nПетте експертизи по убийството все още не са готови и това пречи да се даде конкретен отговор на въпроса кой е произвел фаталния изстрел. Шестгодишното момче вече е разпитано от съдия, разговорът обаче няма да бъде оповестяван и остава за \"вътрешна консумация\", стана ясно от думите на Арнаудова. \nРазпечатките на трите телефона на Влайков показват, че не е разговарял с районния прокурор на Пазарджик Георги Кацаров, предстои да се проверят опциите за интернет комуникация чрез Вайбър и Месинджър. Изискани са разпечатки и на още 12 телефона, принадлежащи на присъствалите на купона. \nЧастна лаборатория извършва ДНК и биологична експертиза на пистолета, за да се установи кои са били хората, които са държали купения същия ден пистолет. Влайков е прекрачил множество граници на закона, тъй като е носел оръжието си на обществено място и го е използвал след консумация на 0,79 промила алкохол. \nВчера Влайков подаде оставка като председател на Общинския съвет в Септември. Мястото му зае друг представител на ГЕРБ Кирил Тодорин, който получи 12 гласа. 7 събра конкурентът му бившият кмет на града Петър Бошев. При преброяването бяха отчетени и две невалидни бюлетини.   \n", "date": "2017.09.08", "title": "  Арестуваха Лазар Влайков за неправилно съхранение на оръжие  "}
{"url": "http://duma.bg/node/152296", "text": "С поредица от събития Областният съвет на БСП в Благоевград ще отбележи 73-та годишнина от избухването на Деветосептемврийското антифашистко народно въстание и победата над хитлерофашизма в България. \nВ Гоце Делчев тържеството ще се състои на 8 септември. Общинският съвет на БСП е организирал Фотоизложба, посветена на антифашисткото движение в Неврокопско, която ще бъде открита в 17 ч. в Общинския исторически музей. След това ще бъдат положени венци на Братската могила в града. \nВ останалите общини празненствата по повод 9 септември ще бъдат на самия ден в събота.  \nВ Благоевград честванията започват от 10 ч. на Братската могила. По същото време на паметника на Иван Козарев в Добринище ще бъдат положени цвета. Венци ще окичат и мемориала на Никола Вапцаров след 10,30 ч Банско. \nЧестването в Белица е пред паметника на загиналите антифашисти от 10 ч. Час по-късно ще бъде открита градинка, реновирана по инициатива на БСП съвместно с община Белица. \nВ Гърмен венци ще бъдат положени пред паметника на Борис Минчев, а от 14 ч. местната организация на БСП ще връчи на свои дългогодишни активисти и членове грамоти.  \nВ кресненските села Ощава и Будилци са предвидени срещи с партийния актив. Петричани полагат цветя пред паметника на Антон Попов в 10 ч. В Разлог цветя ще има на паметника на Никола Парапунов в 10 часа, а в Сатовча - от 12 пред паметника \"Костница\". Поднасяне на венци и цветя е предвидено в Струмяни, Хаджидимово и Якоруда. \nВ Сандански честването е от 10 ч. пред монумента на Кръстьо Хаджииванов. След това местните социалисти тръгват към язовир \"Копринка\" и събора на русофилите.   \n", "date": "2017.09.08", "title": "ПРЕДСТОЯЩО"}
{"url": "http://duma.bg/node/152297", "text": "Методиката за закупуване на нов изтребител от 2016 г. се доближава и отговаря на добрите практики. Това заяви проф. Венелин Георгиев от БАН на вчерашното заседание на временната парламентарна комисия. Досега по темата са изслушани последните трима министри на отбраната Аню Ангелов, Ангел Найденов, Николай Ненчев и служебният им колега проф. Тодор Тагарев.  \nПроф. Георгиев обясни, че от 2010 г. до 2016 г. са разработвани 4 методики за проектите за закупуване на нов боен самолет, които са модифицирани варианти една спрямо друга. През 2003 г. по заявка на МО катедра \"Национална сигурност\" на УНСС разработва методика за технико-икономически анализ за модернизация на въоръжените сили, която е универсален вариант. Мнението на професора е, че тя е можела да бъде използвана като базов вариант. По отношение на съдържанието и инструментариума с всеки следващ вариант методиката подобрява своите показатели, а през 2016 г. се доближава до най-добрите практики и общите теоретични концепции.  \nКомисията изслуша и зам.- министъра на отбраната за 2013-2014 г. Иван Иванов. По думите му работата по избора на многоцелеви самолет е била приемствена от предходното правителство на две нива. Първото ниво е било управителен комитет, начело на който е бил Иванов. Второто било с екип експерти от ВВС. Взето е решение за многоцелеви самолет, който с един полет да прихваща цели, да стреля по въздушни и земни мишени и да се използва за разузнаване. Иванов обясни, че по принцип леките изтребители са много по-евтини, но не биха могли да отговорят на нуждите на страната както многоцелевите. Съобразена е и възможността за поддръжка на самолетите. Новите машини трябвало да са на въоръжение в поне една от страните на НАТО. 3 самолета отговаряли на изискванията - \"Грипен\", \"Юрофайтър\" и Ф16. снимка Емилия Костадинова \n    \n", "date": "2017.09.08", "title": "От БАН защитиха купуването на нов изтребител"}
{"url": "http://duma.bg/node/152298", "text": "Лидерът на \"Воля\" Веселин Марешки поиска вчера оставката на Бойко Борисов. Депутатите му щели да инициират или да подкрепят евентуален вот на недоверие към кабинета, ако премиерът наистина е казал, че на 11 септември пред парламента няма да се съберат на протест и 300 души. Самият Марешки не бил чул подобно изказване, но тъй като бил сигурен, че недоволните ще бъдат много повече, се обърна към Борисов с призив още сега да напусне премиерския пост. ДУМА припомня, че за 11 септември в интернет се организира \"Национален протест срещу безобразията в България\". \nМарешки възнамерява вотът да е за цялостна политика, защото в държавата не се случвало нищо нормално. \"Има ли нещо, от което да са доволни хората? България не се ръководи добре и е съвсем нормално да има протести. Ще почакаме още малко, за да уцелим точния момент\", уточни той и изрази съмнение, че нещо в управлението ще се промени. Марешки призна, че не е разговарял с другите парламентарни групи за евентуална подкрепа, и се направи, че не чува журналистическия въпрос как с 12 депутати ще иска вот, след като за това са необходими 48 подписа.  \n\"Ние си вървим по нашия път и на който му харесват нашите инициативи, да ги подкрепя. Естествено, че ще търсим съпричастност във всички, които мислят, че това е правилното. Ние в игрите в парламента сме много слаби. Но в правотата и честността сме много силни. Всички, които се чувстват такива, са добре дошли при нас\", самопохвали се Марешки. \nДепутатите от \"Воля\", предвождани от своя лидер, събраха медиите на брифинг в парламентарното кафе. Те почерпиха журналистите с шампанско, вода и бонбони. Оживление сред тях предизвика обявената от Марешки игра с парична награда, като обеща да даде 1000 лв. на всеки, който веднага напише имената на предишните зам.-председатели на Народното събрание. Едва когато той заел зам-.председателския пост, го \"изпълнил\" със съдържание. Чак тогава хората забелязали, че в парламента има подобен пост, защото се различавал от останалите политици. \nМарешки нарече \"грозен пазарлък\" това, което чул да се разиграва в един от кабинетите на НС за попълването на парламентарната квота във ВСС, но не уточни какво го е възмутило. Затова партията му няма да има свой магистрат във ВСС. \"Всички сте свидетели на политическа проституция. Ние сме единствените, които не сме участвали в тази оргия\", не спря с хвалбите Марешки. \nБСП и ДПС биха подкрепили вот на недоверие За каквото и да поискат вот на недоверие \"Воля\", все ще са в правото си, коментира депутатът от \"БСП за България\" Георги Гьоков. \"За три месеца управление се натвориха огромни скандали. То не бяха суджуци, саниране, провали в организацията на Председателството и какво ли още не. Във всички посоки, в които може да се поиска вот на недоверие, бихме го подкрепили\", категоричен е той. Според Гьоков наистина е време за подобен вот. \"Изчакахме да минат стоте дни управление. Сега ще анализираме какво са и не са направили управляващите и може би и БСП ще поиска оставката на кабинета. Имаме 80 депутати и ще ни бъде много по-лесно да търсим съмишленици, отколкото в предния парламент\", убеден е той. \"Народът казва, че вълкът козината си мени, но нравът - не. ГЕРБ си мени партньорите във властта, но политиката си - не\", смята Гьоков. \nБихме разговаряли за евентуален вот на недоверие, но до този момент никой не ни е потърсил, заяви зам.-председателят на ПГ на ДПС Хамид Хамид. \"Броят на депутатите ни е недостатъчен, за да инициираме сами вот на недоверие по каквато и да е тема. Оттам нататък за нас внасянето на подобен вот е плод на политически консултации между всички партии, които определят себе си като опозиция\", обясни Хамид. Той уточни, че принципната позиция на ДПС е, че правителството не е свършило нищо.   \n", "date": "2017.09.08", "title": "  Марешки иска оставката на Борисов  "}
{"url": "http://duma.bg/node/152299", "text": "Правната комисия в НС изслуша вчера кандидатите за членове на ВСС, номинирани от парламента. От 18 номинации депутатите трябва да излъчат 6 души за Съдийската и 5 за Прокурорската колегия на съвета. ГЕРБ издигна пет кандидатури, БСП - шест, а ДПС, ПФ и \"Воля\" - по две. Независимият депутат Ангел Исaев също номинира кандидат. \n\"Воля\" подкрепят Владислав Томов и адвокат Ангелинка Николова. Според нея трябва да се изготви петгодишен план за работа на всеки съд и прокуратура, а отговорници на ротационен принцип да са членове на ВСС и съдебния инспектора.  Настоящият зам.-председател на ВАС Боян Магдалинчев е номинация на ГЕРБ. Предлага създаването на постоянно действащо аналитично звено към ВСС, което да осъществява мониторинг на проблемите на съдебната система. Патриотите издигат адвокат Боян Новански. Той се обяви за намаляване на политическата квота на парламента във ВСС, както и за редуциране на мандатността на членовете на Съвета. ГЕРБ промотира и Вероника Имова от ВКС. Системата трябва да бъде изчистена от влияние, политически и олигархични, всякакви индивидуални и групови, които накърняват независимостта на системата, каза Имова, без да уточни как може да стане това. Даниела Маринова-Марчева от Софийския апелативен съд е номинация на БСП. \"Наказват ни за забавяне на делата, а не за некачествено правораздаване. Дисциплинарни производства трябва да се водят по ясни критерии, а не по сегашните бланкетни такива\", смята съдията. Бившият депутат от левицата в 40-то НС Даниела Хитова е другото предложение на БСП. Всяка година ВСС трябва да се отчита пред обществото с доклад и да реагира на всеки опит за външно въздействие, смята тя. Хитова иска ВСС да може да наблюдава в реално време случайното разпределение, което да отнеме всички възможности за манипулация на системите на съдилищата. \nДрагомир Кояджиков от Апелативния специализиран наказателен съд също е предложение на БСП. Обяви се за политика на пълна нетърпимост при зависимостите в системата, както и за бързи действия при доказване на подобни случаи. БСП предлага и Марина Дойчинова от ВАС. Тя е против съкращаването на съдилища и смята, че въвеждане на електронно правосъдие би решило по-безболезнено тази тема. \nАдвокат Нели Виодорова е номинирана от Ангел Исаев, а Стефан Гроздев от САС е изборът на ДПС. Според него заплатите на магистратите трябва да се определят от постигнатия им ранг, а не от заеманата от тях длъжност. \nСинът на Александър Джеров адвокат Мирослав Джеров е другото предложение на ГЕРБ. Според него съветът трябва да създаде допълнителни структури, които автономно да гарантират независимостта на съдиите и съдебната система. Номинация на управляващите е и Гергана Мутафова, зам.-районен прокурор на Пловдив. Тя настоя за въвеждане на програмното бюджетиране на съдебната власт и поиска нови стандарти за обмен на информацията между отделните подсистеми на съдебната власт. Зам.-апелативният прокурор на София Йордан Стоев е предложение на Волен Сидеров и ОП. Той  иска първо да се приложи пилотен проект по съкращаване на съдилища и прокуратури в един апелативен район, за да се видят ефектите от това. Предлага създаване на специален финансов фонд към ВСС за поощряване на магистрати за добрата им работа. \nШефката на Бургаската окръжна прокуратура Калина Кючукова също е посочена от ГЕРБ. Според нея трябва да се запазят само прокуратурите в областните центрове, а останалите да се превърнат в техни териториални звена. БСП предлага и Маринела Тотева от Върховната административна прокуратура. Тя смята, че е необходимо наблюдение на ротационен принцип от членовете на съвета върху апелативните съдебни райони. Последни бяха изслушани Пламена Апостолова, която е предложена от ДПС, и номинираната от БСП Светлана Бошнакова.   \n", "date": "2017.09.08", "title": "Кандидатите за ВСС минаха през правната комисия в НС"}
{"url": "http://duma.bg/node/152300", "text": "Обществената поръчка за нов сайт на българското председателство на Съвета на ЕС 2018 е прекратена. От министерството на Лиляна Павлова са я спрели на 4 септември, защото нито една от трите фирми кандидати не притежавала необходимия опит. Поръчката беше с прогнозна стойност 70 000 лв. Освен изработване, дизайн и техническа поддръжка на интернет сайт и мобилно приложение бъдещият сайт трябваше да дава възможност за стрийминг на видео в реално време. \nТрите подали документи фирми са \"Стратегма\" ООД, \"Агенция Дизайн БГ\" ЕООД и \"Информационно обслужване\" АД. Комисията е поискала веднъж допълнителни документи, като само от от \"Агенция Дизайн БГ\" не са ги представили, но и другите фирми не са удовлетворили изискванията на комисията. \nНовата страница на българското председателство на Съвета на ЕС 2018 трябваше да стартира най-късно на 1 декември 2017 г. и да е на четири езика - български, английски, френски и немски. Тя трябва да е съобразена с нуждите на хората с увреждания. Предвижда се сайтът да е основният източник на информация и в него да се публикува календар с подробности за всички събития по време на председателството. По-късно вчера Лиляна Павлова заяви, че е обявена нова процедура за сайта и ще има достатъчно време той да бъде направен.  \n    \n", "date": "2017.09.08", "title": " Поръчката за нов сайт за председателството на ЕС е прекратена"}
{"url": "http://duma.bg/node/152301", "text": "През 2016 г. 2 089 278 души са постъпили в болница, а извършените операции са 606 243, сочат данните на Националния център за обществено здраве и анализи. Това означава, че средно на един от трима постъпили в болница е правена операция и всеки ден са извършвани подобни манипулации, което прави дневно над 1656. Усложнения при операции или сред тях са получили 2688 пациенти, а 4013 са починали. През предходната 2015 г. общият брой на тези интервенции е с 6886 по-малко, но пък пациентите с усложнения са с близо 90 души повече. През 2016 г. са извършени най-много акушеро-гинекологични операции - 120 277, което е с 939 по-малко от 2015 г. Най-голям е броят на починалите след операции на храносмилателната система -  1219 от общо 77 440 оперирани. Въпреки това най-висока смъртност е отчетена при неврохирургичните операции - 4,7%. \nВсе пак броят на хоспитализираните през м.г. е с 213 613 по-малко от предходната, което най-вероятно се дължи на различните рестриктивни мерки, въведени в болничната помощ по идея на здравния министър Петър Москов. \nЗа 2018 г. от БЛС ще настояват за 116 млн. лв. повече за болнична помощ. От съюза подчертават, че най-ниски са заплатите в общинските болници.   \n", "date": "2017.09.08", "title": " Един от трима приети в болница е опериран"}
{"url": "http://duma.bg/node/152233", "text": "Историята помни доста примери на вундеркинди, които, като пораснат, не могат да развият способностите си. Но пък други личности, които през детските си години не блестят с постижения в училището или университета, в зряла възраст постигат световна слава и признание. \nСред класическите примери за лоши бележки в школото и последвалата международна известност е Уинстън Чърчил. Въпреки че е най-голямото дете в аристократично семейство, момчето от малко се проявява като калпазанин и изпитва крайно отвращение към ученето. Отрано решава, че четенето не просто е уморителен процес, но и абсолютно безполезен. На 9-годишна възраст го записват в частното училище \"Св. Джордж\" в Аскът, където истински усеща всички прелести на английското образование. Изоставащите възпитаници там се наказват с редовен бой и Уинстън разбира на собствения си гръб какво означава това. Любопитно е, че никой от преподавателите не смята, че бъдещият министър-председател на Великобритания е глупав: често го заварват надвесен над дебела книга. Но усърдното залягане над уроците му е абсолютно чуждо и младият лорд не бележи никакъв прогрес в школото. Вместо да учи латински и древногръцки, ходи на допълнителни занятия по родния си английски. Може би именно това е от най-голяма полза за прочутия политик и държавник, който дори получава Нобелова награда за литература. \nСамият Оноре дьо Балзак отбелязва, че сред най-сериозните му проблеми в детството са наказанията от страна на учителите и студеното отношение на майка му. На 8 години е изпратен във Вандомския интернат на ораторианците, съчетаващ правилата на манастир и затвор, където с дни го заключват в тъмни малки стаи за наказания, тъй като не е бил ученолюбив. Там обаче момчето се отдава на книгите. Но поради ниските си оценки дори не успява да премине в следващия клас на интерната и се премества в лицея Шарлеман в Париж. Продължителното пребиваване в студените помещения се отразява на здравето на Балзак - той отслабва и става много апатичен към всичко. Посещава още няколко учебни заведения, но никъде не блести със знания. В крайна сметка, баща му просто се отказва да направи от сина си учен, давайки възможност да подреди самостоятелно съдбата си. Светът трябва да е много благодарен за това решение, което се оказва изключително пророческо и дарява европейската литература с един от ярките основоположници на реализма. \nИмпровизираният списък с двойкаджиите не би бил пълен без присъствието в него на финансов гений, на когото лошите оценки в училище не са попречили да натрупа цяло състояние. За целта най-подходящ е Ричард Брансън. В училище бъдещият основател на корпорацията Virgin Group не може да върже и две думи, заеква и отчаяно се изчервява, когато го изпитват пред дъската. Едва като възрастен милиардерът разбира, че всъщност страда от дислексия. Сред симптомите на това неврологично отклонение е неспособността за четене и разбиране на прочетеното, но пък понякога се наблюдават феноменални способности в други направления. Когато Брансън е дете, специалистите още не са наясно с наличието на този проблем. Затова мнозина смятат за глупак бъдещия почетен рицар на Великобритания, собственик на конгломерат от компании, бизнесмен и филантроп. \nИзвестният руски учен и философ от полски произход Константин Циолковски като малък е боледувал от скарлатина и вследствие на инфекциозното заболяване има проблеми със слуха. Понеже чува само откъслечни фрази, не внимава на уроците и започва да получава лоши оценки. На 13 повтаря годината, а след това изобщо го изключват от школото за незадоволителен успех. Макар че Циолковски никъде и никога повече не посещава училище, все пак остава тясно свързан с образователната система. Само 6 години по-късно успешно полага изпит за преподавател и получава официално направление за работа от Министерството на просветата. \nДетството на Томас Едисън минава под щастлива звезда. Израства в семейството на обикновен работник и бивша учителка, които много го обичат и му позволяват абсолютно всичко. Но щом навършва 7, родителите го записват в училище, където за най-малко провинение или непослушание се прилагат физически наказания. Томас още на втория ден заявява, че не иска да е част от образователната система, а предпочита да разрушава пчелни кошери и да краде птичи яйца. Бащата на бъдещия създател на лампа с нажежаема жичка го убеждава, че школото е неизбежна необходимост. Момчето обаче продължава да получава двойки по всички предмети, а само три месеца по-късно един от преподавателите съветва родителите му да си го приберат вкъщи като умствено изостанал. Но майката на бъдещия изобретател и притежател на рекорден брой патенти - 1093, изцяло се посвещава на образованието на сина си у дома. В крайна сметка момчето, наречено от учителя си \"дебил\", не просто става успешен инженер, но и натрупва огромно състояние. \nКъсмет с училището няма и Андрей Тарковски. Когато завършва втори клас, започва Великата отечествена война и бъдещият режисьор е евакуиран със семейството си в провинцията. Детството на момчето е гладно и страшно, не може и дума да става за образование, камо ли качествено. По-късно един от първите независими творци в съветското кино има големи проблеми с дисциплината. В юношеските години се увлича от американската мода и музика. Училището смята за временно недоразумение, защото е убеден: истинският живот е навън. В дипломата за средно образование има четворка само по литература, по останалите предмети - тройки и двойки. Все пак успява да стане студент в Московския институт по изтокознание, но много бързо разбира, че следването там е безнадеждно занимание. Бъдещият автор на киношедьоврите \"Иваново детство\", \"Андрей Рубльов\", \"Соларис\", \"Сталкер\" и \"Жертвоприношение\" проумява, че трябва да набляга на житейския опит, който смята за най-важния си университет. \nУинстън Чърчил \nОноре дьо Балзак \nРичард Брансън \nКонстантин Циолковски \nТомас Едисън \nАндрей Тарковски     \n", "date": "2017.09.08", "title": "Най-известните двойкаджии, или успех въпреки оценките  "}
{"url": "http://duma.bg/node/152279", "text": "Софийският университет \"Св. Климент Охридски\" започва от тази есен програма за целогодишно езиково обучение на ученици от първи до седми клас. През предстоящата учебна година родителите могат да запишат децата си не само на английски, но и на немски език. \nДепартаментът за езиково обучение е наследник на Института за чуждестранни студенти, чиято основна дейност от 50 години е провеждане на курсове по чужди езици. Ние имаме над 50-годишен опит в чуждоезиковото обучение, което е категорична гаранция за успех, заяви доц. Светозара Халачева, директор на департамента. \nУчениците ще бъдат обучавани от университетски преподаватели, които ежегодно участват в семинари на най-престижните чужди езикови институции у нас и в чужбина. \n    \n", "date": "2017.09.08", "title": "СУ започва целогодишно езиково обучение на ученици "}
{"url": "http://duma.bg/node/152280", "text": "Осем нови такси въвежда Министерството на образованието. Вчера правителството прие измененията в тарифата за таксите, които се събират в системата на предучилищното и училищното образование. \n30 лева ще струва провеждането на изпит по предмет за валидиране на компетентности, придобити чрез неформално обучение и самостоятелно учене. Самият документ ще се издава срещу 10 лв. \nДесет лева ще е таксата за разглеждане на заявление за одобряване на програма за обучение за повишаване на квалификацията на педагогическите специалисти. Самата оценка на програмата за обучение ще струва 100 лв. 50 лева ще е тарифата при промяна на обучители в програмите.  \nНова е и таксата за обучение по ограмотяване - 300 лева на човек за 600 учебни часа в курс за 15 души. 540 лв. ще се събират за 1080 учебни часа за придобиване на компетентности за завършен прогимназиален етап. За придобиване на компетентност само за завършен клас от прогимназиален етап ще се плащат 180 лева на човек за 360 учебни часа в курс до 15 души. \nДокументът предвижда също промяна в някои такси, събирани досега. Разглеждането на заявление за откриване на частна детска градина или училище се увеличава от 100 на 150 лева.  \n    \n", "date": "2017.09.08", "title": "МОН ще взема 8 нови такси"}
{"url": "http://duma.bg/node/152281", "text": "Със заповед на окръжния прокурор на Варна се създава организация за незабавна реакция при престъпления срещу медици по време на изпълнение на службата и функциите им. При сигнали за престъпления от общ характер срещу медицински специалисти ще бъдат образувани бързи и незабавни производства, съобщиха от държавното обвинение. \nОбластната дирекция на МВР е задължена да осигури разследващи оперативни работници и експерти за срочно и качествено приключване на делата срещу извършителите на престъпления срещу медици по време на работа. Новата организация за незабавна реакция при подобни деяния засяга и трите районни прокуратури във Варна, Девня и Провадия. \nЗа всеки случай на насилие над медик по време на работа дежурните прокурори в районните прокуратури са задължени да уведомяват окръжния прокурор. Мерките произлизат от сключеното споразумение между прокуратурата и здравното министерство.   \n", "date": "2017.09.08", "title": " И варненските прокурори изработиха мерки срещу насилието над медици"}
{"url": "http://duma.bg/node/152282", "text": "Обединение на 14-те общински здравни заведения в Пловдив в обща юридическа структура предлага КТ \"Подкрепа\" в града. Според регионалния лидер на синдиката Атанас Кръстев новата структура може да акумулира средства, с които да покрива дефицитите в губещите звена. Това е вариант на старо предложение на синдиката за създаване на общински здравен фонд. По този начин общината няма да прави аварийни планове за спасяване на здравно заведение, какъвто е случаят със \"Св. Мина\", коментира Кръстев.  \nОт \"Подкрепа\" се канят да представят предложението си на заседание на Съвета за социално сътрудничество на 13 септември - ден преди общинската сесия, на която ще се обсъжда сливането на болниците \"Св. Мина\" и \"Св. Пантелеймон\". Кръстев определя плана за сливането им като рисков. Според него се създава възможност \"Св. Пантелеймон\" да изтегли специалисти от \"Св. Мина\" и така да блокира работата на някои лечебни звена там.   \n", "date": "2017.09.08", "title": "\"Подкрепа\" иска мега структура в общинското здравеопазване"}
{"url": "http://duma.bg/node/152283", "text": "Да бъде завишен подоходният критерий за отпускане на семейни помощи за деца предлага МТСП. Това заяви на блицконтрол в парламентарната социална комисия министър Бисер Петков. Той обясни, че този критерий трябва да бъде съобразен с очакваната по-висока минимална заплата догодина, която вероятно ще стане 510 лв. Министърът уточни, че от подоходния критерий зависят месечните детски надбавки. ДУМА припомня, че в момента подоходният критерий е 400 лв. (среден доход на човек от семейството) и се определя със Закона за бюджета. На него отговарят около 410 хил. семейства. По думите на Петков увеличението би трябвало да е съразмерно с увеличението на минималната заплата и най-вероятно ще е 50 лв. Целта е работещи родители да не останат без детски, коментира министърът. По думите му предстои обсъждане и на размера на всичките 10 семейни помощи за деца по съответния закон. Търсим възможности за тяхното повишаване, каза Петков. \nДо края на месеца се очаква да бъде актуализиран списъкът за помощните средства, каза министър Петков в отговор на въпрос на депутата от \"БСП за България\" Михаил Христов. Народният представител представи данни, според които 60% от хората с ампутация на долни крайници ползват инвалидна количка заради неудобството от протезите. По същата причина 90 процента от хората с ампутиран долен крайник не се връщат на работа. Списъкът с помощните средства и цените им не е актуализиран от 2008 г.  \nПрез лятото е съставена работна група и е осъществена кореспонденция със здравното министерство, обясни Петков. На 14 септември на заседание на Националния съвет за интеграция на хората с увреждания ще бъде представено предложение за актуализиране на списъка на помощните средства. Петков очаква до края на месеца документът да бъде обновен. Следващата стъпка е промяна на механизма по отпускане на помощните средства. Според министъра контролът ще бъде по-добър, ако тази дейност се извършва от МЗ, а не от МТСП. Това, което се отпуска от ТЕЛК и ЛКК, се изпълнява от социалните служби, които не могат да имат преценка, мотивира се Петков. Той припомни, че държавата вече плаща 52 млн. лв. за тези средства, докато преди няколко години са били 40 млн. лв. \"Ако не постигнем съгласие с МЗ, смятаме да се промени сегашният механизъм, който е тромав и действа от близо 10 години, и да се търси процедура на централизиран търг\", каза Петков. Той очаква до началото на ноември да получи предложения от работна група по промени в механизма и контрола, ако разпределянето на помощните средства продължи да е в МТСП.  \nснимка Емилия Костадинова   \n", "date": "2017.09.08", "title": "Министърът обеща увеличение на подоходния критерий за детски добавки"}
{"url": "http://duma.bg/node/152284", "text": "- На детски рожден ден са изстреляни поне 126 патрона, един от които смъртоносен и да ми говори за чиста съвест е върха на наглостта и безочието. Завършен престъпник, който не се е повлиял от благослклонните си предишни присъди. \nЗа съжаление по малките населени места има по 10ина подобни дерибеи и цели области треперят от тях. Полиция, прокуратура и съд ги е страх да ги закачат или са близки приятели и бизнес партньори, все тая. Това няма да продължава вечно, рано или късно обществото ще се пробуди и ще си потърси правата, дано да не е прекалено късно тогава и вече да сме станали територия на цигани и престъпници. \n- Каква е разликата дали някой ще стреля на площада или в заведение ? Разликата е че на площада няма да го познават и веднага ще се обадят на 112. Защо още при първият изстрел не са се обадили на 112 ? Защото са го познавали и това поведение не му е сефте. \n- нашата родна полиция скача за \"висока музика\", когато е от българи, но на циганска сватба и герберски рожден ден със 126 изстрела в чеченски стил не ходи! За да не се чустват дискриминирани... \n- Ако държеше съвестта ти да е чиста щеше да държиш пищова си заключен в къщи, а не да го раздаваш на селските бегове да стрелят на поразия! 126 гилзи! Че това е повече от разгорещена престрелка в холивудски \"екшън\"! И що натопи детето бре, главанак? И първата ти работа беше да се обадиш не на 112, а на аверчето си, прокурорчето, че да насадите лапето! Хвана те шубето, нали? Такива бабаити са страхливи като мишки, щом яйцето им опре до задника! Я да полежиш някоя и друга петилетка в пандиза, че да ти дойде акъла в главата. Ама надали ще се случи... \n- Съвестта е разтегливо понятие...според неговото разбиране за съвест,си е чист! Което не е учудващо за прослойката! \nВъпросът е какво казва законът и сега ще се види до колко е заслужил като герберист! В смисъл...напълно ли ще го оневинят или ще му дадат една условна? \n- Зареден пистолет с патрон в цевта , снет предпазител и активиран ударник и раздаван на деца. С кое ти е чиста съвестта бе кютук малоумен. Въпроса кой всъщност е извършил убийството остава на съвестта , не че и тя има кой знае колко чиста съвест. \n- Как така криминално проявен индивид получава разрешително за оръжие? То в България изглежда това е задължително изискване за да получи някой разрешително за оръжие. \nВ същото време на почтени хора се отказва по най-нагъл и безпардонен начин от служба КОС. \n- Американците може да са всякакви, ама като седнат на маса - първо заключват оръжието в касата. Вие представяте ли си 300 милиона българи с свободен достъп до огнестрелно оръжие ? Ми то на вечер ще има по 100тина остреляни , а на Нова Година не ми се мисли... \n- До разследващите: Глок - ако това е оръжието , а стрелеца е 6г дете - следват два варианта: \n1. детето е завряло пръстите на спусъка , като се има предвид малката ръка не го държи здраво за дръжката ... истрел , от отката трябва по детето да има много як демидж. \n2. Ако държи с две ръце дръжката , което е нормално , защото пистолета тежи пръстите му ще дойдат малко къси за спусъка и ще сработи механизма за защите от случаен натиск ... така че няма как да гръмне. \nАз твърдя че ако е успяло да стреля трябва по тялото и пръстите си да има сериозни наранявания. \n- Дори да не е стрелял лично, този тип е виновен за убийство на човек! Пиян, безотговорен, вади си личното оръжие, дава го на пияни, стрелят всички на посоки... Ами че то късмет, че е убит само един. \n- Ами най-малкото е съпричинител на убийството, защото оръжието му е било без надзор, макар и съпричинител поради престъпна небрежност и се чудя защо наши журналисти и юристи мълчат по този въпрос      \n", "date": "2017.09.08", "title": "Наз@ем от мреж@та"}
{"url": "http://duma.bg/node/152285", "text": "Сексоложката Наталия Кобилкина ще бъде лицето на ново предаване на телевизионния канал БиТ. То се казва \"Без задръжки\", а снимките за него вече започват. \n\"Искаш ли да станеш известен? Искаш ли да помогнеш на много хора да решат своя проблем? Искаш ли да постигнеш своите цели, използвайки професионален коуч, без да плащаш нищо? Готов ли си за промяна в живота?\", приканват от медията желаещите да се запишат за кастинг.  \nИдеята е участниците в шоуто да споделят пред камерите за свой проблем или въпрос. На живо екипът на \"Без задръжки\" ще помага с техники и съвети, за разрешаването на ситуацията. \n\"Получаваш известност, гледаемост и безплатен коуч-сеанс. Така стотици хора виждат как и те, ако имат сходен проблем, могат да решат това с твоя и на Наталия Кобилкина помощ! Можеш да започнеш като част от публиката, която също участва, но не споделя проблемите си\", рекламират се от предаването. \nЖелаещите да се запишат за кастингите могат да го направят на адрес:  . Там трябва да се посочат три имена, възраст, пол, имейл, телефон, от кой град си, с какво се занимава кандидатът за слава и какъв проблем иска да бъде решен. Ако искаш да участваш в публиката, напиши трите си имена, пол, имейл, телефон, от кой град си и защо искаш да си част от този проект, допълват от екипа на Кобилкина.     \n", "date": "2017.09.08", "title": " БиТ даде предаване на Наталия Кобилкина"}
{"url": "http://duma.bg/node/152286", "text": "Мис България 2009 Антония Петрова е новото попълнение в екипа на Канал 3. На 10 септември от 16 ч. телевизията ще завърти в ефира си първия епизод на \"Четвърта инстанция\". Екипът твърди, че новото токшоу ще решава и потушава лични битки и бизнес-скандали. Автор и продуцент е Пламен Митев, който ще води предаването в компанията на Петрова. \nОт телевизията се похвалиха, че \"Четвърта инстанция\" ще се снима в новото студио на Канал 3. \"Ще приковем вниманието на зрителите с разрешаването на различни междуличностни, търговски и междуфирмени спорове с помощта на медиатори. Предаването е с обществена значимост, защото показва един легитимен метод за решаване на казуси извън съдебна зала\", твърди екипът. Гости в студиото ще бъдат и известни личности, които ще коментират през призмата на собствения опит конфликта на двете спорещи страни. \n    \n", "date": "2017.09.08", "title": "Миска ще се изявява по Канал 3"}
{"url": "http://duma.bg/node/152287", "text": "Повод да празнуват имат колегите от регионалния център на БНТ във Варна - този септември се навършват 45 години от момента, в който националната медия започва да излъчва оттам. От телевизията се похвалиха, че до края на годината варненският регионален център ще се сдобие с ново културно пространство, което ще предостави съвременни възможности за организиране на изложби и творчески срещи и ще се превърне в най-новото външно студио на БНТ2. \nОт БНТ отбелязват, че сред първите репортери и редактори на варненския център са Друмка Христова, Боян Върбанов и спортният журналист Стефан Янев, носител на орден \"Кирил и Методий\" ІІ степен. Първите режисьори в екипа на БНТ във Варна са Кирил Стоянов и Климент Савов, а в операторския екип влизат доайенът на варненските телевизионни оператори Георги Смиленов, Денолюб Николов, Нино Нинов и Иван Каров. \nМедията припомня, че в летните месеци от 1976 до 1985 г. РТЦ - Варна, създава единствената в българския ефир самостоятелна програма за чуждестранните туристите по Черноморието, която се излъчва на четири езика - чешки, полски, немски и руски.     \n", "date": "2017.09.08", "title": "Регионалният център на БНТ във Варна стана на 45 г."}
{"url": "http://duma.bg/node/152288", "text": "Началото на телевизионния сезон донесе и редица рокади в Нова телевизия. Медията се закани да заложи на качествена публицистика и горещи разследвания. Зрителите ще видят и няколко нови рубрики в сутрешния блок \"Здравей, България\". В него Ива Софиянска -Божкова и Мариян Станков-Мон Дьо няма да са лицата само на интервютата в \"Събуди се\", но и през седмица ще се редуват да водят рубриката \"Запей, България\". В нея те ще представят новото си работно място - зад кормилото на автомобил, в който ще возят известни български личности и звезди. Ще слушаме Радио Нова Нюз и ще чуем тяхното мнение за актуалните събития, заявяват водещите. Ива и Мон Дьо ще дадат възможност на звездите да довършват сутрешната песен, с която започват деня си, защото \"всеки обича да пее в задръстването, когато чуе любимата си песен по радиото\".  \nДеян Веселинов, който доскоро водеше \"Събуди се\" вече има своя спортна рубрика в \"Здравей, България\". \"Другата игра\" ще разказва за хората от спорта, но в живота им извън терена. И през новия сезон Георги Георгиев ще бъде \"На твоя страна\" с полезна потребителска информация, обещават от Нова телевизия. В обичайния си начален час, от 6,20 ч. в ефира на \"Здравей, България\" се завърна и рубриката на Румен Бахов \"Пълен абсурд\". \nСиноптичката Никол Станкулова също влиза в ново амплоа. Тя ще показва празниците на известните рожденици, за които са предвидени и много изненадващи предизвикателства в студиото на сутрешния блок. \"Решихме да вкараме позитивен акцент в \"Здравей, България\", като се срещаме с хората по хубав повод - техните рождени дни. Това ще бъде рожденик на седмицата\", обясни Станкулова. \nНовият сезон донесе промени и в БТВ, освен това обаче медията реши да заложи и на някои от печелившите си реалити формати като \"Фермата\". \nТази събота медията пусна и новото издание на \"Тази събота и неделя\". Мариана Векилска, Жени Марчева и Диана Любенова ще будят зрителите в 8 ч. всяка събота и неделя. В сутрешния блок са предвидени и две нови рубрики. Любопитното от света на спорта и \"(Не)обикновените истории\" ще разказва Александра Кръстева. От 11 ч. Петя Дикова ще поднася актуални новости за звездите от развлекателната индустрия в шоуто \"COOLЕT\". Тази неделя в ефира се завръщат Светослав Иванов и екипът на публицистичното \"120 минути\". Тук отново ще има две изцяло нови рубрики. \"Изчезваща история\" е поредица за българската памет, заключена в емблематични, но изоставени сгради, в които някога е кипял българският дух, а \"Талантите\" издирва и показва умните и успели деца на България - спортисти, творци и изобретатели, които ни карат да се гордеем. \nОт 11 септември, всеки делник от 17,30 ч. БТВ отново залага на \"Лице в лице\"и Цветанка Ризова. Понеделникът ще върне на екран и \"Шоуто на Слави\", а от 16 ч. на 16 септември тръгва новият сезон на \"Мармалад\". Към екипа на шоуто тази есен ще се присъедини и Мария Силвестър, която ще води рубриката \"Десетте най\". Мартин карбовски продължава да е част от екипа на БТВ с авторското си  предаване \"Втори план\". Меги и Нели и тяхното \"Търси се\" се завръщат от 17 септември, когато БТВ ще завърти и новия сезон на \"Папараци\". Вместо Николета Лозанова, зрителите на медията ще видят като водеща на таблоидното предаване Венета Райкова.     \n", "date": "2017.09.08", "title": " Нова телевизия открива сезона с рокади  "}
