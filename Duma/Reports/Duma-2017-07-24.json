{"url": "http://duma.bg/node/149702", "text": "Правителственият Авиоотряд 28 пак започва да развозва футболни отбори. Шампионите от \"Лудогорец\" ще летят с \"Еърбъса на властта\" до Израел днес за гостуването на \"Апоел\" Беер Шева в III предварителен кръг на Шампионската лига. Разградчани помолили спортния министър Красен Кралев да им съдейства заради липса на други нормални полети в разгара на лятото. \nЗа да няма недоволни, и носителят на Купата на България \"Ботев\" Пд се уреди и ще лети с държавния самолет до Португалия след 10 дни за мач в Лига Европа с \"Маритимо\". \nПравителственият \"Еърбъс\" превозваше футболисти и през 2012 г., когато \"Бистришките тигри\", за които риташе Борисов, и \"Чавдар\" (Етрополе) на тогавашния депутат от ГЕРБ Емил Димитров летяха за мач във Варна. \n    \n", "date": "2017.07.24", "title": " Авиоотряд 28 пак ще превозва футболисти "}
{"url": "http://duma.bg/node/149676", "text": "Състав на Административния съд в София осъди МЗ да плати обезщетение по частично предявен иск за причинени вреди в размер на 30 хил. лв. от общо 100 хил. лв. в едно със законната лихва за последните 5 години. Това съобщиха от Центъра за защита на правата в здравеопазването. Делото е образувано по жалба на наследниците на починал пациент с онкологично заболяване. \nСлед изчерпване на конвенционалните методи на лечение пациентът е можел да се възползва от методите на състрадателно лечение. То позволява да се прилагат лекарства, които са в период на изпитване, но все още не са разрешени за употреба. Тази възможност е предвидена в Регламент 726/2004 г. на Европарламента, но все още не е въведена в българското законодателство. Както по-рано писа ДУМА, в конкретния случай на пациента е можело да се приложи лечение с \"ваксина на Коули\", но липсата на нормативно определен ред не позволявало това да стане, а аналогичното лечение в Германия или Италия било извънредно скъпо. \nПреди да се произнесе Административният съд, Комисията за защита от дискриминация реши, че МЗ е осъществила дискриминация по признак \"увреждане\" и препоръча регламентът да бъде въведен в българското законодателство.  \nСпоред съда нарушението е в липсата на правна регламентация относно възможностите въобще да се предписва нерегистриран в нито една държава лекарствен продукт, който е обект на клинично изследване, а не ограничаването на достъпа до лечение с конкретен продукт на конкретни пациенти. Съдията, постановил решението, е Диляна Николова.   \n", "date": "2017.07.24", "title": " Осъдиха МЗ за липса на състрадателно лечение"}
{"url": "http://duma.bg/node/149677", "text": "Рекордно малко са работили общинските съветници в София през изминалата година, показа справка на ДУМА. Те са се събирали на сесии по-рядко от всяка друга година от последните шест. Едва 15 редовни заседания и една празнична сесия за празника за София е свикал председателят на Столичния общински съвет Елен Герджиков (ГЕРБ) през този сезон. Тенденцията показва, че съветниците се събират все по-рядко да приемат важни за столицата документи, като през сезона 2012-2013 г. те са заседавали на ул. \"Московска\"33 цели 23 пъти, а всяка предходна година срещите им са намалявали с една годишно. \nЗа последно преди лятната си отпуска общинарите се събраха миналия четвъртък. Тогава те разгледаха 90 редовни точки и над 35 извънредни, в опит да наваксат пропуснатото. Следващата сесия на столичните съветници ще е в началото на септември.   \n", "date": "2017.07.24", "title": "Столичните общински съветници работили рекордно малко"}
{"url": "http://duma.bg/node/149678", "text": "Здравният министър проф. Николай Петров е сменил борда на \"Пирогов\", като директорът проф. Асен Балтов засега запазва поста си. Това съобщи сайтът Скенер.нюз. Заповедта за рокадите е от четвъртък. С нея са уволнени членовете на борда д-р Емил Рашков Доросиев, д-р Людмил Николов Джунков, адвокат Илиян Панайотов Кършев и финансистът Живка Савова (от МЗ). Този борд, назначен от служебния здравен министър Илко Семерджиев, е вписан в Търговския регистър на 23 май т.г. и мандатът му трябва да изтече на 2 май 2020 г. Новият борд на спешния институт ще е от трима души - един представител на МЗ, проф. Балтов и доц. Христо Шивачев - детски хирург в болницата.  \nМеждувременно стана известно, че и директорският съвет на Александровска болница е намален. Справка на ДУМА в Търговския регистър показа, че от 6 април т.г. в борда на болницата са Иван Гергов Митов, Александър Хуго Оскар, Атанас Георгиев Темелков, Виолета Димитрова Маринова и директорът на болницата Костадин Ангелов. \nСпоред запознати МЗ планира да бъдат намалени директорските бордове от 5 на 3 души.  \nПрез март и април в повечето болници, с над 50% собственост на държавата, бяха сменени директорските бордове.    \nДУМА припомня, че възнагражденията на членовете на управителните органи, на които не е възложено управлението на съответната държавна болница, не може да са повече от 2300 лв. Това става ясно от изискванията на Наредба 9 на МЗ, според които членовете на директорските бордове може да получават \"2 средни месечни заплати в лечебното заведение, но не повече от 5-кратния размер на минималната заплата за страната\".  \nВероятно ще има промени в болничните ръководства, обяви по време на изслушване в парламентарната Комисия по здравеопазване на 6 юли министър Петров. Тогава той обяви: \"Слободията свърши!\" и призова директорите на областни болници да преразгледат всички договори, които са сключвани, и да търсят възможно най-ефективните начини за разходване на средства.   \n", "date": "2017.07.24", "title": "Здравният министър смени борда на \"Пирогов\""}
{"url": "http://duma.bg/node/149693", "text": "На 25 юли от 15 до 17 ч. народният представител от \"БСП за България\" Петър Витанов и общинският съветник Николай Николов ще бъдат на разположение на софиянци в постоянната приемна на ул. \"Леге\" 10, етаж 1.   \n", "date": "2017.07.24", "title": "ПРЕДСТОЯЩО"}
{"url": "http://duma.bg/node/149694", "text": "С промени на образователния закон искаме да предотвратим влизащото от 2018 г. финансиране на частните училища, подчерта в интервю за радиото депутатът от \"БСП за България\" Стоян Мирчев. \"Частното училище взима веднъж пари от родителите, като такси, и втори път от държавата. При държавното парите са само от държавата. Така при частните имаме двойно финансиране. Има частни училища, които по закон могат да не взимат от държавата. Така управляващите разделят българското образование на три, а Конституцията задължава държавата да осигури образование на всяко дете с държавните и общински училища\", обясни Мирчев. Той направи паралел с проблемите в здравеопазването - в началото на прехода имаше малко частни клиники, а сега са толкова много, че държавата не може да осигури финансов ресурс на държавните болници.  \nДепутатът подчерта, че образователната система е недофинансирана и постоянно затварят държавни училища, а със закона, приет от ГЕРБ, ще трябва да се отделя голям финансов ресурс към частните. \"Още през 2016 г., когато управляващите приемаха Закона за училищното и предучилищното образование, предупреждавахме за проблеми и последваха редица скандали. За първи път първокласниците тръгнаха без буквари на училище, а петокласниците - без учебници\", напомни Мирчев. Той коментира, че в редица развити европейски държави, които са извели науката като свой приоритет, има минимални прагове на заплатите на преподавателите и учените. \"В БАН младши асистент взима заплата колкото хигиенист. При такива заплати е нормално да няма никакъв интерес на младите към науката\", възмути се народният представител.   \n", "date": "2017.07.24", "title": "БСП продължава битката срещу финансирането на частни училища"}
{"url": "http://duma.bg/node/149695", "text": "Въпреки обещанията на висши кадри на ГЕРБ за довършване на Златишкия проход, от писмен отговор на министъра на регионалното развитие и благоустройството Николай Нанков до депутатите от БСП Лало Кирилов и Радослав Стойчев става ясно, че пари за трасето между Етрополе и Златица отново няма. Съобразно бюджета на АПИ за следващата година ще бъдат разгледани възможностите за включване на обектите в инвестиционната програма на агенцията за 2018 г., лаконичен е министърът. Кирилов припомни, че в предизборната си кампания като водач на листата на ГЕРБ в София област настоящият министър на туризма Николина Ангелкова пое като ангажимент довършването на пътя между Етрополе и Златица. Подобни заявки от години прави и Бойко Борисов, но резултат няма. \n\"Златишкият проход е най-късият път и важна стратегическа връзка между северната и южната част на страната. Той би могъл да облекчи пътния поток или да се превърне в удобен пътен коридор между Пловдив и Видин. Рехабилитацията на трасето би могла да го превърне в основна и единствена алтернативна връзка между Северна и Южна България при ремонт и евентуално затваряне на АМ \"Хемус\", обосновават питането си депутатите от \"БСП за България\". Местната власт и кметове от различни политически сили, представители на бизнеса, обществеността и духовенството нееднократно бяха обединени в призивите си за рехабилитацията на трасето. И в момента продължават подписките, които призовават за довършването на проекта, подчертават Стойчев и Кирилов. Те обаче не получиха конкретен отговор в какъв срок се очаква завършването на трасето, нито какви средства са необходими за цялостното ремонтиране и рехабилитацията на прохода. От отговора на министъра става ясно, че пътят се поддържа по програма \"Текущ ремонт и поддържане\" на АПИ. През 2016 г. в участъци от пътя на територията на Софийска област са изпълнени работи за около 55 500 лв. с ДДС, а в периода май-юни 2017 г. - на стойност 26 834 лв. с ДДС, пише министър Нанков.   \n", "date": "2017.07.24", "title": "ГЕРБ пак отказват да довършат Златишкия проход"}
{"url": "http://duma.bg/node/149696", "text": "С рецитал на стихове на гениалния поет, както и с творба от Манюел Муньос Идалго, носител на Международната литературна награда \"Никола Вапцаров\", бе отбелязана в София вчера 75-годишнината от разстрела на гениалния поет. Паметното отбелязване на годишнината бе организирано от БСП за България. Пред лобното място на поета в Мемориалния комплекс \"Гарнизонно стрелбище\" в София се поклониха вицепрезидентът Илияна Йотова, лидерът на БСП Корнелия Нинова, народни представители и десетки граждани. Те дойдоха да склонят глава на мястото, на което преди 75 години освен Вапцаров са разстреляни Антон Попов, Атанас Романов, Антон Иванов, Георги Минчев и Петър Богданов - антифашисти и членове на Българската комунистическа партия. \nВапцаровата вяра в живота пребори смъртта и ние ще продължим да предаваме тази вяра и на следващите поколения, заяви вицепрезидентът Илияна Йотова на възпоменанието. \"Tалантът на Вапцаров не може да бъде победен от оръжие. Той е поет, превеждан на толкова много езици, че днес трудно можем да преброим страните, в които неговите песни се четат. Казват, че този, който върви тихо, не оставя пътеки, a този, който си служи само с угоднически думи, не оставя дела. Никола Вапцаров беше различен. В малка книга искрено написа истината за човешкия живот, за любовта към родината, за по-доброто бъдеще. Не само за един народ, а за цялото човечество. С това той е ценен\", обобщи Йотова. Позорен тя нарече опита да бъдат заличени Вапцаровите \"Моторни песни\". \n\"Ние сме бъдещите хора, за които мечтаеше и пишеше Никола Вапцаров. Но дали останахме верни на неговата вяра, за която бронебойни патрони нямаше? Дали вярваме в хуманизма и имаме същата социална чувствителност? Или днес използваме красиви думи, без сами да вярваме в тях. Думи, с които търсим доверие, но не обличаме в дела\", попита риторично вицепрезидентът. \nЛидерът на БСП Корнелия Нинова отбеляза, че е почела един голям българин, който произнасяше с благоговение четири свети думи: \"Родина, вера, хлеб и любов\". Tя цитира и някои от най-обичаните и известни негови строфи, посветени на България, вярата, хляба и любовта. Поклон пред Никола Вапцаров, призова Нинова. \n снимка Николай Белалов \n Паргов призова за възстановяване на държавната награда на името на поета Лидерът на БСП в София Калоян Паргов призова за възстановяване на литературната награда на името на Никола Вапцаров и на държавния й статут. Такава инициатива е имало преди няколко години, когато над 150 писатели и поети начело с Валери Петров, са се обърнали към президентството. Но, уви, не са получили дори формален отговор. Ето защо сега, заедно със Съюза на писателите, ще подновим тази инициатива и ще направим всичко възможно да бъде възстановена литературната награда на името на Вапцаров, каза Паргов. Вапцаров е световно признат поет и единственият българин, удостоен с Почетната международна награда за мир, наред с Пабло Пикасо, Пабло Неруда и Юлиус Фучик, подчерта той.     \n", "date": "2017.07.24", "title": " Десетки почетоха 75 г. от смъртта на Никола Вапцаров"}
{"url": "http://duma.bg/node/149697", "text": "Мигранти и полицаи бяха задържани при акция на МВР, която разкри канал за трафик на нелегални чужденци. Всички те са хванати близо до бензиностанция на магистрала \"Тракия\". Сред задържаните хора, които се смятат за организатори на канал за трафик, има и полицаи. Според информацията до момента чужденците са пътували в частен автомобил на служител на МВР. \nАкцията е била проведена в други градове в страната. Шест души са били превозвани директно от турската към сръбската граница. Задържани са общо девет души. Вероятно тарторът на бандата е жена, а основни участници в нея са бивша барета и бивш полицай. По предварителни данни на мигрант е искана сумата от 600 евро за прекарването през границата. \nТрафикантите използвали четири автомобила. Бежанците са били в двете коли, които се движили в средата на колоната. Една от тях е била въоръжена със светлинни и звукови сигнали като автомобил на НСО като застраховка срещу евентуално спиране от полиция. Шофьорът на колата е бивш служител на отряда на баретите. Жената организатор на целия канал се намирала в последния автомобил от кортежа.   \n", "date": "2017.07.24", "title": " Aрест за полицаи, прекарвали бежанци"}
{"url": "http://duma.bg/node/149698", "text": "Борисов се оправда, че полетът е струвал на етрополци 20 хил. лева. Плащането минало с писмо от Футболния съюз. До онзи момент правителственият самолет бил ползван от футболни отбори поне 20 пъти, посочи премиерът. Транспортният министър Ивайло Московски също се оправда, че услугата е \"абсолютно законна\" и не е струвала нищо на данъкоплатците. \n2 седмици по-късно бе официално признато, че авиоотрядът няма лиценз за търговска дейност, а може да изпълнява само специални полети. За да оправдае законово скандалния полет на \"Бистришките тигри\", ГВА обяви заявителя на полета БФС за ведомство и изрично подчерта, че разрешението за ползване на правителствения самолет е разписано лично от Борисов. Като оправдание бе изтъкната и нуждата пилотите да имат летателни часове. \n\"При сега действащите правила всеки би могъл да си наеме правителствения самолет, стига да убеди държавната администрация да му заяви полета, а премиерът да го утвърди\", коментира през 2012 г. бившият генерален директор на Авиоотряд 28 Цвятко Луканов. \nПравителството на Пламен Орешарски през 2014 г. утвърди промени в Устройствения правилник на авиоотряда, с които той мина под ръководството и контрола на транспортния министър. Бюджетът му се формира от \"бюджетни средства и приходи от собствена дейност\", макар да не е уточнено каква е тя. В правилника бе разписано, че освен министерства, ведомства, НС, администрацията на президента и НСО, самолетът може да бъде ползван и от \"заявител\", който трябва да приложи копие от документ, с които премиерът или овластено от него лице е съгласувало полета. Когато в полета участват физически лица и/или представители на небюджетни организации, те заплащат чрез бюджетите на първостепенните разпоредители с бюджет част от стойността на полета, пише в правилника от 2014 г.  \nПри кабинета \"Борисов\"2 Авиоотряд 28 е извършил 53 незаконни полета за близо 1 млн. лв. по заявки на частни лица. Няма ясни правила за ползване и контрол на полетите, а в документацията на авиозвеното е пълен хаос. Това установи одит на Сметната палата, огласен през февруари 2014 г. Проверката бе разпоредена в рамките на разследването на авиоотряда от парламентарна анкетна комисия. Отделно прокуратурата направи проверка. \nПрактиката да се използва правителственият авиоотряд като такси от управляващите е факт, но случилото се е просто лоша управленска практика, без да има данни за престъпление, коментира ексшефът на Сметната палата Валери Димитров през 2014 г. \n Бившият генерален директор на Авиоотряд 28 Пенчо Пенчев бе обвинен в длъжностно престъпление, че е издавал заповеди за полети за нуждите на лица извън правителството между 26 ноември 2009 г. и 17 юни 2013 г. Ставаше въпрос за над 50 полета на футболни отбори, фолк изпълнителки и др. Главният прокурор Сотир Цацаров намекна, че обект на разследване може да стане и Бойко Борисов. За развитието на разследването обаче Цацаров мълчи вече години. \n    \n", "date": "2017.07.24", "title": "Авиоотряд 28 пак ще превозва футболисти"}
{"url": "http://duma.bg/node/149699", "text": "Днес се очаква да бъде приета анблок оставката на цялото ръководство на ГЕРБ в Добрич, след като в петък гръмна невиждан скандал заради депутата Живко Мартинов. Той е втори мандат в Народното събрание и е рекетирал от името на Бойко Борисов, като искал от производител 4 тона суджук и 60 кг кайма и филе \"Елена\" за премиера. Новината за обвиненията срещу Мартинов изнесе главният прокурор Сотир Цацаров, който побърза да защити премиера с изявление, че той не бил взел и един от рекетираните суджуци. \nМеждувременно самият Мартинов обяви, че доброволно си дава имунитета, като направи това в кулоарите на парламента, в организирана акция на пиара на ГЕРБ. Той се оплака, че е жертва на \"хора от левия спектър\", които от години му дължали пари. Твърденията му за разправа между длъжници не бяха потвърдени от Сотир Цацаров. По думите на главния прокурор проверката е образувана по сигнал на бивш служител на МВР. Впоследствие към нея е прикрепена и справка от ДАНС до премиера Борисов, озаглавена \"Придобити данни за вероятни злоупотреби на народен представител\". Живко Мартинов е избран от листата на партията в Добрич, роден през 1964 г. и е инженер по професия. Това не е първият случай, в който името му се споменава в контекста на прокурорско разследване. \nПрез април прокурорското звено \"Антикорупция\" обвини кумеца му Стилиян Митев за престъпление по служба. Той е шеф на една от най-големите дирекции в земеделското министерство - \"Поземлени отношения и комасация\". Според разследващите Митев е предоставил на две фирми част от плажа в Кранево, които са извършили незаконно строителство. Бащата на Митев е наемател на частта от плажа, собственост на земеделското министерство.   \n", "date": "2017.07.24", "title": "Гръмна гербаджийски суджукгейт"}
{"url": "http://duma.bg/node/149700", "text": "Тежкотоварен трафик трови жители на столичния квартал \"Малашевци\" в район \"Сердика\". Хората от няколко улици дишат огромни количества прах, страдат от наднормени нива на шума и са в постоянен страх за себе си и децата си при пресичане на натоварените шосета.  \nСагата с увеличения трафик започва при пускането в експлоатация на Северната скоростна тангента през м.г. и свързването й с кв. \"Малашевци\". Оттогава движението се е увеличило с над 50%, твърди Илиана Станинска, която живее в района. Тя е категорична, че улиците им не са пригодени за камиони над 40 тона, строителна техника и тирове, които преминават по всяко време.  \nОт името на Станинска, хората, които засега не са се обединили в организация или комитет, са подали в края на май жалба до зам.-кмета по транспорт Евгени Крусев. Те настояват да се реорганизира и ограничи движението на превозни средства от над 10 т. по улиците \"Рояк\" и \"Пет могили\" в кв. \"Малашевци\". Искат безопасност и удобство, както и намаляване на вредните въздействия върху околната среда и здравето им. Жителите на квартала алармират, че шумът е оглушителен, има и много вибрации, няма обезопасяване за пешеходците. Постоянно се появяват нови дупки, трупат се задръствания, а оградите на дворовете и фасадите на къщите са с напукани мазилки, пише още в жалбата до Крусев.  \nХората са подали жалба и до столичната районна здравна инспекция и екоминистерството и са поискали замерване на шума и замърсяването. Освен това преди повече от година са входирали жалба до район \"Сердика\", но отговор нямат. Те са категорични, че съществуващият трафик е в разрез с наредба на самата община, в която се казва, че се забранява влизане на тежкотоварни автомобили в района с изключение на някои улици, сред които не попадат техните две. Кварталът е жилищен, а не промишлена зона, прахта е навсякъде, оплака се Станинска. \nОт комисията по транспорт при Столичната община са отговорили на жителите на района, че не могат да изпълнят исканията им и считат ограничаването на трафика за нецелесъобразно. Според администрацията това щяло да доведе до невъзможност за влизане на камиони на почистващите фирми, за извършването на строителни работи и обслужването на многобройните фирми в квартала. Тук няма фирми, контрира Станинска.  \nПо-късно тя е писала от името на над 130 пряко засегнати столичани от двете улици и до  транспортната комисия към Столичния общински съвет с молба за съдействие. Такова обаче беше отказано на заседание миналата седмица. Засега хората са получили обещание само за нови пешеходни пътеки. \"Това няма да ни помогне, остава ни само протест. Ако излезем на улицата и я затворим, ако дойдат медиите, може би някой ще ни чуе\", отчаяни са жителите на квартала.     \n", "date": "2017.07.24", "title": "Трафик трови хората в \"Малашевци\", готвят протест  "}
{"url": "http://duma.bg/node/149673", "text": "При съвместна акция полицаи от областните дирекции на МВР в Стара Загора и Русе задържаха участник в телефонна измама броени часове след инцидента. Сигналът в ОДМВР в Стара Загора бил подаден от 80-годишна жителка на областния град, която се оплакала, че е била заблудена от непознат. Той се представил за полицейски служител, който успял да я убеди, че ще помогне на органите на реда за залавяне на телефонни измамници, като влезе в ролята на жертва и им предостави пари. Възрастната жена хвърлила през терасата на дома си 2100 евро и златни накити. \nСъщия ден, на територията на Русе, при съвместна акция полицаи от ОДМВР в Стара Загора и в Русе спрели за проверка лек автомобил \"Фиат Мареа\", управляван от В.А. /48 г./, от Силистра. При последвалите процесуално-следствени действия в колата са открити и иззети отнетите с измама от възрастната жена 2100 евро и голямо количество златни накити. На В.А. е повдигнато обвинение за извършено престъпление по чл.209, ал.1 от НК и е задържан за срок до 24 часа във Второ РУ в Стара Загора.     \n", "date": "2017.07.24", "title": " Хванаха телефонен измамник"}
{"url": "http://duma.bg/node/149674", "text": "Ден на траур беше обявен в Триград, след като в събота следобед беше открито тялото на 16-годишния Кристиян. На 9 юли той блъсна и рани туристи с автомобил, след което се укри и беше обявен за издирване, продължило близо две седмици. Катастрофата стана в нощта срещу 9 юли. 16-годишното момче неправомерно карало колата на баща си. В полунощ на завой след хижата блъска петима пешеходци. След удара колата спира в дърво. В паниката си момчето побягва от мястото на инцидента. \nТялото на момчето е откарано за аутопсия в Смолянската болница. Работи се по различни версии, сред тях е и тезата за самоубийство. Психолози смятат, че става дума за нещастен случай. Кристиян бе открит в труднодостъпна местност към Триградските скали, с помощта на трима алпинисти, приятели на баща му. След направената аутопсия беше констатирано, че момчето е починало в деня, в който е изчезнало. \nНие сме простили на Кристиян, коментира Екатерина Христова, една от пострадалите при катастрофата. Тя е със счупен таз и е настанена в \"Пирогов\". При инцидента пострада и нейната 6-годишна дъщеричка, която бе с комоцио. Христова допълни: \"Никой не е виновен, просто някакво идиотско нещастно съвпадение на обстоятелствата. На нито едно дете не трябва да му се дават ключове, на нито едно дете не трябва да му се позволява да поставя живота си в опасност\".    \n", "date": "2017.07.24", "title": " Ден на траур в Триград заради мъртво момче "}
{"url": "http://duma.bg/node/149675", "text": "Продължава участието на военнослужещи и хеликоптер Ми-17 от състава на Военновъздушните сили в гасенето на големите пожари в Република Черна гора. На 22 юли 2017 г. хеликоптерът е извършил 38 захода, по време на които са изсипани близо 100 тона вода за гасене на огъня от въздуха в район, близо до столицата Подгорица. Двата екипажа и машината остават в Република Черна гора, като участието им в акцията по погасяване на пожарите ще се решава съобразно метеорологичните условия на място.      \n", "date": "2017.07.24", "title": "Български военнослужещи и хеликоптер гасят пожари край Подгорица"}
