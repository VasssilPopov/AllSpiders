{"url": "http://www.duma.bg/node/172970", "text": "Близначките Британи и Бриана Дийн влязоха в световния новинарски поток, след като се омъжиха за двама братя близнаци. Сватбата на двете двойки е отразена в много чуждестранни медии, където младоженците разказват своята необикновена история. \nБлондинките си приличат изключително много. От малки искали да се омъжат за еднояйчни близнаци. Така и се случва, след като двете срещат братята Джош и Джеръми Салиерс. Момичетата получили предложение за брак от половинките си на 2 февруари. Двойките си казали \"да\" на приказна церемония на Фестивала на близнаците в Туинсбург, Охайо. Дори си имали сватбен девиз: \"Twice Upon a Time\" (\"Два пъти по едно време\"). \nДвете семейства ще живеят в една къща, защото искат да отгледат децата си заедно. Те не се притесняват от факта, че изглеждат еднакво и дори го подчертават, като се обличат по един и същ начин. \n\"Приказката стана реалност. Спомням си, че още когато бяхме в детската градина, мечтаехме за такава сватба. Да се омъжим за близнаци е нещо, което е много важно за нас\", казва Бриана, която сключва брак с Джеръми. Британи добавя: \"Знаехме, че шансовете за това са невероятно оскъдни. Сключих брак с мъжа на мечтите ми и в същото време се оглеждам и виждам, че и близначката ми прави същото.\" И дори добавя: \"Ако не успеехме да открием идентични близнаци, никога нямаше да се омъжим\".   \n \t\n", "date": "2018.08.13", "title": "Близначки сключиха брак с близнаци"}
{"url": "http://www.duma.bg/node/172969", "text": "След \"Триумфът на кучките\", \"Вещицата\", \"Инсомния\" и \"Вендета\", превърнали се в бестселъри и преиздавани многократно, Венета Райкова написа нов провокативен роман. Петата книга - \"Скандал\", излезе на пазара преди броени дни. Зашеметяваща, шокираща и спираща дъха история с напрегнат сюжет и горещи сцени ще накара читателите да се замислят за техните най-съкровени желания и за това на какво са готови, за да ги постигнат. \nРоманът представя Виктория. За ослепителната, богата и властна собственичка на бизнес империя няма нищо непостижимо в света на големите игри. Всичко случило се в живота й, грешки, страдания и разочарования, са я превърнали във вълк единак, оцеляващ в трудни ситуация. Или по-скоро във вълчица, бранеща семейството и бизнес интересите си. Макар в очите на хората Виктория да изглежда като въплъщението на идеалната жена, дълбоко в душата й е скрита тайната за онова, което й липсва най-много. И не след дълго, когато силата на желанието се сблъсква с веригите на идеалния брак, тя ще трябва веднъж завинаги да избере посоката, по която да поеме. Но каква роля й е отредила съдбата в играта на любов? И накъде ще тръгне, когато силата на желанието се сблъска с веригите на идеалния брак?...   \n \t\n", "date": "2018.08.13", "title": "Венета Райкова написа нов провокативен роман"}
{"url": "http://www.duma.bg/node/172973", "text": "Поглед към Литва обръща One Dance Week 2018 по време на закриващия уикенд с три впечатляващи представления, носители на най-престижни награди. Традиционно фестивалът избира държава, която да представи на фокус чрез феномените в жанра. На сцената на Дома на културата \"Борис Христов\" в Пловдив ще излязат \"Годос\" (12 октомври), \"Game Over\" (13 октомври) и \"Съвременно?\" (14 октомври). \n\"Годос\" е изцяло литовски феномен и отдавна изчезнала от разговорния език на страната специфична дума за \"чувство, обвързано с миналото и винаги идентифицирано с жени и техните сънища\". В едноименния спектакъл танцовата компания AURA Dance Theatre и една от водещите хореографи на Литва - Бируте Летукайте (носителка на две награди Golden Stage Cross за хореография и принос за развитие на съвременното танцово изкуство в Литва), пресъздават на сцената популярни митове от балтийската държава. Представлението е в две части, като към литовските артисти се включват и норвежците от Panta Rei Dance Theatre, които намират своето тълкувание на \"годос\" като \"песен на душата\". \nЗакриващият уикенд на One Dance Week 2018 в събота, 13 октомври, навлиза в света на магическия реализъм на компютърните игри със спектакъла \"Game Over\". Двамата герои прескачат от едно \"игрално\" ниво в друго, провокирайки въображението на зрителя чрез танц, визуални ефекти, музика на живо и омагьосания син пуловер от разказа на емблематичния аржентински писател Хулио Кортасар. Литовският колектив Low Air, който стои зад спектакъла, е компания за градски танцов театър, представяща младото артистично поколение в страната. За \"Game Over\" се присъждат Golden Stage Cross Award за най-добър танцов спектакъл в Литва за 2016 г. и Награда на Асоциацията за съвременен танц на Литва за хореография за 2016 г. \nЧестта да закрие 11-ото издание на фестивала за съвременен танц и пърформанс заслужено и с много чувство за хумор е дадена на трима литовски изпълнители, които иронизират творческия процес, гилдията и танцовата сцената в родината си със \"Съвременно?\". На 14 октомври от сцената идва въпросът \"що е то съвременно изкуство?\". Какво представлява съвременният танц наистина? Как се създава едно такова представление? Кои са задължителните му елементи? Зрителите разбират ли посланието? Трябва ли то да им се обяснява? Най-добрият отговор може да дойде именно от артистите, а публиката ще го получи от Агне Раманаускайте, Мантас Стабачинскас и Паулюс Тамоле. Спектакълът е носител на литовската наградата Golden Stage Cross - Феномен в изпълнителските изкуства за 2013 г. \nБилетите за представленията от \"Фокус Литва\" са в продажба на цени от 10 лв. на касите на EasyPay и онлайн в системата на EpayGo.bg.   \n \t\n", "date": "2018.08.13", "title": "Литва идва в Пловдив с три представления  "}
{"url": "http://www.duma.bg/node/172971", "text": "Котки и кучета могат да виждат ултравиолетовите лъчи с просто око, както и различни други неща, които човешката ретина не е способна да забележи, твърдят учени. В миналото хората са вярвали, че животните долавят същите неща като нас, но това вече се опровергава от науката. При проведено изследване на биолози в Лондон е доказано, че има сериозни различия за това какво може да виждат очите на различните видове от света на фауната. \nАко имате котка или куче, сигурно сте забелязали, че понякога те гледат в нищото, но всъщност виждат нещо, което вие не можете. Изследванията по темата са доказали, че няколко вида бозайници свободно долавят ултравиолетовото излъчване. Съществуват и мнения, че кучета и котки забелязват невидимия за човешкото око ефирен свят.   \n \t\n", "date": "2018.08.13", "title": "Котки и кучета виждат ултравиолетовите лъчи"}
{"url": "http://www.duma.bg/node/172991", "text": "Железопътните гари  Подуяне, Искър и Казичене ще бъдат модернизирани с европейски средства. Вече е одобрен проектът за модернизирането на съоръженията. Неговата обща стойност е 7,4 млн. лева, от които безвъзмездната финансова помощ е в размер на 6,3 млн. лева. Предвижда се пълно обновяване на приемните здания и прилежащите перони, подобряване на конструктивното състояние на сградите, изграждане на системи за енергийна ефективност, внедряване на съвременни информационни и оповестителни системи, облагородяване и озеленяване на околните пространства, съобщиха от транспортното министерство. За да се запази автентичният вид на втората по големина жп гара в София - Подуяне, е предвидено зданието и вграденият в чакалнята павилион да бъдат реставрирани. \nКъм момента е в ход обществена поръчка за избор на изпълнител с три обособени позиции за трите железопътни гари. Възложител на поръчката е НК \"Железопътна инфраструктура\", а крайният срок за подаване на оферти е 23 август 2018 г. Предвидено е строителните дейности за трите жп гари да започнат в началото на следващата година, като се очаква да приключат през 2020 г. Гарите са част от жп линията София - Пловдив, която е най-натоварената линия в страната. За миналата година по направлението са пътували над 1,4 милиона пътници.    \n \t\n", "date": "2018.08.13", "title": "Три жп гари ще бъдат ремонтирани с европари"}
{"url": "http://www.duma.bg/node/172992", "text": "\"Топлофикация София\" злоупотребява с господстващото си положение на пазара на пренос на топлинна енергия и по-специално с условията си за присъединяване на битови клиенти. Това твърдение предяви Комисията за защита на конкуренцията към общинското дружество, което е в тежко финансово състояние - 34,8 млн. лв. загуба за 2017 г. и натрупан отрицателен финансов резултат от почти 320 млн. лв. Антимонополистите са установили, че от юли 2015 г. \"Топлофикация София\" сключва договори за присъединяване в противоречие на разпоредбите на Закона за защита на конкуренцията, като налага едностранно нелоялни търговски условия. Става дума за изискването клиентите или инвеститорите в нови жилищни блокове да изградят за своя сметка присъединителен топлопровод, съоръженията към него и абонатна станция, да ги предоставят за безвъзмездно ползване на дружеството и да получат като компенсация отстъпка в цената на предоставяните услуги. \nПо своята същност първото условие представлява налагане на необосновани разходи, които съгласно нормативната уредба \"Топлофикация София\" следва да поеме. Другото условие представлява налагане на необосновано задължение на клиентите, в техен ущърб, да предоставят за безвъзмездно ползване енергийни обекти, които са изградили със собствени средства, за които съгласно Закона за енергетиката топлопреносното дружество следва да заплаща цена за ползване. Третото условие необосновано лишава инвеститори от законоустановеното им право да възвърнат инвестицията, която са направили, за да изградят енергийните обекти вместо \"Топлофикация София\", тъй като те не се явяват крайни потребители и поради тази причина е невъзможно да се възмездят чрез този наложен им способ, казват от КЗК. \n    \n \t\n", "date": "2018.08.13", "title": "КЗК обвини \"Топлофикация София\" в монополизъм "}
{"url": "http://www.duma.bg/node/172993", "text": "Създават се два нови фонда в рамките на Евросъюза за подпомагане на енергийния сектор, съобщи заместник-министърът на околната среда Атанаска Николова, цитирана от БНР. Намаляване на годишните емисии парникови газове със защита на секторите, които са най-застрашени от изнасяне, преместване извън ЕС. За тези сектори се запазват безплатните квоти. За тези сектори, които са по-малко застрашени, безплатните квоти се намаляват до 30%. Създават се нови финансови инструменти, които да подпомагат прехода към нисковъглеродна икономика. Създават се два нови фонда - фонд за модернизация и фонд за иновации. До 2030 година емисиите парникови газове трябва да бъдат намалени с 43 процента, уточни Николова. \nМеждувременно рейтинговата агенция \"Стандард енд Пуърс\" (S&P) повиши рейтинга на \"Национална електрическа компания\" ЕАД (НЕК) с две степени до \"B+\" и определи стабилна перспектива заради доброто състояние на собственика - държавния \"Български енергиен холдинг\" (БЕХ), който през юли пласира нова облигационна емисия за 550 млн. евро. Според агенцията НЕК е стратегически важно дъщерно дружество на БЕХ и то ще бъде подкрепяно от собственика си, който е повишил кредитната си способност именно чрез облигационния заем за рефинансиране на стар кредит за 500 млн. евро. \nS&P отчита, че така е постигнато подобрение в ликвидния профил на групата, която се е стабилизирала и заради регулаторните и законови промени, започнали през 2015 г., които се очаква да бъдат продължени през 2018 и 2019 г. Все пак рейтинговата оценка за НЕК сочи, че все още финансово компанията не е стабилна, но с плащанията от фонда за сигурност на енергийната система, който подпомага НЕК за закупуването на зелената енергия, нещата ще се стабилизират и подобрят. Отчита се обаче, че това може да отнеме продължително време и зависи как ще се приложат правителствените намерения за реформи в сектора. \n    \n \t\n", "date": "2018.08.13", "title": "EС създава два нови фонда за енергетика"}
{"url": "http://www.duma.bg/node/172972", "text": "Увеселителен парк във Франция назначи шест интелигентни черни гарвана, които да събират боклука в района му, съобщи Би Би Си. Птиците в \"Пюи дю Фу\" - популярно място за забавление в западната част на страната, са обучени да прибират цигарени фасове и други малки отпадъци, изхвърляни от посетителите. Пернатите пускат боклука в специална кутия, която в замяна им дава лакомства като награда за усилията. \nНе за пръв път гарваните демонстрират интелигентност. По-рано тази година учени създадоха вендинг машина, с която установиха способността на тези птици да решават задачи. За да получат лакомство от автомата, гарваните трябваше да пускат в отвора парче хартия с точно определен размер. След направения опит се оказало, че птиците не само могат да запомнят големината й, но дори разкъсвали с човките си по-обемни листа, за да ги напаснат към отвора на машината.   \n \t\n", "date": "2018.08.13", "title": " Назначиха гарвани за чистачи във френски увеселителен парк"}
{"url": "http://www.duma.bg/node/172974", "text": "Уникален международен светомузикален фестивал \"Circle of Light\" ще се проведе от 21 до 25 септември в Москва. На седем емблематични площадки ще бъдат излъчени спектакли, представляващи неповторима комбинация на светлина и музика с използване на най-съвременни технологии на създаване на видеосюжети. \"Заповядайте, ще е незабравимо!\", приканват организаторите.   \n \t\n", "date": "2018.08.13", "title": "Канят на празник на светлината и музиката в Москва"}
{"url": "http://www.duma.bg/node/172978", "text": "Рут Колева зареди с емоция и енергия многобройната танцуваща публика на площад \"Никола Вапцаров\". С първата си изява на тази престижна сцена певицата и нейният лайв бенд закриха ХХI Банско джаз фест. А в края на месеца - на 25 август, меломаните ще могат да ги гледат на Античния театър в Пловдив в съвместен концерт с Камелия Тодорова и Милица Гладнишка. \nДвете чуждестранни групи в последната вечер на фестивала пристигнаха след изяви на Нишвил джаз фест, който се провежда по същото време, и много музиканти през годините се изявяват и на двата форума благодарение на ползотворното сътрудничество между д-р Емил Илиев и Иван Благоевич. \nИскаме да създаваме музика, в която хората се влюбват, казаха Омар Хаким и Рейчъл Зи - тандем на сцената и в живота, всеки от които има солидна солова кариера и издадени албуми. Сега представят по света общия си проект \"Oz Experience\". И двамата са желани партньори на най-известни рок и джаз музиканти, Рейчъл Зи е свирила у нас с Питър Гейбриъл, а Омар идва за първи път. Разговарят с хората непринудено и с хумор, а музиката им е технически сложна и дълбоко философска, обемна, плътна и в същото време достъпна и ведра. Омар и Рейчъл излъчват хармония и взаимно уважение, тя обяснява съвършеното им творческо и житейско сътрудничество със стабилността на Водолея - той, и хъса на Козирога - тя. От голямо значение е ритъмът да достига до хората, казва Омар по повод известното твърдение, че барабанистът е лидерът, сърцето на всяка банда. Затова уважавайте барабанистите, но най-важният инструмент, цветът в една група е пианото, отбелязва с усмивка Рейчъл. И допълва, че българската музика е много интересна и сложна по отношение на ритъма. В изпълнението на \"Oz Experience\" в Банско на Омар и Рейчъл партнираха двама също така авторитетни инструменталисти: Линли Март - бас, и Джей Си Майар - китара. \n\"Джук джойнт роялс\" от Австрия свири в този състав от пет години, но вече има разнообразен репертоар, издаден албум - \"Jumpin` and Bluesin`\", със звукозаписна компания от Хамбург, и подготвя втори. Участието на фестивалите в Ниш и Банско е много ценно за групи като нашата, които не са толкова популярни, смята пианистът и бенд лидер Ерих Хербст, защото така много хора научават за нас. Музикантите, които изпълняват главно американски мелодии от 40-те и 50-те години, джъмп блус, а в последно време и свои авторски композиции, изнасят не много на брой концерти, но \"само на места, които ние избираме\". Тази година са гастролирали в Германия, Италия, Швейцария, Хърватия. Единственото ни желание е да забавляваме публиката, да правим хората щастливи, казват музикантите. \nВ изпълнението на \"Oz Experience\" в Банско на Омар Хаким и Рейчъл Зи партнираха Линли Март - бас, и Джей Си Майар - китара   \n \t\n", "date": "2018.08.13", "title": "Рут Колева и нейният бенд закриха ХХI Банско джаз фест"}
{"url": "http://www.duma.bg/node/172975", "text": "350 събития на всевъзможни места в и около града ще се случат идната година, когато Пловдив е Европейска столица на културата, а началото ще бъде на 12 януари с откриваща церемония. Пълната програма на проявите ще бъде обявена на 5 септември. Вече приключи и последната права, на която се състезаваха проекти, подадени от трите града, загубили надпреварата за титлата - София, Велико Търново и Варна. Те ще бъдат финансирани със средства от държавната субсидия, а идеята бе одобрена още преди избора на града-победител. Така 497 000 лв. бяха разпределени между 17 проекта, а кандидатите са били 40. Фондация \"Пловдив 2019\" определи средства и по още две конкурсни програми - \"В последния момент\" и \"Малки проекти за общностно развитие\". По първата програма бяха отделени 250 000 лв., а по втората - 400 000 лв., предаде БГНЕС.   \n \t\n", "date": "2018.08.13", "title": "350 събития организират в Пловдив през 2019 г."}
{"url": "http://www.duma.bg/node/172976", "text": "Празник на калоферската дантела се чества от 19 години, а денят му не е случаен - 15 август, Голяма Богородица. Сега обаче се очаква да е по-значим, защото предстои откриването на Център на калоферската дантела с постоянна експозиция. Това става възможно благодарение на проект по линията на фондация \"Пловдив 2019\". Центърът ще бъде в една от най-хубавите сгради на Калофер, част от мемориалния комплекс \"Христо Ботев\". Освен музейната част, в него ще се настани и кръжокът по плетене, който съществува от една година. Първообразът на калоферската дантела е брюкселската, образци от която са донесени в града от търговци още в края на ХIХ век.\n   \n \t\n", "date": "2018.08.13", "title": "Калоферската дантела ще има постоянен дом"}
{"url": "http://www.duma.bg/node/172977", "text": "Фотографската изложба на Мариета Ценова ще бъде открита на 14 август, вторник, от 18 ч. в Художествената галерия на Добрич. В експозицията авторката представя селекция от снимки, направени за онлайн списанието, базирано в Лондон - PerfectDay - издание за съвременна култура, архитектура и дизайн. Създадено е от Мариета Ценова - арт директор и фотограф. Като всяко списание, то е медиатор, който опосредства света за своите читатели. \nКъм съдържанието на всеки брой Мариета прави рекламни визии на продукти, обекти на дизайн, социални платформи, каузи, филми и книги. Те са различни от официалните и са част от идеята на списанието да създаде чрез съдържанието си представа за \"перфектен ден\", за калейдоскоп от \"малки неща\", които могат да придадат смисъл, за удоволствието непрекъснато да откриваш и споделяш таланта на другите. \nМариета Ценова работи като арт директор на свободна практика, дизайнер и фотограф. Завършва българска филология и музикална педагогика, специализира история на изкуството. В края на 90-те години е креативен директор, моден редактор и стилист на списание \"Егоист\". Преди това работи като куратор на Международното биенале на графиката във Варна. В последвалите години разширява творческите си търсения и влиза в ролята на креативен директор за списания, арт директор и стилист за рекламни кампании, дизайнер на костюми за театрални спектакли и филми, автор на корици на книги и музикални албуми. Преподава \"модни тенденции на XX век\" и \"стайлинг за списания\". Има над 15 самостоятелни фотографски изложби в България, Великобритания, Германия и Италия.     \n \t\n", "date": "2018.08.13", "title": "Фотографска изложба на Мариета Ценова в Художествената галерия на Добрич"}
{"url": "http://www.duma.bg/node/172994", "text": "От началото на октомври има голяма вероятност цената на природния газ у нас да се повиши с още над 14 на сто. Това показват прогнозни анализи, на държавния доставчик \"Булгаргаз\". Според Закона за енергетиката той е задължен да прави предварително подобни прогнози. Какво точно поскъпване дружеството ще внесе за одобрение в енергийния регулатор ще стане ясно но 10 септември. Възможно е да има промяна в окончателните разчети. Практиката показва, че Комисията за енергийно и водно регулиране (КЕВР), принудена от общественото недоволство, обичайно не одобрява механично предлаганите цени, а ги сваля малко надолу. Разчетите на \"Булгаргаз\" сочат, че цената на суровината през четвъртото тримесечие на 2018 г. трябва да е 458,44 лв. за 1000 куб. м, или 43,54 лв./МВтч (без цени за достъп, пренос, акциз и ДДС). Спрямо сегашната тарифа увеличението на цената при измерване на обема на доставките е 57,49 лв. за 1000 куб. м, или 14,34 %, а при цена за енергия - 5,75 лв./МВтч или 15,22%. \nОт \"Булгаргаз\" обясняват , че поскъпването се дължи на очакваните по-високи доставни цени на природния газ от внос, на по-високия курс на щатския долар спрямо лева, но и също така вкарва в цената негативния за финансите му ефект от това, че регулаторът одобри за третото тримесечие по-ниска от исканата цена на газа. \nПоследно КЕВР определи от 1 юли 2018 г. поскъпване с 10,8 на сто вместо с поисканите от \"Булгаргаз\" 18,05%. Комисията откри събрани в повече от \"Булгаргаз\" пари от предишни цени и реши сега да ги приспадне от тарифата, което предизвика недоволството на газовия доставчик. Той обвини регулатора, че не изчислява правилно надвзетия и недовзетия му приход и в сегашното повишение вкарва и несъбраните суми по цените, които според дружеството са по-ниски от тези, на които внася руския газ у нас. По закон, ако поскъпването на синьото гориво надвишава 5%, следва задължителна корекция и цените на топлоенергията и на тока, произвеждани от топлофикационните дружества. При поскъпването на природния газ през юли цената на парното се увеличи с около 7% средно за страната. Сега се очаква този процес да се повтори.   \n \t\n", "date": "2018.08.13", "title": "Газът може да поскъпне с 14% от октомври "}
{"url": "http://www.duma.bg/node/172985", "text": "Албания бе разтърсена от силно земетресение, което беше усетено във всичките й съседни държави. Земният трус е с магнитуд 5,1 по скалата на Рихтер и е регистриран в Централна Албания. Епицентърът му е на около 40 км от столицата Тирана, огнището му е на дълбочина 24 км. \nМинистерството на отбраната съобщи, че 67 къщи са повредени в Клос, Мат и Булкиза, но няма пострадали хора. \nСъобщава се за най-малко 15 вторични труса. \nЗеметресението е било почувствано силно в Тирана и по-голямата част на страната, а също така в Македония, Косово, Сърбия и Черна гора.   \n \t\n", "date": "2018.08.13", "title": " Трус в Албания разлюля Балканите"}
{"url": "http://www.duma.bg/node/172986", "text": "Най-малко десет души са пострадали при стрелба в британския град Манчестър, съобщава телевизия \"Скай нюз\". \n\"Няколко души са приети в болница с травми с различна степен на тежест, но техният живот не е застрашен\", съобщава телевизията, позовавайки се на местната полиция. \nНяколко часа преди кървавия инцидент в района на Мос Сайд се е състоял Карибски карнавал. \nПо данни на телевизията полицията е получила сигнал за стрелба в района на Мос Сайд в Манчестър и е пристигнала там в 4,30 часа българско време. Повече подробности за инцидента за момента не са известни. Води се разследване.   \n \t\n", "date": "2018.08.13", "title": "Стрелба в Манчестър"}
{"url": "http://www.duma.bg/node/172988", "text": "Вашингтон натиска Лондон срещу Иран \nСАЩ призоваха Великобритания да се откаже от подкрепата си за ядреното споразумение с Иран и вместо това да се присъедини към Вашингтон в противопоставянето на заплахата, която представлява Техеран. От Лондон обаче припомниха позицията на министъра за Близкия изток Алистър Бърт, който наскоро отхвърли варианта Великобритания да се присъедини към САЩ. \nЕстонците с безплатен транспорт \nЕстонците скоро ще имат изцяло безплатен градски и междуградски транспорт. Услугата бе въведена преди 5 г. в столицата Талин, но само за столичани. За гостите на града транспортът е все още платен. Идеята е в цялата страна той да бъде безплатен. От 1 юли бяха въведени безплатни междуградски автобуси между различните окръзи. \nЕвакуираха пристанището в Антверпен \nБелгийските власти обявиха евакуация на пристанището на Антверпен заради пожар в склад с никелов сулфид. Кораби и предприятия се евакуират в радиус от 1,8 км от зоната на пожара, над която се стеле облак от токсичен дим, опасен за човешкото здраве. На местните жители е препоръчано да не отварят прозорците и вратите на домовете си. Причините за пламването на огъня не се съобщават. \nТалибаните почти превзеха Газни \nНад 100 души са загинали, а други 133 са били ранени при нестихващите боеве в Газни, Източен Афганистан, където талибаните се сражават с правителствените сили. Талибаните са превзели по-голямата част от града, само щабът на полицията, офисът на губернатора и няколко обществени служби в Газни са под контрола на правителството. Оръжеен склад се взриви в Сирия \nНай-малко 12 цивилни са загинали и десетки се смятат за безследно изчезнали след експлозия в склад за оръжие в жилищен район на провинция Идлиб в Сирия. Засега не са известни причините за взрива, предизвикал срутването на две сгради в тази провинция в Северозападна Сирия. \n   \n    \n \t\n", "date": "2018.08.13", "title": "Кратки новини"}
{"url": "http://www.duma.bg/node/172987", "text": "Германският канцлер Ангела Меркел смята за нежизненоспособно действащото в ЕС Дъблинско споразумение, според което за бежанеца е отговорна държавата, в която той е влязъл най-напред. \n\"На теория нито един мигрант или бежанец не трябва да стигне до Германия. Но това не отговоря на действителността. Всички страни в Европа трябва да изработят справедлива система и да организират съвместно връщането преди всичко на онези хора, които не могат да останат на (европейска) територия\", изтъкна Меркел. \nТя сподели своето виждане за бъдещата мигрантска политика на ЕС след преговори с испанския й колега Педро Санчес в Санлукаре де Барамеда. \n\"Всяка държава има определени очаквания и ЕС трябва съвместно да работи върху темата за връщането (на бежанците). Онези, които имат право да останат, трябва да бъдат справедливо разпределени между страните от ЕС. Засега не сме намерили решения. Но сме убедени, че ни е необходима справедлива система за разпределение\", добави гостенката. Тя определи мигрантския проблем на Европа като \"общо предизвикателство за всички\" и добави, че това предизвикателство \"не може да бъде свързано с географското положение на една или друга страна\". \"Това не е проблем на едва, две или три страни, защото за всички нас е изгодно свободното движение в ЕС. Всички трябва да поемат отговорност и да работят за търсене на решение\", изтъкна още тя.  \nМеркел посети Испания, защото от 11 август влезе в сила двустранно споразумение между Берлин и Мадрид. Бежанците, които са подали в Испания молба за убежище в Германия и впоследствие са задържани на германско-австрийската граница, може да бъдат върнати обратно от Берлин в рамките на 48 часа. Германските власти искат да постигнат подобни договорености с Гърция и Италия. \nВ същото време Санчес и Меркел обявиха обща инициатива за подпомагане на Мароко, за да се намали мигрантският поток към Испания. Тази година в страната са влезли 23 000 мигранти. Двамата премиери посочиха, че първите стъпки в новата им инициатива ще бъде помощ за преодоляване на пропастта на социалното неравенство. Меркел напомни, че подобни споразумения ЕС има с Либия и Турция, водят се преговори с Тунис, предвиждат се разговори и с Алжир, и с държави като Сенегал, откъдето са немалка част от мигрантите. \nВ рамките на тази инициатива само за 4 дни Мароко прехвърли 1800 мигранти от лагери край Средиземноморското крайбрежие на страната към градове с по-добри условия за живот. \"Това е част от операция за борба с нелегалната миграция\", съобщи представител на местните власти в Танжер. \nМеждувременно в края на седмицата край бреговете на Либия бяха спасени 116 мигранти, опитващи да стигнат до Европа с корабче. От тях 67 бяха непълнолетни без придружители, повечето от които са родом от Сомалия и Еритрея. \nПак в края на седмицата ЕС оповести, че ще предостави на Босна и Херцеговина (БиХ) 6 млн. евро, за да се справи страната с наплива от мигранти, които преминават през нея на път за Западна Европа. Помощта цели да съдейства на бедната балканска държава в осигуряването на жилища и други базови услуги за хилядите бежанци и мигранти. Отделно сумата ще се използва от правителството, за да се справи с трафика на хора и да се засили граничният контрол. От началото на януари в БиХ са влезли нелегално 10 000 мигранти, показват последните данни на правителството в Сараево. Над 60% от тези хора са влезли в Хърватия, която е страна членка на ЕС, разкри босненският министър на сигурността Драган Мектич. \n    \n \t\n", "date": "2018.08.13", "title": " Меркел иска справедливо разпределение на мигрантите "}
{"url": "http://www.duma.bg/node/172984", "text": "Националното управление на САЩ за аеронавтика и космически изследвания (НАСА) изведе автоматичната станция \"Паркър солар проуб\" за изучаване на Слънцето. \nКосмическият апарат се отправи на пътешествието с помощта на тежката ракета-носител Делта-4, която стартира от космодрума на Кейп Канаверал, щата Флорида. \nАмериканските учени очакват сондата, в която има научна апаратура, да предостави нови данни за процесите в слънчевата атмосфера, които са важни за живота на Земята. В края на мисията на сондата, чийто живот е планиран за осем години, тя ще се приближи към единствената звезда в Слънчевата система на разстояние около 6 милиона километра. Такъв \"близък\" контакт досега не е осъществен от нито един космически апарат. \nПроектът \"Паркър солар проуб\" е на стойност 1,5 милиарда долара. \n    \n \t\n", "date": "2018.08.13", "title": "НАСА изстреля сондата Паркър"}
{"url": "http://www.duma.bg/node/172983", "text": "Американската агрохимическа компания \"Монсанто\" ще плати $290 млн. на градинаря Диън Джонсън, който твърди, че заради боравенето с хербицида \"Раундап\" е развил рак в последна фаза. Такова е решението на съдебното жури, взето в петък. \nПо думите на адвоката Тимъти Литценбург клиентът му искал от \"Монсанто\" компенсация от $439 млн. Като градинар в няколко училища на Сан Франциско, щата Калифорния, 46-годишният Джонсън е използвал хербицида \"Раундап\" от 20 до 30 пъти годишно. От 2012 г. той два пъти случайно бил подложен на въздействието на хербицида, произвеждан от \"Монсанто\". През 2014-а Джонсън бе диагностициран с рак на кръвта. \nСтава дума за стотици подадени в САЩ искове, в които \"Монсанто\" е обвинена в преднамерено укриване на сведения за канцерогенността на \"Раундап\", известен още като глифосат. Впоследствие всички тези искове бяха обединени в едно дело и изпратени в съд на Сан Франциско. Джонсън е един от 800-те ищци, които твърдят, че глифосатът, използват срещу плевелите в селското стопанство, може да предизвика рак. В \"Монсанто\" отхвърлят тези твърдения с довода, че многобройните експертни изследвания не потвърждават опасността от глифосат за здравето на човека. \nПрез септември 2017-а американската Агенция по охрана на околната среда след дълги изследвания стигна до извода, че глифосатът, широко използван в селското стопанство в целия свят, не предизвиква ракови заболявания. \nНо Международната агенция за изучаване на рака, която е част от Световната здравна организация, го класифицира през 2015-а като вещество, което вероятно може да оказва канцерогенно въздействие върху човека.   \n \t\n", "date": "2018.08.13", "title": "\"Монсанто\" ще плати $290 млн. на градинар заради \"Раундап\""}
{"url": "http://www.duma.bg/node/172989", "text": "Едностранните действия на САЩ срещу Турция подкопават американските интереси и принуждават Анкара да търси нови съюзници. Това заяви турският президент Реджеп Тайип Ердоган в статията за в. \"Ню Йорк таймс\". \n\"Във времена, когато злото продължава да се крие по целия свят, едностранните действия на САЩ, нашият съюзник в течение на десетилетия, спрямо Турция ще послужат единствено за подкопаване на американските интереси и сигурност. Докато не е късно, Вашингтон трябва да се откаже от погрешните виждания, че нашите отношения могат да бъдат асиметрични, да осъзнае факта, че Турция има алтернативи. Неспособността да се откаже от тенденцията за едностранен подход и неуважение ще ни принудят да започнем да търсим нови приятели и привърженици\", посочва Ердоган. \nТой отбелязва също така, че \"през последните години разногласията често са изпитвали стабилността на нашите отношения\" и че усилията на Турция да промени тази тенденция са се \"оказали безрезултатни\". \"Ако САЩ не започнат да уважават суверенитета на Турция и не докажат, че разбират предизвикателствата, стоящи пред нашия народ, нашето партньорство може да се окаже заплашено\", смята турският лидер. \nОтношенията между двете страни се изостриха заради решението на американския президент Доналд Тръмп да увеличи митата за вноса на алуминий и стомана от Турция до 20% и 50% съответно. Това стана известно на 10 август. Решението провокира рязък спад на турската лира. \nДруг препъникамък в отношенията е въпросът за спазването на човешките права, включително и заради ареста на американския пастор Андрю Брънсън от турската полиция. \nЕрдоган обаче отхвърля твърденията, че страната му се намира във валутна криза, определяйки спада на труската лира като \"волатилност\". Според него, тези, които са планирали свалянето на правителството чрез опита за преврат през 2016 г., сега се опитват да ударят страната през нейната икономика. Той обеща да отвърне на удара. На митинг в град Ризе Ердоган обяви, че е готов да използва националната валута в търговията със своите партньори. \"Подготвяме се да търгуваме в национални валути с Китай, Русия, Иран и Украйна, с които имаме най-голям стокообмен. Ако европейските страни искат да се освободят от натиска на долара, ние сме готови да търгуваме с тях по същия начин\", каза той.     \n \t\n", "date": "2018.08.13", "title": "Ердоган ще сменя САЩ с нови съюзници"}
{"url": "http://www.duma.bg/node/172990", "text": "Мащабен антиправителствен протест се проведе за втора поредна вечер в центъра на Букурещ. Тълпата поиска оставката на кабинета и предсрочни избори. До сериозни инциденти и сблъсъци с органите на реда на площад \"Виктория\" не се стигна. Само един човек е арестуван, на други 12 прилошало. Твърде разнопосочна е информацията за броя на присъстващите. Според агенция „ Аджепрес“ на площада е имало 15 000 души. Други румънски медии твърдят, че са близо 40 000. \nИсканията на протестиращите бяха за разпускане на парламента, предсрочни избори и независима съдебна власт, създаване на еднокамерен парламент от 300 сенатори, от които 100 да са представители на диаспората (румънци във Франция, Италия, ФРГ, САЩ и др. страни). Хората са недоволни от данъчната система и пенсионната реформа, системата за социална помощ. Те настояват за развитие на икономиката, селското стопанство и предприемачеството, електронно гласуване. \nНедоволните скандираха \"Без насилие\", \"Единство\", \"Оставка\", \"Крадци\". Някои от протестиращите излязоха на площада с децата си. \nПлощадът беше изпъстрен както с националния флаг, така и с такива на други страни. Чуваха се антиправителствени лозунги и вувузели. Демонстрантите светнаха с мобилните си телефони и пяха близо 10 минути химна на Румъния, а някои раздаваха червени рози на полицаите. На фасадата на една от сградите с проектор беше изписано послание за оттегляне на премиера: \"Дънчила, оставка!\", допълват БНР и ТАСС. \nСъботният протест премина сравнително спокойно за разлика от този в петък, когато бяха ранени над 450 души, включително 35 представители на силите на реда. \n\"Дойдох, след като видях какво се случи в петък по телевизията - бруталността на полицията срещу мирни хора\", коментира пред АФП един от протестиращите - 64-годишният Флореа Тоадер, загърнат с националния флаг. \"Децата ми работят в Испания и биха искали да се върнат, но засега това не е възможно. Политиците се интересуват само от себе си и не правят нищо за никого\", смята той. \nСлед размириците президентът на Румъния Клаус Йоханис осъди \"жестоките\" действия на жандармерията и поиска генералната прокуратура да разследва и установи личността и степента на вина на тези, които са участвали в провокациите по време на протеста. \nУправляващата в Румъния Социалдемократическа партия (СДП) от своя страна настоя президентът Клаус Йоханис да поднесе официално извинения заради критиките му към полицията. \n„Проведената в петък антиправителствена акция в Букурещ – това е атака срещу конституционния ред в Румъния, което е недопустимо“, коментира лидерът на партията и говорител на Камарата на депутатите (долната камара на парламента) Ливиу Драгня. Той нарече опасно изказването на президента Клаус Йоханис. \nКритики към Дънчила обаче дойдоха и от Европа. \"Осъждаме сблъсъците в Букурещ, очакваме пълни обяснения\", заяви австрийският канцлер Себастиан Курц. Той настоя румънските власти да защитават безусловно правото на свободно изразяване на гражданите. \nПротести в събота имаше и в други румънски градове като Клуж, Сибиу, Тимишоара и Констанца.     \n \t\n", "date": "2018.08.13", "title": " Румъния отново се бунтува  "}
{"url": "http://www.duma.bg/node/173001", "text": "За прокурорски проверки в Българската агенция за безопасност на храните (БАБХ), както и за оставката на земеделския министър Румен Порожанов настояват от БСП. Секретарят на ПГ \"БСП за България\" Кристиан Вигенин обясни от Варна, че Порожанов трябва да бъде отстранен заради скандалите около конкурса за избор на фирма, която да доставя препарати за диагностика на чума по дребните преживни животни. Според Вигенин премиерът Бойко Борисов също трябва да поеме политическа отговорност. \nКакто ДУМА вече писа, за доставчик на тестерите за чума бе избрана спешно регистрирана компютърна фирма. Процедурата е открита на 31 юли 2018 г. от БАБХ, а за участие е поканена само \"Глобул вижън 2018\". Фирмата е регистрирана на 29 юни - осем дни след като БАБХ обяви, че е открито първото огнище на чума по преживните животни и ден преди директорът на БАБХ д-р Дамян Илиев да издаде заповед за изтребването им. \"Глобул вижън 2018\" се занимава с продажба на компютри, хардуер и периферни устройства. Неин собственик е 28-годишният Никола Явахчов, който работи на наказателен паркинг на столичната общинска фирма Център за градска мобилност. Поръчката бе за близо 340 хил. лв. без ДДС. \n\"Ще проверя случая и ако са направили такъв заход, ще анулирам конкурса и ще ги изгоня. Това мога да го обещая. Отговорът ми може да бъде получен до края на деня. Не искам всеки ден да се обясняваме на кого ли не за такива гадове\", закани се Бойко Борисов след избухването на скандала. Часове по-късно от БАБХ обявиха, че прекратяват поръчката по премиерско нареждане. \nПоръчката за тестове за чума по дребните преживни животни е поредният цирк и подигравка с хората, които загубиха поминъка си в Странджа, възмути се Вигенин. Той отбеляза, че за пореден път става въпрос за липсата на контрол върху БАБХ, безнаказаността, с която действа и за липсата на съдебен контрол върху решенията й. В следващия политически сезон комисията по земеделие в НС трябва да се занимае с този проблем, категоричен бе депутатът. \n\"Тези добре информирани и предприемчиви млади хора, които регистрират фирми и малко по-късно получават апетитни парчета собственост или поръчки, са цирк, който ни се разиграва редовно в България в различни институции, по различни начини. Не може случаят с \"Глобул вижън\" 2018, и 28-годишния собственик Никола Явахчов да отмине просто така\", заяви Вигенин. Той смята за подозрително и забавянето за взимане на вторите проби по оцеляващите стада в Странджа. \"Дали причината за всичко това не са опитите да се намери още един начин за източване на европейски и национални средства, заподозря той. БСП настоява прокуратурата да се самосезира по поръчката за тестерите, както и да провери всички обществени поръчки, които са правени в от БАБХ през последните години от БАБХ. Той отбеляза, че не е ясно как се подбират фирмите, които дезинфекцират по границата, нито защо вместо търг е имало пряко договаряне с конкретна фирма. \nБСП пита Борисов, ако всичко с поръчката е изрядно, както твърди БАБХ, защо иска тя да бъде спряна. \"Направен ли е анализ, кое е най-изгодно за България? Какъв е проблемът да се обяви нормална поръчка, на която да се явяват повече фирми и да бъде определена най-адекватната цена? Готов ли сте да инициирате цялостна проверка на дейността на БАБХ? Готов ли сте да поемете Вие или министър Порожанов политическата отговорност за несправяне и за очевиден опит за източване на средства, да подадете оставка и да се направи цялостен преглед на тази агенция?\", са другите въпроси, които БСП отправя към премиера. \nПрезидентът Румен Радев призова вчера изпълнителната власт да вземе ясно и категорично решение по повод бъдещето на обществената поръчка на БАБХ за препарати срещу чумата по животните. Той коментира, че съмненията по казуса са породени от \"ясен симптом, показателен за работата на много ведомства и институции\".   \n \t\n", "date": "2018.08.13", "title": " БСП настоя за прокурорски проверки в БАБХ  "}
{"url": "http://www.duma.bg/node/172997", "text": "От 2529 на 2683 се увеличават случаите на интоксикирани с психоактивни вещества само за 3 месеца. Това сочат данни на Националния център за обществено здраве и анализи от двете тримесечия на т.г. За този период обаче са намалели регистрираните случаи на отравяне с алкохол на деца до 15 г. - от 119 на 99. Докато регистрираните случаи на момчета намаляват от 86 на 55, то при момичетата са регистрирани с 11 случая повече на алкохолни интоксикации. \nАко през първите 3 месеца на т.г. отровилите се от прекомерна употреба на наркотици деца до 15 г. са 25, то за 3 месеца регистрираните стават 39. \nПродължава тенденцията най-голям да е броят на интоксикираните с алкохол мъже над 18 г., които за първите 6 месеца на годината са 3099, следвани от жените, които обаче са около 5 пъти по-малко. \nДУМА припомня, че по-рано от НЦОЗА бе съобщено, че у нас коефициентът на регистрираната консумация на алкохол е по-висок от средния за Европейския регион на СЗО и е 12 л чист алкохол годишно на човек.      \n \t\n", "date": "2018.08.13", "title": " Увеличават се отровените с алкохол и наркотици"}
{"url": "http://www.duma.bg/node/172998", "text": "Едва 16 568 души са работещите във Видин през юни, сочат данните на НСИ. Най-много са заетите в София - 763 978 души, следват пловдивчани с 223 103 души, варненци със 159 100 души и бургазлии със 137 085.  \nС 42,6 хил. повече в сравнение с първото тримесечие на т.г. са наетите по трудово и служебно правоотношение към края на юни 2018 г. Очаквано през летните месеци се увеличават наетите в хотелиерството и ресторантьорството, селското, горско и рибно стопанство, както и в строителството. Най-голямо е намалението на наетите в дейност \"Образование\". От НСИ поясняват, че наетите в първото полугодие на т.г. са с 13,7 хил. повече в сравнение със същия период на 2017 г. \nСредната брутна месечна работна заплата за април 2018 г. е 1145 лв., за май - 1110 лв., а за юни - 1119 лв. Най-голямо увеличение на заплатите е регистрирано в селското, горско и рибно стопанство (с 9,8%), в строителството с 8,2%, и във финансови и застрахователни дейности с 6,7%. С най-големи възнаграждения са хората, които работят в областта на създаването и разпространението на информация и творчески продукти и далекосъобщения - средно с 2663 лв. В дейностите по финанси и застраховане средната заплата е 1922 лв., а в производството и разпределението на електрическа и топлинна енергия и на газообразни горива - средно 1821 лв. Средно с 39 лв. е по-висока средната заплата на работещите в хуманното здравеопазване и социални дейности през второто тримесечие в сравнение с първото - от 1100 лв. се увеличава на 1149. За същия период обаче заплатите на заетите в образованието се увеличават с 68 лв. В областта на професионалните дейности и научните изследвания за 3 месеца заплатите средно от 1592 лв. стават 1661 лв. Сериозен е ръстът на възнагражденията на работещите във финансови и застрахователни дейности от 1801 лв. скачат на 1922 лв. (средно със 121 лв.), докато при заетите със създаване и разпространение на информация и творчески продукти увеличението е само със 79 лв. Най-нископлатени остават хотелиерите и ресторантьорите средно с 697 лв. и строителите с 887 лв. средна заплата за второто тримесечие.  \nЗапазва се тенденцията средната брутна месечна заплата да е по-висока в обществения, отколкото в частния сектор.     \n \t\n", "date": "2018.08.13", "title": "Областният град с най-малко работещи през юни е Видин  "}
{"url": "http://www.duma.bg/node/172995", "text": "Три деца от шабленското село Спасово изчезнаха в морето в събота. Телата им бяха изхвърлени вчера.  В морето на неохраняван плаж са влезли първоначално четири деца на възраст между 12 и 15 години, но само едно от тях успяло да излезе на брега и да повика помощ. На мястото на инцидента е пристигнал спасителят от охраняемата зона, но трите деца повече не са били видени в морето. Екипите на граничната полиция и района за управление на МВР в Шабла също не са успели да открият хлапетата. Издирването продължи и вчера, като бе съпътствано от силен североизточен вятър, който предизвиква опасни вълнения. Около обяд морето изхвърли две от децата, а по-късно и третото.   \n \t\n", "date": "2018.08.13", "title": "Три деца се удавиха край Дуранкулак"}
{"url": "http://www.duma.bg/node/173000", "text": "Дунава и Черно море стават зона на изключителен конфликт и много усилия трябва да полагаме българските политици на всички нива, да не се допуснат в Черно море военни действия. Подготвени сме, но ролята на тази подготовка е да бъде възпирана възможността за конфликт. Ще използваме цялата си дипломация и енергия да ги запазим и само да участваме в учения. Това коментира в събота премиерът Бойко Борисов, който участва в тържественото събрание по случай 139-годишнината от създаването на Военноморските сили във Варна. \nБорисов отбеляза, че силен е този политик, който върне живи и здрави войниците и не ги вкарва във война. Добра война няма, има герои - да си ги запазим живи и здрави, добави той. Според премиера българските военни се справят прекрасно в мащабните учения с международно участие и в съюзническите операции. \nДен по-късно и президентът коментира ситуацията в Черноморския регион. Той обаче призова да не \"говорим за конфликти в Черно море\". \"Да, има конфронтиращи се сили по политически и икономически интереси, но нека не говорим за конфликти. Всички държави полагат усилия да избегнат конфликтите в Черно море, както и нашите Военноморски сили. Нека не спекулираме\", призова държавният глава. \n    \n \t\n", "date": "2018.08.13", "title": " Борисов съзря \"изключителен конфликт\" край Дунав и Черно море"}
{"url": "http://www.duma.bg/node/172999", "text": "Младежите от БСП в София настояват на всяко дете, което не е намерило място в яслите в града, да бъде отпусната финансова помощ. \"Недопустим е недостигът на места в детските ясли в София. За съжаление кметът Йорданка Фандъкова и нейният екип не могат да се справят с този проблем вече 10 години. Това говори за липса на управленска визия\", категоричен е председателят на Младежкото обединение в София Петко Димитров. Вчера пред Столичната община МО започна символичната акция \"Място за всяко дете\". Така младите социалисти отбелязаха Международния ден на младежта и изпратиха отворено писмо до Фандъкова. \nСпоред Димитров е важно всеки млад човек, когато реши да има деца, да получи подкрепата на общината, в която живее. В отвореното писмо до Фандъкова младежите са направили конкретни предложения за решаване на проблема с недостига от над 4000 места в детските ясли в столицата. Едно от тях е целева финансова помощ за млади родители до 29 г., които учат или работят и за чиито деца в яслена възраст няма места. Според младежите приоритетно трябва да се изградят детски ясли спрямо нуждите на столичните райони, както и да се реши проблемът с недостига на квалифициран медицински персонал в яслите чрез справедливо и достойно заплащане. \n\"Кметът Фандъкова се хвали, че Столичната община има рекорден бюджет от милиард и половина лева, а продължава да не решава трайно този важен за младите хора въпрос\", припомни Николай Николов от групата на БСП в СОС. Според него общината трябва да подкрепя и стимулира младите родители, а не да създава пречки пред отглеждането на деца.   \n \t\n", "date": "2018.08.13", "title": "МО в София предлага помощи за деца без място в ясла"}
{"url": "http://www.duma.bg/node/172996", "text": "Днес в 11 ч. отварят за пореден път офертите за обществената поръчка за доставка на 400 линейки, а до петък в 17,30 ч. са постъпили предложения от 7 фирми, съобщиха от здравното министерство. Това е поредното отваряне на оферти. В края на май бе второто спиране на поръчката, след като \"Вайнман Технолоджи\" ЕООД, регистрирана със 100 лв. капитал на 26 април т.г., подаде жалба в КЗК. Преди това жалбата не бе разгледана от Комисията заради невнесена от жалбоподателя държавна такса. След 20 юни КЗК отхвърли оплакването на \"Вайнман Технолоджи\", но след дни фирмата подаде жалба във ВАС. Съдът обаче бе възпрепятстван да образува производство, тъй като жалбоподателят продължаваше да не внася дължимата държавна такса, а фирмата не бе открита на посочения адрес, за да й бъде връчена призовка. Дни след като в началото на юли ВОС остави без уважение молбата на жалбоподателя, МЗ възобнови търга. Към края на юли обаче в КЗК постъпи жалба от \"Амбюланс илк иардъм ве хастахане чихазларъ ве тисислер санай тик\". Фирмата искаше временно спиране на процедурата, тъй като бил \"недостатъчен срокът за изготвяне на оферти\". Тогава юристите от МЗ установиха, че текстовете на жалбата са идентични с тази на \"Вайнман Технолоджи\". Обществената поръчка не бе отменена, тъй като според новите изменения на ЗОП, когато с жалбата е поискана временната мярка, процедурата за възлагане на обществена поръчка спира от уведомяване на възложителя за образуване на производство от КЗК. До момента обаче не е образувано производство, поради което процедурата може да продължи, освен ако междувременно КЗК не образува производство по жалбата. \nДУМА припомня, че 400-те линейки са част мащабния проект за модернизация на спешната помощ, за което България получи от еврофандовете 163 млн. лв. още в началото на 2015 г.      \n \t\n", "date": "2018.08.13", "title": "Седем фирми се борят за доставката на линейки"}
{"url": "http://www.duma.bg/node/173006", "text": "За допълнителен анекс към Договора за добросъседство с Македония настоя  . Той е провокиран от думите на македонския премиер Зоран Заев, че Илинденското въстание е само на македонците. Според Радев клаузите от договора могат да бъдат включени в глава 35 от преговорния процес на Македония за членство в ЕС. Той подчерта, че България така и не е получила извинение от Заев. За Радев липсата на адекватна реакция от страна на правителството е необяснима. \n\"Неприемливо е евроатлантическата перспектива на Македония да е за сметка на българската история, идентичност и суверенитет. Не може дългосрочните интереси на България да стават жертва на мимолетен политически пиар\", заяви държавният глава. \n    \n \t\n", "date": "2018.08.13", "title": "Президентът иска анекс към договора с Македония "}
{"url": "http://www.duma.bg/node/173002", "text": "Жителите на Силистра се оплакват от шума, мръсния въздух и мръсни междублокови пространства. Натовареният трафик на преминаващите тирове през града продължава, алармират от дунавския град. Хората се жалват, че са подложени на непрекъснат тормоз от преминаващите за Румъния камиони. Според тях само за денонощие през август през граничния пункт на Силистра преминават над 150 леки и над 100 тежкотоварни автомобила. \n\"Трясъкът на камиони стана непоносим. През август проблемът се усложнява, защото много от туристите от другите държави отиват и се прибират от Българското Черноморие. Шумът е непоносим. Този проблем трябва да се реши от държавата\", коментират жители на Силистра. \nЗаради шума от камионите и автомобилите, силистренци искат в края на август среща с областния управител Ивелин Статев. Досега бяха организирани четири протеста срещу преминаването на ТИР-овете по улиците на града, но проблемът все още остава нерешен. \nОт своя страна шофьорите на камионите също недоволстват. Те се оплакват от мизерните условия, при които са принудени да чакат на входа на Силистра. \"Спират ни в края на града, няма магазини, тоалетни, водата ни свършва, горещо е\", разказват шофьорите.   \n \t\n", "date": "2018.08.13", "title": " Жители на Силистра се оплакват от шум и мръсен въздух"}
{"url": "http://www.duma.bg/node/172979", "text": "МЕЖДУНАРОДЕН ДЕН НА ЛЕВИЧАРИТЕ. Отбелязва се от 1984 г. по инициатива на Международната конфедерация на леворъките хора като форма на протест, че светът е устроен за десноръки. Според неофициалната статистика 10 на сто от хората на Земята са леворъки. 1826 - В СОПОТ СЕ РАЖДА НЕДЕЛЯ ПЕТКОВА, ПРОСВЕТИТЕЛ (УМИРА 1894 Г.). Известна е като баба Неделя, родоначалник на девическото образование в България. Учителства из цялата страна, основава женски училища в София, Велес, Солун и др. Участва в борбата за църковна национална независимост. По молба на Васил Левски извезва знамето на БРЦК. По време на Априлското въстание (1876) ушива знамето на въстаниците от Пиянечко. След Освобождението разгръща просветна дейност в Родопите. 1912 - ПЪРВИ ПОЛЕТ НА САМОЛЕТ НА БЪЛГАРСКАТА ВОЕННА АВИАЦИЯ НАД СОФИЯ. Поручик Симеон Петров (р. 1888 г.) пилотира аероплана \"Блерио XI\". Дипломираният във Франция пилот завършва най-реномираната летателна школа в Европа по онова време. Той е и първият летец в света, успешно приземил самолет при внезапно спиране на мотора в полет над Париж на 4 юни 1912 г. Петров изпълнява и първата нощна бомбардировка по време на Балканската война на 7 ноември 1912 г. над Истанбул. През 1938 г. създава дружеството \"Симонавия\", което внася от Франция грамофонни плочи, а по-късно организира производството им в България. Марката на плочите е \"Орфей\". През 1947 г. то е преименувано на \"Балкантон\", а Симеон Петров умира през 1950 г., забравен от всички. 1926 - РАЖДА СЕ ФИДЕЛ КАСТРО, КУБИНСКИ ПОЛИТИК И ДЪРЖАВНИК (УМИРА 2016 Г.). Водач на революцията в Куба (януари 1959 г.), министър-председател, председател на Държавния съвет, първи секретар на ЦК на Кубинската комунистическа партия. През лятото на 2006 г. поради здравословното си състояние Фидел прехвърля временно правомощията си на по-малкия си брат Раул Кастро. През февруари 2008 г. обявява, че не желае и няма да приеме нов мандат на президент. На 24 февруари 2008 г. напуска всички държавни длъжности, а Народното събрание на Куба избира Раул Кастро за председател на Държавния съвет на Куба. На 19 април 2011 г. Кастро напуска и поста първи секретар на управляващата партия.  1961 - ИЗДИГНАТА Е БЕРЛИНСКАТА СТЕНА. Част от границата между ФРГ и ГДР, отделяща Западен Берлин от източната част на града. Един от най-известните символи на Студената война, при опит да я преминат умират около 200 души. Преобразуването на стената и обособяването й като гранична зона продължава до 1975 г. В напълно завършения си вид тя се състои от 45 хил. бетонни блокове с размери 3,6 на 1,5 м. През 1989 г. Берлинската стена става символ на промените в Източна Европа - тя се превръща в километрова \"изложба\" на графити. Стената е разрушена на 9 октомври 1989 г.   \n \t\n", "date": "2018.08.13", "title": "Датата"}
{"url": "http://www.duma.bg/node/172980", "text": "\n  \nСъвременното човечество е свидетел на рухването на основните политически митове от средата на ХVІІІ в. насам. Началото е ознаменувано с постепенното намаляване ролята на партиите с неолиберална насоченост. Политическите партии като регулатори на политическата власт - с това започва възвръщането на гражданското общество, заменено в продължение на 200 години с партокрация, което по същество представлява накърняване на демокрацията. Основният порок на политическите партии, рожба на тази порочна система, е в техния главен принцип, който се проявява в две форми: власт на всяка цена с всички средства и безумна алчност за богатство и власт.  \nСилно уязвими от тяхната власт, основана на политиката на мултикултурализма, се оказаха  редица постсоциалистически страни.  \nДнес сме свидетели на  преоценка на порочните постулати  на неолиберализма и възраждане на принципа за доминиращото значение на националните ценности с общочовешко значение.  \nСлед присъединяването на страната ни към НАТО през 2004 г. и членството й в ЕС от 1.01.2007 г. нацията сякаш загуби визия за бъдещето, което можем да завещаем на идните поколения. Днес става все по-очевидно, че от 2008 година насам богатството на най-богатия 1% нараства средно с 6 процента годишно - много по-бързо от растежа с 3% на богатството на останалите 99% от световното население. (Майкъл Сл. Най-богатият 1% ще притежава 2/3 от световното богатство до 3030 година. - Земя, 13.04.2018, с. 17).   \nАнализирайки възгледите на американския сенатор Бърни Сандърс, българският проф. Боян Дуранкев цитира неговата мисъл, съгласно която \"Алчността и безмилостният капитализъм не са икономическият модел, който би трябвало да прегърнем. Можем да направим нещата по-добре\"- Дуранкев, Б. Ще правим Америка отново велика  (само за 1%). - Земя, 8.06. 2018, с. 8; Баева, И. Днешна България е последица от господстващия неолиберализъм. - Земя, 28.06.2018, с. 8; Ангелов, И. Престъпната приватизация докара до национална катастрофа. -Земя, 30.11. 2017, с. 8-17). Ирационалната същност на тази система се подчертава дори от апологети на евроатлантическата глобална стратегия, която за целите на манипулирането на наивници се нарича \"европейски ценности\": \"Нужна е нова социална справедливост както и да се балансират възможностите на отделната личност спрямо колективния интерес. Забогатяването на едни не бива да става за сметка на други\". (Бжежински, Зб. Интервю за списание \"Мениджър\" от 6.01.2014 г.)  \nПри тези условия народът започва да изпитва остра потребност от нов Обществен договор, който да гарантира национален консенсус и ясна визия за обозримо бъдеще на Родината. Идеята на апостола на свободата Васил Левски за \"чиста и свята република\" в най-голяма степен задоволява потребностите на новото време, когато нацията се нуждае от единение. Практическото осъществяване на тази идея предполага органично съчетаване на демократичния принцип с традиционните и вътрешно специфични за българската духовност добродетели, като свободомислие, хуманизъм, милосърдие, задружност, колективизъм, толерантност и уважително отношение към многообразието на духовните изяви на всеки индивид. Независимо от различията между хората, в зависимост от тяхната вяра и културно-битови особености, те са равни пред постиженията на демокрацията и българските национални идеали.  Постигането на тази цел е невъзможно  в условията на тотална конфронтация и противопоставяне, омраза и неизживени етнически или религиозни предразсъдъци, нужни на политици с болни амбиции. За изхода от тази действителност някои анализатори предлагат \"смяна на системата\", разбирайки очевидно под система сегашния модел на развитие. Други препоръчват дилемата: дали да продължим да бъдем сателит, или за първи път в най-новата история България да се превърне в реален съюзник с позиции и достойнство. Трети посочват социалната държава за алтернатива на днешния модел, който ни е наложен от ЕС. Всички те в една или друга степен водят до заключението за необходимостта от обединените усилия на всички обществени сили, устремени към разцвет на икономиката и общонародно благосъстояние.  \nИзхождайки от историческия опит в световен мащаб, се налага: \n\" да се постигне национален консенсус за замяна на днешната политическа организация, доминираща през последните 29 години, с национална демокрация. В своя исторически генезис националната демокрация се опира на всичко, което обединява, сближава, сродява и консолидира. Целта е да завещаем на бъдните поколения един по-добър свят с повече шансове за равенство, свобода и благоденствие за мнозинството от населението. Националната демокрация най-тясно е свързана с концепцията за устойчиво развитие. В това се състои и нейното основно преимущество пред всички останали доктрини, известни досега.  \nНационалната демокрация е граждански проект, защото служи на интересите на мнозинството, което обхваща 80-90% от населението в съвременните общества. Това е единствената осъществима надежда, свързана с премахване на задълбочаващата се пропаст между богатството и бедността. Именно поради това тя покрива коренните интереси на нацията като социокултурна общност и осигурява национален консенсус за бъдещето. \n\" В наши дни за духовно-идеологическа основа на този консенсус и солидарност служи концепцията за устойчиво развитие като крайна цел на тази концепция с универсална валидност всяко поколение да живее с грижата да остави на идните поколения свят, по-добър, по-справедлив, по-богат, по-толерантен и по-красив от този, който са заварили. \nНай-широката идейна основа на националната демокрация е гражданското общество като нов Обществен договор.  Това е юридическата матрица  аргументирана от Жан-Жак Русо като правото на гражданите да разтрогват този договор, когато властта е узурпирана от компрометирана олигархия, а истинският суверен е лишен от възможността да упражнява контрол над управляващата политическа сила. С това всъщност е нарушен основният принцип на демокрацията. Това поражда парадокса, при който 1% от населението притежава огромната част от националното богатство и постоянно задълбочава пропастта между богатството и бедността. Като политическа концепция националната демокрация е формация на върховенството на националните интереси и идеали, чието осъществяване е възможно чрез най-широко и последователно прилагане на демократичните ценности и принципи на гражданското общество и автентичните ценности и добродетели на нацията. \nКрайната цел на националната демокрация е изграждането на модерна, демократична, благоденстваща държава, със социално ориентирана икономика и основана на концепцията за устойчиво развитие.  \nВ този смисъл \"Визията\", предложена от най-голямата и исторически легитимирана лява сила в лицето на БСП, трябва да се възприема като българската надежда за надеждата. Вече три десетилетия българинът показва, че не може и не иска да се примири с философията, съгласно която в едно общество богатите стават все по-богати, а бедните - остават бедни. Българинът не може и не иска да приеме обществена уредба, в която масово и постоянно се подкопават духовните и моралните устои на нацията, извършва се нейното духовно обезличаване. \nПротивно на това след провъзгласяването на \"Визията\" сме свидетели на менторски увъртания с привкус на байганьовски примитивизъм от рода на \"откъде ще дойдат парите\", необходими за осъществяването на набелязаните цели, което издава висша степен на обърканост. Първо - защото \"Визията\" ясно провъзгласява, че целта е да се промени системата, която ражда такива чудовища като десетки политически партии, възникващи като гъби след дъжд през целия преходен период, а не да се свали от власт една или друга от тях от власт. Заедно със системата ще изчезнат и те. Второ този манталитет издава безнадеждна интелектуална деменция, която продължава да повтаря въпроса \"откъде ще дойде водата\", когато се говори за вятърна мелница. Ето защо се налага още веднъж да се посочи, че  смисълът на смяната на системата означава:   \n\" Демокрация, основана на нейните изконни принципи и на специфичните национални добродетели, ценности и традиции като израз на дълбоката вяра в здравия разум на българската нация; \n\" Устойчива социална интеграция вместо задълбочаваща се пропаст между богатството и бедността; \n\" Национален консенсус за единение; \n\" Неотложно излизане на страната от кризата и разрухата; \n\" Повишаване на ролята на националния капитал; \n\" Пресичане и окончателно преодоляване на разграбването на националното богатство, създавано от поколенията; \n\" Възстановяване на икономическите постижения, социалните гаранции, успехите в областта на науката, образованието и културата, постигани през десетилетията след Втората световна война;  \n\" Свободна изява на българското национално достойнство и решително противопоставяне срещу опитите за разделение и противоборство в обществото; \n\" Защита на независимостта и суверенитета на страната при избор на партньори и съюзници в международните отношения върху основата на обща историческа съдба, общ културен код на духовната идентичност и хилядолетни братски връзки, определили и цивилизационния избор на българите още с приемането на православнославянската духовност като трайна матрица на своята визия за бъдещето на Родината;  \n\" Отхвърляне на всяко външно попечителство, застрашаващо нейното оцеляване. България ще разчита на равнопоставеност, взаимно уважение и зачитане на националните интереси и цели,  гарантиращи не само оцеляването, но и ново духовно Възраждане на българския дух.  \nВсичко това ми дава основание да изразя категоричната си убеденост, че Визията за бъдещето на България, предложена от БСП, представлява устойчива концептуална и духовно-идеологическа платформа, която заслужава най-широка обществена подкрепа от всички и всеки, който вижда в нея надежда за надеждата, закодирана в неукротимите пориви на българския дух.   \n \t\n", "date": "2018.08.13", "title": " Надежда за надеждата "}
{"url": "http://www.duma.bg/node/173003", "text": "Евродепутатът от ВМРО Ангел Джамбазки взе повод от скандала покрай изявлението на Зоран Заев за Илинденското въстание, за да нападне БСП. БСП са отговорни, че има македонска нация, всички до един са за разстрел, заяви той пред сайта \"Блиц\". Евродепутатът се сети, че е трябвало да има реакция на думите на Заев. Джамбазки добави, че би реагирал по друг начин, ако бил част от кабинета. Все пак оценката му за позицията на властта по казуса е \"от умерена до добра\". \n\"От цялата ви абревиатура ВМРО не ви остана нищо. Вече сте във властта и нямате интерес от революции. Жалко. Въпросът за Македония никога не е бил за вас кауза, а просто бизнес и път към едни 20 места в парламента... Моля те, не вдигай костите на хилядите загинали за свободата България. Ще събудиш Яне и ще ти каже - \"Да живееш, значи да се бориш - робът за свобода, а свободният за съвършенство\". Но ти няма как да го разбереш, защото самия ти си роб, Ангеле. Роб, на когото му е добре в това положение\", реагира в социалните мрежи зам.-председателят на БСП Кирил Добрев. Той допълни, че \"революционната\" риторика за разстрел на всички от БСП няма да върне патриотите \"в играта\", а те ще гледат следващия парламент само от телевизора. \nОтново в социалните мрежи Атанас Зафиров от ИБ на БСП отбеляза, че подобен език на омразата не е рядкост от страна на управляващата клика. Той пита дали Каракачанов споделя призивите за разстрел. Споменът от Ютьоя и Брайвик е прекалено пресен, за да подминаваме подобни изказвания с лека ръка, коментира социалистът.     \n \t\n", "date": "2018.08.13", "title": " Евродепутат: Всички в БСП са за разстрел заради Македония"}
{"url": "http://www.duma.bg/node/173004", "text": "Президентът Румен Радев категорично отхвърли обвиненията, че негово служебно правителство носи вината фирмата \"Аргус - секюрити\", свързана Димитър Желязков Очите, пази Агенция \"Митници\". \"Прави се внушение, че служебното правителство само няколко дни след като встъпва в длъжност сключва този договор, но на практика назначените от ГЕРБ чиновници в митниците, които служебното правителство остави непокътнати, лично подписват договора\", заяви той. Държавният глава напомни, че има законови процедури и срокове, които трябва да се изпълняват при сключването на договори. \"Това означава, че цялата процедура от обявление до класиране и решение е извършена по времето на кабинета \"Борисов 2\". Те сключват и договор. Помните какъв вой се надигна, че служебното правителство освобождава високопоставени чиновници в някои ведомства. Сега излиза, че единственият грях на служебното правителство е, че е оставило всички останали. Изводът е ясен - следващият път, ако има такъв, всички вън\", закани се Радев. \nДържавният глава подчерта, че името на бизнесмена Бенчо Бенчев не фигурира под никаква форма в отчетите на предизборната му кампания, публикувани на официалната страница на Сметната палата. \"Нито го познавам, нито съм бил на гости у тях. Тече паралелна кампания, която по най-нагъл начин се опитва да пришие Митьо Очите на служебното правителство. Той е в криминалните хроники от години, а това няма как да стане без чадър от властта\", отбеляза Румен Радев. \n    \n \t\n", "date": "2018.08.13", "title": " Чиновници от ГЕРБ подписали Очите да охранява митниците"}
{"url": "http://www.duma.bg/node/172982", "text": "\"Важно е да издигнем кандидати за местната власт, които са неукорими като политически и личностен морал.\" - Г-жо Михайлова, на пресконференция на БСП преди дни Кирил Добрев съобщи, че близо 100 общини с общо население над 2 млн. души не са получили един лев от държавата за м.г. Вие го подкрепихте и поискахте за това те да получат компенсации. Съобщено бе, че се готви и предложение от всички кметове от левицата, което ще бъде внесено в НСОРБ. За какво настоявате? \n- Моята позиция е принципна и последователна. На последното заседание на УС на НСОРБ много категорично заявих, че последните години чрез постановления на МС, извън Закона за държавния бюджет, се прехвърлят средства на общини, ръководени от представители на две политически сили - ГЕРБ и ДПС. Крайно неприемливо е по този начин да се разпределя близо четвърт милиард - 243 хил. лв. Тази моя позиция е изразена в анализа за изпълнението на общинските бюджети за 2017 г., приет с пълно мнозинство от всички членове на НСОРБ. Членовете на УС на сдружението на общините, издигнати от БСП, поискахме извънредно заседание на Управителния съвет. Ще поискаме да обсъдим и приемем предложение към правителството как общините, които последователно бяха ощетявани, следва да бъдат компенсирани. Очаквам да бъде направен анализ на експертно ниво в сдружението кои са последователно ощетяваните общини в последните 2-3 години и да предложим те да получат компенсация за дейности, свързани с решаване на тежки проблеми. \n- БСП представи новия си проект \"Визия за България\". Каква е вашата оценка за него и кои са приоритетите? \n- Като кмет оценявам като най-важно регионалното развитие. За първи път от много време насам тази тема заема важна част от един партиен документ. Темата е поставяна многократно досега, но недостатъчно сериозно и задълбочено. В проекта има полезни идеи, но като цяло смятам, че при съставянето му не бяха привлечени хора, които на гърба си изстрадаха всички проблеми на развитието на страната. Има дефицити в раздела и е хубаво в процеса на дискусия на Визията този пропуск да бъде компенсиран. \n- Във Визията се акцентира на новата философия на децентрализация. Какво разбирате под това? Регионите ли ще бъдат връзката между централната и общинската власт? \n- Според проекта документите за планиране трябва да бъдат в центъра на една обща регионална политика. Районите за планиране в България са създадени най-вече, за да отговорят на изискванията на Евростат. Те нямат свое адекватно управление, нямат свой бюджет, не са облечени с доверие от гражданите - хората, управляващи районите за планиране, не се избират от народа. Не мога да си представя как точно могат да са двигател на по-добро регионално развитие на страната. Авторите на документа следва да ни обяснят това. В тази част от Визията не е отредено място на българските общини. Не знам дали това е резултат от разбиране, че ролята на общините ще отслабва, или е просто пропуск. Да се надяваме, че е пропуск, защото няма как ролята на общините да отслабне. Те са много важни. \nКогато говорим за регионално развитие, трябва да дадем отговор на важни въпроси. Ако действително натоварваме с особено очакване районите за планиране, ще търсим ли второ ниво на местното самоуправление? Това ще рече тези, които управляват районите за планиране, да бъдат избирани. Ще търсим ли развитие на органи за самоуправление в районите за планиране? Кой и как ще финансира дейностите в тези райони? Това са въпроси, които засега нямат отговор. \n- В проекта е записано, че специално внимание трябва да се отдели на тежките райони, фиксиран е Странджа-Сакар. Но и в Северозападна България, и на много други места проблемите са сериозни? \n- Споделям разбирането, че ако ще търсим справедливо регионално развитие на страната, трябва да посочим кои райони ще подкрепяме с предимство и как ще се случва това. Много е важно да бъдат очертани основните политики в тези райони, как ще спрем крайно негативните демографски тенденции там, как ще задържим младите хора, ще търсим ли нови механизми за подкрепа на развитието на образованието и здравеопазването, които са в дефицит. \n- Какво е вашето виждане? \n- Трябва да търсим регионалното развитие преди всичко в ограничаване на регионалните диспропорции. Тези диспропорции се превърнаха в пропаст между столицата и 5-6 града, от една страна, и останалите територии на страната - от друга. Тези диспропорции личат в драматичната демографска ситуация в отделни райони на България, ниските темпове на икономическо развитие, заетост и нива на доходи на населението в голяма част от общините. Последните години, като че ли тези въпроси стоят все по-остро. Ще дам пример. В последната Оперативна програма \"Региони в растеж\" големите градове на България бяха отделени в първа приоритетна ос и за 39 общини бяха заделени 840 млн. евро, специално целево предназначени за тях. Във втора ос - по-малките градове, за 35 общини са заделени 105 млн. евро. Дори и в тази диспропорция е концентрирано разбирането, че трябва да се инвестира предимно в големите общини. По този начин регионалните различия се задълбочават. \n- Община Троян е във втора ос, а БСП няма кмет в областен град. На този фон ви определят като един от успешните кметове на левицата. Как постигнахте такова ниско ниво на безработицата и каква е рецептата на успешния кмет? \n- Безработицата в община Троян вече е под 5%, през последните месеци - 4,8%. На практика хората, които искат да работят, могат да работят и това важи както за града, така и за голяма част от селата. \nПостигнахме сериозно темпо на развитие на земеделието и животновъдството. Вече има землища на отделни села, в които общинските земи не достигат, за да обслужват потребностите на животновъдите. Няма как това да не ни радва и мисля, че местната власт има сериозен принос. \n- Смятам също, че това се дължи и на добрата работа с местния бизнес. Така ли е? \n- Опитваме се да помагаме. Обсъждам всички важни въпроси, свързани с бизнес климата, с представители на бизнеса. Вече втори мандат работим много успешно в Консултативния съвет по икономика към кмета, в който дискутираме заедно всички важни въпроси за развитие на общината. В този смисъл бизнесът помага на местната власт във взимането на всички важни решения, а местната власт помага на бизнеса оперативно и конструктивно да решава проблемите си. Това е добър модел. И ни позволява да имаме устойчив бюджет. Министерството на финансите във всички свои класации за успешни устойчиви бюджети поставя община Троян сред най-добре работещите в това отношение. В този смисъл се чувстваме и донякъде самостоятелни да взимаме решения и да отговаряме на потребностите на гражданите. \n- Да ви върна към проекта на БСП \"Визия за България\". В него е заложена и темата за интелигентните градове... \n- Темата интелигентни градове е модерна европейска тема. Тя ни вълнува, защото интелигентният град дава отговор на много от актуалните проблеми на гражданите си. В един модерен документ за развитие тази тема трябва да присъства. \nЗа мен обаче е странно, че се отделят 4 града с население до 70 000 жители всеки, които се натоварват с особено очакване за дигитализация. Мисля, че би било разумно всеки град, на база на анализ на своите потребности, да търси решения. За община Троян например сериозно стои проблемът с видеонаблюдението и едно интелигентно, модерно управление на този процес. Актуален е проблемът и с интелигентното управление на уличното осветление. Това са теми, по които размишляваме и търсим решение. Вярвам, че още следващата година нашите съграждани ще бъдат свидетели на модерни и интелигентни решения. С тези примери искам да приземя обяснението за интелигентен град, защото хората мислят, че е нещо твърде сложно. Става въпрос за интелигентни системи за управление на основните комунални дейности. \n- Догодина предстоят избори за местна власт. Как виждате лявата алтернатива? \n- Не мисля, че ще бъде по-лесно. Казвам го като човек, който изпитва всеки ден на гърба си трудностите, пред които сме изправени ние, левите кметове. Мисля обаче, че трябва да излезем пред избирателите с отговори на важните въпроси, които ги вълнуват. Въпроси, свързани с бедността, със социалните неравенства, с демографската криза. На последната среща, която имахме с председателя на БСП Корнелия Нинова, представих своето разбиране, че трябва да се върнем към левите стандарти в местната власт, които разработихме преди 4 години, и да преосмислим всички наши политики, които на местно ниво могат да дадат по-добър шанс за живот на хората. Изключително важно е да издигнем кандидати за местната власт, които са неукорими като политически и личностен морал. Хората напълно основателно са по-чувствителни към личния морал на своите лидери. Това трябва да бъде сред водещите ни послания за следващата кампания, послание, което да изпълним със съдържание. Нека не забравяме, че местните избори са мажоритарни до голяма степен и хората гласуват най-напред за личности, а след това за партии. \n- Вие ще се кандидатирате ли за трети мандат? \n- Това решение ще взема през пролетта на следващата година заедно с моите другари и приятели от ръководството на партията. При всички случаи ще търсим най-доброто решение за община Троян.     \n \t\n", "date": "2018.08.13", "title": "Ощетяваните общини следва да бъдат компенсирани  "}
{"url": "http://www.duma.bg/node/172981", "text": "Всяка година на път към морската ни почивка в Каварна минаваме край мистериозен архитектурен паметник с купол, към който води надпис \"Оброчище\". Оказа се, че това е двуобредният молитвен дом на мюсюлманския светец Акязълъ баба и неговия християнски двойник Св. Атанас. Ако искате да стигнете до старата дервишка обител, трябва да пресечете пътя за Балчик и да се озовете в покрайнините на с. Оброчище, недалеч от гъстата лонгозна гора Балтата. \nМестните разказват, че началото на този молитвен дом, наричан \"Текето\" или \"Манастира\", се губи в далечния XVI в. Хората тук вярват, че то носи заряд от божествена енергия. Местността, известна през античността като Герания, е разположена сред живописна долина, в джунгла от растителност. Името на селото идва от \"оброк\", което означава обричане, клетва, дар към боговете. Оброчището е свещено място за ритуали, жертвоприношения и общуване с Бога. \nСтарото име на Оброчище до 1942 г. е Текето, което в превод от турски означава мохамедански молитвен дом със стаи за странстващи мюсюлмански монаси, наричани дервиши. За пръв път селото се споменава в турски летопис от 1676 г. под името Текеджик. Вероятно е основано доста по-рано в началото на XVI век. Историци смятат, че селцето се е оформило след построяването на тюрбе на духовния водач Акязълъ баба. Според стар турски статистически справочник през 70-те години на XIX в. селото е имало 118 къщи. След Освобождението от османска власт преобладаващото черкезко население в района е започнало да се изселва и на негово място взели да прииждат българи, предимно изселници от Беломорска Тракия. Вниманието им било привлечено от богатия на вода район и славата, която се носела из цялата империя, за целителната сила на тюрбето на Акязълъ баба. За разлика от джамиите на империята, в манастира на с. Текето можели да влизат и друговерци. На всеки било позволено да се поклони в тюрбето пред мощите на духовния водач Акязълъ баба и да получи надежда за изцелението на болести и за житейските си неудачи.  \nАкязълъ баба теке представлява уникален молитвен дом и енергиен център. Той е един от най-големите на Балканите, който и до днес е най-добрият образец на османската култова архитектура от началото на ХVI столетие по нашите земи. Мястото впечатлява австроунгарския археолог и етнограф Феликс Каниц, който пише: \"При село Теке попаднах на един дервишки манастир с такива размери, че не съществува, без съмнение, по-голям на европейска земя, с изключение на Цариград.\" \nПристъпваме в постройката, която е с уникална архитектура. Състои се от две еднакви сгради. Първата е мавзолей или тюрбе, а втората е магерницата или имарета. Тюрбето е изцяло запазено, докато от имарета е останала само една стена. Всички сгради, дори коминът и беседката, са с формата на идеален седмоъгълник. Древните мюсюлмани вярвали, че енергията се отключва и насочва от силата на седмоъгълниците в каменните сгради. Смята се, че 7 е свещено число и е числото на Бога, защото е свързано със сътворението. Тюрбето с височина 12 м и диаметър 11 м е изградено от дялани правоъгълни блокове. Таванът е куполообразен, изписан със стилизирани растителни и геометрични орнаменти в източен стил. От него се спускат 5 тънки вериги, на които някога са висели кандила. \nВ средата на текето е гробът на мюсюлманския светия Акязълъ баба, ориентиран на изток-запад. Някога до него били сложени вещите на Светеца, а днес е обграден от даровете на поклонниците. Има олтар и място за палене на свещи, каквито са характерни за изповядващите алевизма - неортодоксално течение в исляма. \nИмаретът е със значително по-големи размери и с вход от юг. В миналото основното му помещение е завършвало със сложна седемскатна дървена конструкция, обшита с оловна ламарина, която е била унищожена по време на руско-турските войни. В средата на сградата е имало шадраван, а в северния край се е издигало открито огнище, което завършвало с висок седемстенен каменен комин, напомнящ минаре. Някога над огнището на синджир бил окачван котел, в който дервишите готвели, а след това раздавали безплатно храна и подслон на всеки пътник. \nПо своята архитектура текето на Акязълъ баба в Оброчище е сходно с молитвените домове на Демир баба в местността Сборяново край Исперих, на Отман баба в с. Текето, Хасковско, и на Кадемли баба край Графитово, Сливенско. \nАко се съди по невероятните размери на гроба на Акязълъ баба, който е с 4,45 м дължина и 2,10 м ширина, той е бил истински гигант. Но кой е Акязълъ? Мюсюлманите тук разказват много легенди за него. Една от тях гласи, че само със секира той построил текето за една нощ. Според друга, един ден, след като се нахранил, светецът забил в земята шиша, на който си пекъл месото, а от пръчката израснал огромен кестен и веднага дал плод. \nХристияните имат свои предания. Според тях край текето живеел богаташ на име Атанас, който притежавал големи стада добитък. Животните излизали на паша и се връщали без пастир. Легенди разказват, че Атанас бил млад овчар, който се влюбил в турска мома. Когато роднините на девойката узнали, подгонили обичащите се и те се самоубили, за да не попаднат в ръцете им. Местните и досега вярват, че някога тук е имало манастир, превърнат от мюсюлманите в дервишка обител, а Св. Атанас бил убит от турците заради своята вяра. \nНай-удивителното на това светилище е, че се почита и от мюсюлмани, и от християни. Първите вярват, че в гигантския гроб почива Ак Язълъ баба, а православните са категорични, че там лежи Св. Атанас. И едните, и другите смятали светията за закрилник на домашните животни. И едните, и другите били убедени, че приживе светецът е бил красив гигант, който лично е пазел селото от зли хора и духове. \nОт втората половина на ХІХ в. текето се превръща в двуобредно светилище, което се посещава от мюсюлмани и от християни. Поклонници на двете религии организират общ събор на 1 и 2 май. По традиция изповядващите исляма посещават текето в понеделник, четвъртък и петък или при даване на оброк, а християните - когато се нуждаят от помощта и закрилата на своя светец. Независимо от разликата в религиозните вярвания, ритуалите са едни и същи. Хората се молят на гроба на светеца, мият се с вода, връзват парцалчета по клоните на околните дървета за здраве, палят свещи, оставят богати оброчни дарове. Всички обреди са с цел да измолят  закрилата на Светеца. \nГробът на Акязълъ баба е отрупан с дарове - черги, дрехи, чаршафи, кърпи. И днес болни хора спят в текето, за да се излекуват или да променят живота си към по-добро. Някога камъкът на гиганта бил завит със зелено сукно, а върху него били поставени чехлите, лулата, бастуна и гребена му. Сега видяхме само чехлите, които всеки обува. С тях обикаля три пъти гроба. Вярва се, че така се очиства от греховете, а болните - от болестите. Текето пази невероятни истории за сакати, проходили след ритуала край гроба, за слепци, които проглеждат, за бездетни майки, които раждат силни като Акязълъ деца. \nАтмосферата на мястото е невероятна. Мистика има в приглушената светлина, която се процежда през облите прозорци, и в тишината на светилището. Вярва се, че чудото на каменната гробница е в отвора в западния й край. Поклонниците слагат в него ръка, защото се смята, че така получават от енергията на светеца. Истински вярващите с отворени сърца и с чисти помисли може да видят как от дупката излиза млечнобяла мъгла - енергийната сила на светеца. \nСпоред поверието, който пусне монета през дупката за здраве и късмет, усеща по звука, че гробът е дълбок. Археолози и историци смятат, че е вероятно той да е изграден върху старо езическо светилище и силната енергия на мястото да е свързана с каменен комплекс или олтар под текето. \nИ ние пуснахме монета. Независимо дали вярваме или не в тези легенди, посещението на текето край Балчик за нас бе впечатляващо и красиво пътуване в миналото, мъдро послание към настоящето и бъдещето... \nАко искате да научите повече за светините, може да го сторите, като посетите експозицията на Историческия музей в Балчик. \nА текето \"Акязълъ баба - Св. Атанас\" продължава да е ярко свидетелство за хармоничното съжителство на различни културно-религиозни модели. То е и място за надежда и упование за християни и мюсюлмани...   \n \t\n", "date": "2018.08.13", "title": "Оброчище - мистика и тайнство  "}
{"url": "http://www.duma.bg/node/173005", "text": "За допълнителен анекс към Договора за добросъседство с Македония настоя президентът Румен Радев. Повод за позицията му бе заявката на македонския премиер Зоран Заев, който опита да си присвои Илинденско-Преображенското въстание. Както ДУМА вече писа, неколкодневното мълчание на управляващите по темата накара Корнелия Нинова да призове премиера да спре с политиката на мълчаливо съгласие, по-късно Бойко Борисов намекна, че ще си спомни думите на Заев, когато Скопие започне преговорния процес за ЕС. Заплахата накара македонецът да признае \"грешка\", но той така и не се извини. Управляващите пък не поискаха официално извинение, нито взеха някаква официална позиция в защита на историята ни. \n\"Имаме всички основания и за допълнителен анекс към Договора за добросъседство, и за включване на клаузите от този договор, разбира се, разширени, в глава 35 от преговорния процес на Република Македония за членство в Европейския съюз\", смята обаче Румен Радев. Според него българският народ така и не е получил извинение, а макар Заев да е признал грешката си, така и не е коригирал думите си. Държавният глава определи като необяснима липсата на адекватна реакция от страна на българското правителство.  \"Недопустимо и неприемливо е евроатлантическата перспектива на Република Македония да става за сметка на българската история, идентичност и суверенитет. Не може дългосрочните интереси на България да стават жертва на мимолетен политически пиар\" , категоричен беше президентът и допълни, че очаква България да формулира ясни договорни параметри за провеждане на двустранния диалог и отношенията със Скопие. \nИзпълнителната власт действа все още мудно и нерационално по отношение на  модернизацията на ВМС и изобщо - за модернизацията на въоръжените сили, констатира президентът, който вчера бе във Варна за честването на 139 г. от създаването на Военноморските сили. \"Ако и тази година се повтори сценарият от м.г. - гръмки обещания, заделяне на бюджет и после блокиране на проектите, ще се потвърди тезата, че всъщност модернизацията е благороден предлог, за да се задели бюджет и после да се трансформира в излишък, който да се похарчи по неясни механизми и критерии\", предупреди държавният глава. \n\"Бъдещите нови успехи и победи са пред вас, но ще имате и много бурни дни и предизвикателства, в които романтиката във вашата красива професия ще отстъпва на заден план. Очакванията към вас са големи, защото ще  трябва да решавате задачи в сложна обстановка със стара техника в условията на остър дефицит на материални ресурси\", заяви Радев пред випускниците от Висшето военноморско училище \"Никола Йонков Вапцаров\". Той отбеляза пред курсантите, че на тяхното поколение се пада една от най-важните мисии - да въведат, да внедрят и да разгърнат пълните възможности на новата техника, която нашите военноморски сили заслужават и която трябва да постъпи  на въоръжение в най-скоро време.    \n \t\n", "date": "2018.08.13", "title": "Президентът иска анекс към договора с Македония"}
