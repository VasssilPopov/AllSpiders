{"url": "https://duma.bg/novi-pravila-na-mon-udryat-po-humanitaristikata-n189510", "text": "Скандал се вихри около новия правилник на МОН за оценяване на научната дейност, който изисква от хуманитаристите у нас да публикуват статии на английски в международни издания, за да бъде призната \"научната им продукция\". В природните науки като физика, химия, математика проблем няма, но не може правилата да са еднакви и за българисти и фолклористи например, които изследват темите си в контекста на естествената национална езикова среда, за която се отнасят. А от оценката за научната дейност зависят и финансирането, и приемът на студентите във вузовете например. Това означава Мрежата ври от протести на учените хуманитаристи. Тревожно отворено писмо до министър Красимир Вълчев, до ресорната комисия в НС с копие до Общото събрание и до председателя на БАН изпрати по този повод Научният съвет на Института по балканистика с Център по тракология при БАН. В годината, когато България отбелязва 1150 г. от смъртта на първоучителя и съпокровител на Европа Константин Кирил Философ, а БАН чества своя 150-годишен юбилей, изразяваме своята тревога от приетите критерии за количествена оценка на публикациите в областта на хуманитаристиката, се казва в писмото.  За да работи системата за оценяване в науката, тя трябва да бъде съобразена с равнището на световната наука, но и със спецификата на различните научни области. Механичното прилагане на показатели от международните бази данни за публикациите и цитиранията Scopus и Web of science дава сериозно изкривена представа за реалната научна дейност в хуманитаристикта и за стойността на постиженията й, подчертават учените. Още през 2014 г. бе приет международен манифест, в който се заявява, че критериите за оценяване в науката трябва да са съобразени с мисията на съответните научни области, в случая тази мисия е изследване на националните постижения на българската книжовност и култура, напомнят от института. А за да бъде включена статия в международно англоезично списание или база данни, първо се заплащат сериозни суми, второ - изследването трябва да е сравнимо с европейските или американските тематики и трето - българистичните изследвания се публикуват след сериозни рецензии в съответни тематични международни издания. Изискването да са на английски дискриминира кирилицата, категорични са учените. Това означава, че се толерира публикуването в списания с небългарски тематичен фокус, което ще доведе до крайно негативни последици за българската наука, до отказ от разработване на национални и регионални въпроси, до слаба достъпност на българистите в света до тези тематики. Крайният резултат от налаганата рестриктивна политика към публикациите на хуманитаристиката ще превърне БАН от водещ научен, духовен и експертен център на България в кула от слонова кост с прозорци само към Западния свят, незаинтересован от специфичните проблеми на родната история и настояще, на българския дух и неговите постижения, завършва писмото. Хуманитаристите от висшите училища пък негодуват допълнително, тъй като научните резултати в Рейтинговата система на висшите училища също се отчитат по споменатите две международни бази данни. В резултат излиза, че ние имаме ниски научни резултати, което пък води до нисък рейтинг при финансирането и за приема на студенти точно в специалностите, свързани с националната идентичност, протестират те.          ", "date": "2019.04.11", "title": "Нови правила на МОН удрят по хуманитаристиката"}
{"url": "https://duma.bg/napraviha-biblioteka-s-knigi-ot-smetishteto-n189552", "text": "Боклукчиите от Анкара, които всяка нощ събират тонове отпадъци, а сред тях често намират и книги, направиха библиотека. Идеята е възникнала преди две години, а днес читалнята наброява над 20 000 заглавия. Сред тях има любовни романи, детски приказки и списания. Всички са завършили на сметището. \"Поне не хвърлят книгите в кофите и контейнерите, а ги оставят до тях\", радва се един от четящите боклукчии. Понякога има и томчета на чужди езици, обясни пред \"Дойче веле\" Хасан Ялчин. Почти всеки втори ден боклукчиите в турската столица намират книги. Те обаче не ги пращат в хидравличната преса, а към стара тухларна в близост до сметището. Именно там книгите, които за едни са били боклук, намират нов дом. Идеята за библиотеката е на управителя на сметосъбиращата фирма - Емрали Уртекин. \"Видяхме на боклука цял чувал, пълен с книги, и се замислихме дали не можем да направим нещо полезно за нашите работници. От това излезе нещо съвсем друго и аз много се радвам\", обясни напредничавият шеф.", "date": "2019.04.11", "title": " Направиха библиотека с книги от сметището   "}
{"url": "https://duma.bg/hose-kareras-shte-bade-udostoen-s-doktor-honoris-kauza-na-nma-n189561", "text": "Един от най-легендарните оперни певци на нашето време Хосе Карерас прие поканата на  Националната музикална академия \"Проф. Панчо Владигеров\" да бъде удостоен със званието \"Доктор хонорис кауза\" - най-високото отличие на престижната образователна институция. Специалната церемония ще се състои при пристигането на Карерас за последния му концерт в София на 11 май в \"Арена Армеец\", с който великият изпълнител, един от тримата тенори, ще се сбогува с българската публика. Ректорът на НМА проф. д-р Димитър Цанев ще връчи отличието на маестро Карерас. В концерта на Хосе Карерас ще вземат участие повече от 120 души сценичен, технически и музикален екип, както ДУМА писа. Между тях особено ключова ще бъде ролята на младия тенор Росен Ненчев и сопраното Илина Михайлова, които ще застанат на сцената редом с Карерас и ще изпълнят заедно с него най-популярните арии, с които световноизвестният тенор си е спечелил вечно място в класическата плеяда на оперната музика. Симфоничната част ще бъде изпълнявана от оркестъра на Софийската опера и балет, избран от самия Карерас между няколко оркестри в България заради богатия му опит в изпълнение на оперна музика у нас и зад граница. ", "date": "2019.04.11", "title": " Хосе Карерас ще бъде удостоен с \"Доктор хонорис кауза\" на НМА "}
{"url": "https://duma.bg/po-malko-turisti-prihodite-narastvat-zaradi-poskapvaneto-n189529", "text": "Приходите от нощувки на хотелиерите са нараснали с 2,4% през февруари на годишна база, но туристите са намалели. Нарастването на приходите най-вероятно се дължи на поскъпването на цените в туризма. От бранша отчетоха още в края на миналата година поскъпване между 7 и 11% заради повишаването на цените на горивата. Също така общото поскъпване на туристическото предлагане се дължи и на увеличаването на заплащането в туризма и ред други фактори. Приходите от нощувки през февруари 2019 г. достигат 51,4 млн. лв., или с 2,4% повече в сравнение с февруари 2018 г. Регистрирано е увеличение на приходите както от български граждани - с 4,7%, така и от чужди граждани - с 0,5%. През февруари и българските, и чуждите туристи, отсядали в хотелите, са намалели, показват данните на Националния статистически институт. Общият брой на нощувките във всички места за настаняване, регистрирани през февруари, е 904,1 хил., или с 3,8% по-малко в сравнение със същия месец на предходната година, като най-голямо намаление на нощувките - с 5, 4%, има в местата за настаняване с 3 звезди.", "date": "2019.04.11", "title": "  По-малко туристи, приходите нарастват заради поскъпването"}
{"url": "https://duma.bg/hora-s-kufari-specheli-nagradata-na-mstf-danail-chirpanski-n189560", "text": "Студентите от класа на проф. д-р Атанас Атанасов отнесоха голямата награда от третото издание на МСТФ \"Данаил Чирпански\", научи ДУМА от Десислава Димитрова, гл. експерт ВО на НАТФИЗ.  \"Хора с куфари\" от Ханох Левин, в постановка на Мартин Каров и в изпълнение на Анета Иванова, Бистра Окереке, Боряна Маноилова, Боян Петров, Бояна Авджиева, Василена Кънева, Велизар Емануилов, Велина Андреева, Виолина Доцева, Владислав Стоименов, Дария Димитрова, Елизабет Марангозова, Йордан Върбанов, Калоян Стойчев, Кирил Недков, Кристиян Топов, Любомира Башева, Мартин Петков, Моника Иванова, Румен Михайлов, Христина Джурова, Цветелина Атанасова, Явор Гаджев, заслужи наградата за най-добро представление. Дария Димитрова получи специалната награда - шпага и право на участие в 20-ото юбилейно издание на Шекспировата театрална школа \"Петровден\" в с. Паталеница.", "date": "2019.04.11", "title": "\"Хора с куфари\" спечели наградата на МСТФ \"Данаил Чирпански\""}
{"url": "https://duma.bg/gruziya-iska-da-proizvezhda-vino-na-mars-n189549", "text": "Грузия иска да стане първата страна, която отглежда лозя на сухата марсианска повърхност, предаде Франс прес. Въпреки че идеята звучи като научна фантастика, кавказката страна проучва възможността за земеделие на Червената планета, където американците се зарекоха да пратят хора през следващите десетилетия. \"Грузинците са първите лозари в историята, а сега се надяваме да станем пионери в лозарството на друга планета\", заяви Николоз Доборжгинидзе - основател на амбициозния проект. Първите следи от производство на вино в Грузия датират отпреди 8000 години в тази страна, притисната между Кавказ и Черно море. Група предприемачи и учени се отзоваха на поканата на НАСА за \"трайно човешко присъствие\" на Марс с проект за отглеждане на различни сортове грозде в парник на Червената планета. Проектът се нарича \"IX Милениум\" и се изпълнява от консорциум, в който участват Грузинската агенция за космически изследвания, Тбилиският университет по търговия и технологии, Грузинският национален музей и \"Спейс фармс\". Биоложката Марика Тарасашвили се опитва да развие бактерия, която ще превръща в плодородна земя сухия грунт на Марс. Тя заяви, че е постигнала обещаващи резултати. Екипът е събрал бактерии от различни екосистеми в Грузия, включително и от места с \"екстремни условия\", до горещи минерални извори. Специалистите твърдят, че са създали щамове, които могат да издържат на суровите условия на Марс. Учените изучават и резистентността на 525 вида грозде, които се отглеждат в Грузия, за да определят кои са най-подходящи и ще устоят на високото ниво ултравиолетови лъчи на Червената планета. Засега най-вероятно е това да бъде сортът \"Ркацители\" - един от най-старите, от който се приготвя бяло вино. Следващият етап ще бъде отглеждането на лозя в лабораторни условия, наподобяващи тези на Марс - много ниска температура, висока радиация, наличие на въглероден окис, както и силно атмосферно налягане. Изследванията ще допринесат и за отглеждането на култури, които да издържат на измененията на климата на Земята.", "date": "2019.04.11", "title": " Грузия иска да произвежда вино на Марс"}
{"url": "https://duma.bg/telefonite-shte-skanirat-i-telata-ni-n189551", "text": "От световноизвестна компания съобщиха за амбициозни планове, свързани с внедряването на революционна функция в бъдещите телефони, пише news.bg. Първата ще може да сканира съдържанието на въздуха около нас и да разпознава частиците във въздуха. Така посредством ново приложение телефонът ще може да ни казва колко и с какво е замърсен въздухът на мястото, на което се намираме. Втората се смята дори за по-важна. Тя ще може да засича хормонални или други аномалии в тялото и да съобщава за възможните рискове, идентифицирайки специфични химикали от тялото. Това ще даде възможност за превенция на някои заболявания. Самите сензори за миризма няма да бъдат вградени в телефона, а ще са поместени в отделно устройство, което ще се прикрепва към мобилните устройства на Apple.", "date": "2019.04.11", "title": "Телефоните ще сканират и телата ни"}
{"url": "https://duma.bg/lipsvashtite-8320-zatvornitsi-n189506", "text": "От 1980 г. до 2012 г. в Китай са повдигнати 1 500 000 обвинения в корупция, завършили с присъди. Или средно по около 46 875 годишно. Като бъде взето предвид, че със своето 7-милионно население България е 180 пъти по-малочислена от Китай, това би означавало, че при същата пропорция у нас осъдените за корупция годишно биха наброявали 260 души. Или за целия посочен период от 32 години на държавно топло (или студено) под ключ в България биха се оказали 8320 любители на \"сребърните аргументи\", както още древните римляни наричали подкупите. Пардон, бройката на требвания държавен порцион би трябвало да бъде намалена с броя на разстреляните, които, според китайската практика са били заставяни, преди публичната си екзекуция по стадионите в \"Поднебесната империя\", да си заплатят цената на патроните, използвани от наказателния взвод. Пито-платено! А и за назидание на мераклиите да им подражават. да предполагаме, че у нас би трябвало броят на попадналите под Дамоклевия меч на правосъдието заради корупционни практики, пропорционално да е сравним с Китай? Отговорът е категорично \"да\", като бъде взето предвид, че за 2018 г. индексът на \"Трансперънси интернешънъл\" за възприемане на корупция за България е 42 точки, а е известно, че стойности под 50 точки свидетелстват за наличие на систематичен проблем с корупцията в дадена държава и неефективна борба с нея. Измежду премерените индекси на 180 държави България е на 77-а позиция, като е потънала на последното място в Европейския съюз. Осъдените 1 500 000 за корупция в Китай от 1980 г. до 2012 г. са не само дребни кокошкари-тарикати, аналог на взимащите дребни рушвети по българските митници или на лекарите - подпечатващи фалшиви медицински освидетелствания по ТЕЛК-овете у нас. През последните шест години властите в Китай, в изпълнение на указанията на генералния секретар на Централния комитет на Китайската комунистическа партия Си Дзинпин, предприеха \"лов на тигри\". Разгромяването на безпрецедентната по интензитет и продължителност корупция по високите нива на властта досега доведе до обвинения срещу петима членове на Политбюро на ЦК на ККП. Сред тях са членът на Постоянния комитет на Политбюро Зоу Йонгкан, ръководил целия апарат за вътрешна сигурност на Китай; Бо Силай, секретар на партийната организация в Шонгин до 2014 г. и син на един от \"осемте безсмъртни\" (високопоставени партийни функционери, представляващи ядрото на коалицията, осигурила властовата позиция на Дън Сяопин през 1978 г.); Сун Зенкай, наследил Бо Силай като ръководител на партийния апарат в Шонгин, генералите Ху Кайхоу и Гуо Боцион, предишни заместник-председатели на Централната военна комисия - изключително важна институция в Китайската народна република. Като цяло повече от 150 висши държавни чиновници (известни в Китай като \"тигри\"), около седемдесет военни с чин на генерал-майор и нагоре, дузина изпълнителни директори на огромни държавни корпорации, няколко дузини крупни частни предприемачи и известен брой отговорни университетски администратори бяха разследвани, обвинени, съдени или осъдени. Редовият състав на Китайската комунистическа партия също беше подложен на масова антикорупционна кампания, като повече от 2,5 млн. членове бяха разследвани и над четвърт милион партийни членове бяха осъдени за престъпления, свързани с корупция. в Китай бяха изправени и повече от 187 000 души по обвинения в корупция през периода от 2013 г. до 2016 г. Въпреки че според някои чуждестранни наблюдатели е възможно да е налице и политически мотив от страна на Си Дзинпин за отстраняване на негови противници по високите нива на властта, то е несъмнено, че антикорупционна кампания с подобен интензитет и размах има за задача да изпрати до партийните кадри и административните служители на всички нива какво държавният ръководител преценява като тежък и повсеместно разпространен проблем. В същото русло са и непрекъснатите призиви на Си Дзинпин към ръководните кадри в Китай за \"скромност в бита\". Разкритията от най-новата антикорупционна кампания не бяха шок за китайското общество. Беше ясно от дълго време, че икономическият бум след реформите в Китай през 80-те и 90-те години на миналия век доведоха и до значително нарастване на корупцията. По-раншни корупционни скандали разкриха участие в тях на членове на партийното ръководство. Между 1982 г. и 2012 г. повече от 50 \"тигри\" бяха заловени в крупни корупционни схеми. Серия от скандали през 1995 г. доведе до обвинения срещу Чен Ситон, секретар на партийната организация в столицата Пекин и член на Политбюро, за искани подкупи от строителни предприемачи. През 2006 г. Чен Лиангуй, секретар на партийната организация в Шанхай и също член на Политбюро, беше обвинен за отклоняване на средства от общинския пенсионен фонд. Измежду повдигнатите от Върховната народна прокуратура 1,5 млн. обвинения в корупция над 47 000 бяха на ниво ръководство на области и департаменти, 3200 - на ниво префектури и бюра, и близо 100 - на провинциално и министерско ниво. Широкото разпространение на корупция в Китай може да постави въпроса дали в страната има  Клептокрацията не е синоним с корупцията, дефинирана е като използване на делегирани властови пълномощия за незаконно лично облагодетелстване. Наличието на клептокрация не зависи от количественото измерение на корупцията в дадена държава. Различаването между корупцията и клептокрацията е в зависимост от начина, по който корупцията е структурирана и организирана. Клептокрацията е форма на вертикално интегрирана, йерархично организирана корупция, при която най-високопоставените лица, действащи корупционно, съвпадат с най-висшите постове в държавното и/или политическото ръководство. Следователно клептокрацията не е просто държава, която е контролирана от крадци, тя е система, при която \"крадецът-шеф\" или малка клика контролира по-широк кръг от крадци, които са завладели части от държавата. Всъщност клептокрацията е цялостно организирана мафиотска държава, организиран престъпен синдикат, който контролира държавата и използва своята политическа власт, за да извършва грабежи. Налице ли е клептокрацията в Китай? Отговорът е категорично \"не\"! Макар че е имало отделни случаи на корупция от висши партийни и държавни личности, но организирана корупционна система по върховете на властта не е установена. Нито сегашните ръководители на Китай, нито техните предшественици са уличавани като действащи \"босове\" на властова мафия, интегрирала в себе си управленския потенциал на държавното ръководство и използваща го за личното си престъпно обогатяване. Както заключава и Ендрю Уедеман в броя от януари 2018 г. на сп. \"Джърнъл оф демокраси\", издание на университета \"Джон Хопкинс\" в САЩ, корупцията в Китай не демонстрира вертикално интегрирана, международно свързана клептократично управляваща държавата властова мафия, а е некоординирана мрежа от корумпирани държавни служители. Ситуация, съвсем различна от тази в България понастоящем, при управлението на корупция \"ГЕРБ\". Категоричното становище на Асоциацията за борба против корупцията в България е, че управлението на националния бюджет и финансовите ресурси, влизащи у нас по линия на европейските програми, са изцяло менажирани по престъпен начин от страна на управляващото малцинство. Което използва целенасочено своя властови потенциал в разрез с интересите на управляваното мнозинство. Налице е и другият признак за наличие на клептокрация - нелегалният износ на финансови активи извън България. Понеже клептокрацията е несъвместима с демокрацията, то изводът е не само очеваден, но и душеваден - у нас няма демокрация!", "date": "2019.04.11", "title": "Липсващите 8320 затворници"}
{"url": "https://duma.bg/knizhovna-vecher-na-shipka-34-n189557", "text": "Народно читалище \"Д-р Петър Берон-1926 г.\", Руският културно-информационен център и Литературна гостоприемница с Надежда Захариева представят \"Единство и други стихотворения\" - кн. 1, и \"Коментари\" - кн. 2, от Георгий Адамович в превод на Елена Алекова. За съставителството и превода на събраната лирика (книга първа) Алекова бе удостоена в навечерието на 3 март с Общоруската литературна награда за най-добър художествен превод за 2018 г. Двата тома на Георгий Адамович ще бъдат представени на 15 април от 18 ч. в Мраморната зала на РКИЦ с участието на Наталия Ерменкова и Никола Иванов (слово), актрисата Станка Калчева и Благовеста Ангелова (пиано).", "date": "2019.04.11", "title": "Книжовна вечер на \"Шипка\" 34"}
{"url": "https://duma.bg/priemat-zayavki-za-blagolazh-do-15-april-n189555", "text": "Музеят \"Дом на хумора и сатирата\" в Габрово организира 18 Национална среща наддумване \"Благолаж\" на 18 май. Тя ще бъде предизвикателство и за влогъри - да се включат с видеоматериали по темите \"Власт\" и/или \"Пари\". Интерес представляват приказки, вицове и весели случки (власт; пари; власт и пари); приказки за Хитър Петър - Настрадин Ходжа и техните побратими; весели случки с известни личности - наши съвременници или исторически лица; политически вицове и анекдоти, пословици и поговорки; благословии; нови габровски вицове. Може да попитате своите баба/дядо за история и да я разкажете във видео. Заявки се приемат до 15 април по пощата на адрес: 5300 Габрово, ул. \"Брянска\" 68, за \"Благолаж\", или на имейл: blagolazh@humorhouse.bg.", "date": "2019.04.11", "title": "Приемат заявки за \"Благолаж\" до 15 април"}
{"url": "https://duma.bg/svetlomir-zlatkov-dirizhira-simfonieta-sofiya-n189556", "text": "Оркестър \"Симфониета \"София\" представя цикъла \"Лауреати на наши и международни конкурси\" на 12 април от 18.30 ч. в концертната зала на Общинския културен институт \"Надежда\". Гост-диригент ще бъде Светломир Златков (на снимката), а солист - Патрик Плетценауер (Австрия) - флейта. В програмата ще звучат: Феликс Менделсон-Бартолди - Увертюра \"Фингалова пещера\" (Хебриди) и Карл Райнеке - Концерт за флейта и оркестър D dur, Франц Шуберт - Симфония 5 B dur. Билетите се продават 1 час преди концерта на касата на ОКИ \"Надежда\".", "date": "2019.04.11", "title": " Светломир Златков дирижира \"Симфониета \"София\""}
{"url": "https://duma.bg/nakazanite-balgari-n189509", "text": "Вече седмица българското външно министерство не реагира за отказа на българското консулство в Москва да издава входни визи на етнически българи, адресно регистрирани в Крим, с мотива, че има издадена забрана за това. Припомняме, че на 4 април ДУМА публикува информация за скандалните случаи, която ни бе съобщена от Българската национално-културна автономия \"Паисий Хилендарски\". Причината да има подобна забрана е очевидно свързана с отказа на България, както и на останалите страни от ЕС да признаят за легитимен референдума от март 2014 г., с който населението на полуострова, обявил преди това сецесия от Украйна, се присъедини мирно и с огромно масово въодушевление към Русия. Въпреки декларираната идея, че налаганите на Москва санкции от САЩ и ЕС не целят да засегнат населението на страната, а само да променят политиката на страната, на практика в случая с Крим се получава точно обратното.  Под пълното и безотговорно мълчание на Европа и Америка украинската майданна власт лиши полуострова от електричество и вода (последното е чиста форма на геноцид). Наложени бяха санкции и в областта на търговията, киберпространството, финансите, както и визови ограничения.  Фактически, като наложиха своите санкции на живеещите в Крим, държавите от ЕС и САЩ признаха, че те свободно са изразили своята воля да не живеят в една държава с режима в Киев. В противен случай би възникнал въпросът защо да се наказва населението на една окупирана територия, както твърдят в Киев и менторите им отвъд океана.  В началото на миналата година в български сайтове бяха публикувани сърцераздирателни истории от украински медии как българите в Крим са притеснявани, ограничавала се свободата на словото им, как вече съжалявали, че са гласували със \"за\" на референдума за присъединяването към Русия. Журналисти от ДУМА имаха възможност да посетят полуострова през септември 2018 г., да се срещнат с представители на българската общност и лично да се убедят в нелепостите, разпространявани от украинската пропаганда.  За изминалите пет години Русия успя да преодолее повечето от създадените проблеми, особено в сферата на енергетиката, водоснабдяването и транспортните връзки с материка. Постепенно започва да се преодолява търговската изолация на полуострова. Визовите ограничения, наложени от ЕС, формално са в сила, но реално и там нещата не са еднозначни. Според европейските изисквания, за да получат виза за държава от ЕС (също и за САЩ), кримчани трябва да отидат в Украйна, т.е. с това действие те уж дават доказателство за ефимерността на руския суверенитет върху полуострова. Обаче, тъй като те не го правят, поне не масово, се прибягва до други схеми. Хората си правят фиктивни адресни регистрации някъде в континентална Русия и с тях кандидатстват за шенгенска или друга виза за Европа и САЩ. Според специализирани сайтове за подобен вид услуги така можеш да получиш виза за Испания, чието консулство издава шенгенски визи на кримчани, но само срещу регистрация извън полуострова. Държави като Италия и Финландия давали без проблем визи, особено първата, срещу редовен паспорт с адресна регистрация в Крим. Обикновено ставало дума за половингодишни визи. Гърция, Холандия, Чехия макар да не признавали, че де факто дават визи срещу руски паспорти, реално го правели, макар и не толкова масово като италианците. Просто цените за услугата били доста по-големи. Т.е. и тук виждаме ерозия на санкционния режим. Разбира се, има една група държави, която не желае да дава визи под никакъв претекст, и България е сред тях. Което не е учудващо за страна, чиято външна политика е да бъде по-голям католик от папата и заради което после редовно си пати.  За разлика от британци, германци, датчани, австрийци, американци ние, българите, имаме диаспора в Крим. Може и да са под 2000 души, но там живеят българи, които повече от 200 години са съхранили в себе си българското, независимо от три войни и сталинските репресии. Точно тези хора българското правителство в лицето на Министерството на външните работи сега наказва.  По какъв начин помагаме на кримските българи, като не им позволяваме да посещават България? Ако те бягат от \"руско робство\", както пишат украински медии, тогава трябва да ги спасим. Ако искат да дойдат в България, защо да не положим усилия и да ги привлечем завинаги в страната? И без това българите, живеещи в страните от бившия СССР, са последният ни резерв за привличане на българи емигранти, но сегашната ни политика е просто никаква. Тя е сведена до сляпо, че и тъпо дори следване на общи решения, които са продиктувани от сили, които не се занимават изобщо с българския национален интерес. В крайна сметка толкова ли е трудно да се дават визи само на българите от Крим, а не на всички от полуострова, които пожелаят. Може и да е дискриминационно спрямо останалите, но отговаря както на българския национален интерес, така и на този на българите от Крим.   ", "date": "2019.04.11", "title": "Наказаните българи"}
{"url": "https://duma.bg/v-burnata-reka-na-spomenite-i-neshtata-ot-zhivota--n189558", "text": "\"Тази книга сякаш не е писана, а изговорена на глас. Това е успял да създаде Владко Панайотов. Той е роден разказвач.\" Така акад. Антон Дончев характеризира \"Срещата на две хилядолетия през моя поглед\". Това е втората част на книга под това заглавие, но има и подзаглавие \"Така беше... Наистина ли една мечта залязва\". И тя е издание на \"Захарий Стоянов\". Авторът, както разбрахте, е чл.-кор. проф. Владко Панайотов, човек на науката, който влезе в политиката, но не позволи тя да вземе надмощие при отстояването на осмисления с годините светоглед. Книгата е своеобразна панорама на нашето съвремие, умен поглед към днешното състояние на науката и обществения живот. Първата глава \"Всичко е съдба - тя взема - тя дава\" е повече интимна - напомня за представянето на първата част на \"Срещата на две хилядолетия\" и за награждаването на автора с орден \"Св. св. Кирил и Методий\", за да завърши с едно негово интервю с категоричното заглавие: \"Технологии, а не войни носят световното господство\". Във втората глава \"Животът, който минава край нас\" мечтателят Панайотов е със спомени от младостта и от десетте години в Европа. Следват \"Пътища, срещи - малки и големи\", в които освен историческите ретроспекции към годините на Втората световна война авторът прави няколко портрета и интервюта, герои на които са Алексей Симонов - син на писателя Константин Симонов, джазменът Димитър Симеонов-Мончо и проф. Саздо Иванов. Четвъртата глава е посветена на Десети ноември 1989 г. и тази дата е представена като символ, ново начало или лошо изиграна пиеса. \"Героите\" от разговорите на автора тук са Елена и Аксиния Джурови, Георги Атанасов и Ани Спанчева, Любомир Левчев и самият Тодор Живков. Последната глава, онасловена \"Малките неща и големият живот\", е събрала съкровените изповеди за \"нещата от живота\", в които ще намерим както златните зрънца на мъдростта, размишления за острастените въпроси на нашия дълъг и мъчителен преход. Авторът не само живее в интересно време, но успява интересно да ни разкаже за него. Той е убеден, че всяка власт, независимо от идeологическите си пристрастия, има нужда от кадърни специалисти, за да върви обществото напред и нагоре. Както пише акад. Георги Марков, Владко Панайотов сам е пример за такъв специалист с широк размах от минното дело до водородното гориво и екологията, сиреч от миналото към бъдещето. Това не му пречи да бъде и интересен събеседник, и добър разказвач.", "date": "2019.04.11", "title": "В бурната река на спомените и нещата от живота      "}
{"url": "https://duma.bg/sofiyska-voda-s-novi-digitalni-uslugi-n189524", "text": "\"Софийска вода\" вече предлага три нови дигитални услуги на своите клиенти, обяви вчера изпълнителният директор на дружеството Васил Тренев. Първата от тях е свързана с възможността абонатите сами да управляват консумацията на вода в домовете си в реално време. Услугата ще бъде възможна чрез монтирането на водомер с модул за дистанционно отчитане, който всеки ден изпраща данни за преминаващите количества вода към специално приложение, а клиентът получава непрекъснат достъп до приложението през личния си профил в сайта на \"Софийска вода\". Така той може да засече всяко отклонение от нормалния дебит, свързани с течове, нежелано или нерегламентирано ползване, поясни мениджърът Станислава Стефанова. По думите й водомерът е с 5 години гаранция, модулът е с 2 години гаранция, а поддръжката и софтуерните лицензи за преноса на данни са включени в цената за 10 години. Отпада изискването дистанционното отчитане да е възможно само ако всички собственици във входа са съгласни. Това означава, че оттук нататък клиентът ни няма да дължи никакви средства за своя \"Умен дом\". Цената е 300 лв. на целия този пакет, като първоначалната вноска е 100 лв. Останалата част излиза около 17 лв. на месец за 12 месеца, каза още тя. Освен \"умните водомери\" време ще пести и новата електронна услуга \"Смяна на титуляр на партида\". Досега това ставаше само в центровете за обслужване на клиенти, но вече може молбата да бъде направена и в сайта на компанията. Онлайн смяната на партида ще бъде безплатна до 10 юли тази година. Отпада и междинната платформа \"Преписка\" за получаване на електронни фактури. Вече всеки клиент - физическо лице, ще я получава директно на електронната си поща, поясни търговският директор Габриела Меркоре. В момента 42% от питейната вода в София се губят. През 2018 г. намалихме загубите с 10 млн. куб. м, а до 2021 г. те трябва да паднат до 40%, обяви зам. изпълнителният директор на \"Софийска вода\" Станислав Станев.", "date": "2019.04.11", "title": "\"Софийска вода\" с нови дигитални услуги"}
{"url": "https://duma.bg/nap-s-aktsiya-sreshtu-nelegalnite-prevozvachi-globeni-obache-nyama-n189525", "text": "Служители на Националната агенция за приходите (НАП) са провели среднощна акция срещу нелегалните превози за чужбина. Инспекторите на НАП са проверили микробуси, тръгващи от Кърджали към Белгия, Холандия и Германия. Всички те превозват нелегално пътници, съобщава \"Нова телевизия\". Само за час между 4 и 5 ч. в сряда сутринта са потеглили поне 5 микробуса. Данъчните са съставили протоколи на превозвачите, но не са успели да наложат санкции, тъй като самото плащане става след пристигането. Превозът на пътник струва между 100 и 120 евро. Микробусите не тръгват от официалната гара, а от близка бензиностанция. Според неофициална информация нелегалният превоз се извършва всяка сряда и събота. Повечето от пътниците предпочитат да пътуват така, защото им излиза по-евтино. При предварителен разговор едно от лицата декларира, че този транспорт се заплаща при пристигане в страната. Съответно в Белгия момчето, с което осъществихме контакт, разказа, че заплаща 100 евро, казва служител от НАП, цитиран от телевизията.", "date": "2019.04.11", "title": "НАП с акция срещу нелегалните превозвачи, глобени обаче няма"}
{"url": "https://duma.bg/bezvinnite-n189507", "text": "Алберт Шпеер - архитектът на Хитлер, успя да убеди почти всички на Нюрнбергския процес, че съжалява; че се извинява; че съзнава отговорността за зверствата на нацистите, във висшия ешелон на които беше и той. Но все пак констатира - вероятно с прискърбие, че не носи вина, защото не е знаел за изстъпленията. Нямал никаква представа какви ги вършат другарите му. \"Добрият нацист\" беше осъден на 20 години затвор - леко и почти символично наказание, сравнено с това на съпартийците му. Шпеер излежава присъдата си, после публикува книги, дава интервюта, навсякъде е канен и посрещан с интерес и любезности, забогатява и си купува хубава къща в провинцията. Умира в Лондон през 1981 г.; казват, че се е случило на среща с любовницата му. Четвърт век по-късно бива открита колекция от 100 негови писма - кореспонденция с Хелън Джейнти, вдовица на белгийски лидер на Съпротивата. В едно от тези писма \"добрият нацист\" признава, че е бил наясно с плана за изтребление на евреите. Съвременното българско право познава обективна отговорност за чужди действия и безвиновна отговорност на лицето, упражняващо надзор, за вреди, причинени от невменяем (неспособен). А кой носи отговорността за вреди, причинени на обществото от неспособни политици? У нас - никой. Изобщо носенето на политическа отговорност, свързваща правото с етиката и морала, у нас е толкова размито и несъответно, че е под въпрос дали въобще съществува. Повечето социологически агенции признават, че \"Апартаментгейт\" носи щети (допускам, че имат предвид вреди) на ГЕРБ, но никой не се досеща да попита кой точно е увреденият и на кого трябва да се плати обезщетение за вредата. Включително примерно от отстраняването и на Цецка Цачева или на Делян Добрев. Щом \"щетата\" се понася от ГЕРБ, щеше ли тази политическа партия да запази на върха на ръководството си лицето, нанесло вредата? Че и да го овласти да организира изборите на тази партия за предстоящия евровот.   Наред с другото прекратяването на парламентарните правомощия на вредителя означава признание, че вредата е понесъл суверенът, възложил на неспособни лица изпълнението на определена общественополезна дейност. След като тези лица поемат донякъде само абстрактна политическа отговорност - без да бъдат отстранени от политическата партия, която ги е излъчила и презентирала пред избирателя, това значи, че са безвиновни. Без значение е дали липсата на вина се дължи на слабоумие или друга форма на невменяемост, което се отчита още в римското право. Същественото в случая е обективното обществено признание, че отговорност има, но вина - не. Като при Шпеер. И вероятно - като при Шпеер, трябва да минат още двайсет и пет години, за да стане ясно, че където има дим, има и огън. Ала кой знае: дотогава може би и свидетелствата, и свидетелите ще са пепел.  ", "date": "2019.04.11", "title": "Безвинните"}
{"url": "https://duma.bg/ks-otmeni-po-visokite-danatsi-v-kurortite-n189526", "text": "По-високите данъци за имоти в курортите, които не са основно жилище, беше отменен от Конституционния съд. Съдът се произнесе по искане на президента Румен Радев, който атакува разпоредбата в Закона за местните данъци и такси, която се прилагаше за първи път през тази година. Според текста, приет от Народното събрание през есента на 2018 г., по предложение на финансовото министерство за жилищни имоти в курорти, посочени в списък, определен от Министерския съвет, ставките за данък сгради са по-високи. Това правило се прилага, ако жилището не е основно, т.е. собствениците имат и друг имот.  Така се засягат основно вили и ваканционни имоти. Ако те се намират в курорти от национално значение, се облагат със ставка между 5 и 7 промила върху данъчната оценка. За курортите от по-ниска категория ставката може да е между 4,5 и 5 на хиляда. Конкретният промил се определя от общинските съвети по места. Според Конституционния съд това обаче води до неравно третиране на различните собственици, а имущественият данък се определя неправомерно от начина на ползване на жилищата. В решението е посочено, че имуществените данъци може да зависят само от стойността на имота, но не и от неговото предназначение. Както е известно това законодателно предложение бе направено от Валери Симеонов, който по това време беше вицепремер. То влезе като част от закона за дължавния бюджет за 2019 г.", "date": "2019.04.11", "title": "КС отмени по-високите данъци в курортите"}
{"url": "https://duma.bg/oisr-shte-ni-pravi-ikonomicheski-pregled-za-750-hil-evro-n189527", "text": "Правителството одобри споразумение за извършване на икономически преглед на България от Организацията за икономическо сътрудничество и развитие (ОИСР) и предлага на НС да ратифицира споразумението. Прегледът ще бъде направен заради кандидатурата на България за членство в организацията. Той ще бъде платен от бюджета на България и е на стойност 750 хил. евро. Те са осигурени по бюджета на Министерството на икономиката. В правителственото решение е отбелязано, че в резултат на прегледа се очаква да се подобрят реформите във всички сектори на социално-икономическия живот на България и да се привлекат нови инвестиции. Мотивът за това е, че подобен преглед изпращал позитивен знак към инвеститорите за стабилността на икономиката и финансовата система в България.", "date": "2019.04.11", "title": "ОИСР ще ни прави икономически преглед за 750 хил. евро"}
{"url": "https://duma.bg/kfn-veche-e-v-palen-sastav-n189528", "text": "Парламентът избра вчера Мария Филипова и Илиана Христова за заместник-председатели на Комисията за финансов надзор (КФН) и по този начин попълни състава на регулаторния орган. Филипова, която беше председател на Държавната комисия по хазарта, ще ръководи управление „Надзор на инвестиционната дейност\", а Христова, която досега беше директор на ТД на НАП-София – управление „Застрахователен надзор\". Кандидатурите им бяха представени от председателя на комисията Бойко Атанасов.  Както е известно, Еврокомисията следи зорко какво се случва в КФН, особено след скандала с „Олимпик“ от лятото миналата година, което доведе и до оставката на зам.-председателя на КФН Ралица Агайн. Тя отговаряше за застрахователния пазар и се смяташе за едно от малкото лица с експертен опит в ръководството на регулатора. От години комисията работи в непълен състав и това често е обект на критики от страна на Брюксел.", "date": "2019.04.11", "title": "КФН вече е в пълен състав"}
{"url": "https://duma.bg/datata-n189504", "text": "МЕЖДУНАРОДЕН ДЕН НА БИВШИТЕ ПОЛИТЗАТВОРНИЦИ И КОНЦЛАГЕРИСТИ. Обявен е по инициатива на Международната федерация на борците от съпротивата, политзатворниците и пострадалите от фашизма. На този ден през 1945 г. затворниците с бунт освобождават концентрационния лагер Бухенвалд. Той е създаден от нацистите през 1937 г. През него са преминали около 240 000 души. По време на Втората световна война в Бухенвалд са умъртвени около 56 000 човека. СВЕТОВЕН ДЕН ЗА БОРБА С БОЛЕСТТА НА ПАРКИНСОН. Обявен е през 1997 г. от Световната здравна организация (СЗО). На тази дата през 1755 г. е роден английският лекар Джеймс Паркинсон (умира 1824 г.), който описва пръв това заболяване през 1817 г. Днес е и Световният ден за борба с шизофренията. Отбелязва се по света от 1949 г., а в България - от 1998 г. 1879 - НАЧАЛО НА ПОЩЕНСКИТЕ СЪОБЩЕНИЯ В БЪЛГАРИЯ. Руският императорски комисар у нас княз Дондуков-Корсаков (на снимката) публикува \"Временни правила по пощенската част в България\". С този акт се поставя началото на организираните пощенски съобщения в страната. 1919 - ОСНОВАНА Е МЕЖДУНАРОДНАТА ОРГАНИЗАЦИЯ НА ТРУДА. Специализираната агенция на ООН със седалище в Женева е създадена по предложение на френските индустриалци Роберт Оуен и Франсоа Легран. Тя е единствената организация, преживяла Обществото на народите. Социалната справедливост и защитата на правата на трудещите се са основната мисия на МОТ. В нея членуват 180 държави, а при създаването й са били 42. България е член на МОТ от 1920 г. 1964 - ФРИЦ ФРЕЛЕНГ И ДЕЙВИД ДЕПАТИ СЪЗДАВАТ ПИНКО РОЗОВАТА ПАНТЕРА. Главният герой в едноименната поредица къси анимационни филми се появява за първи път в началните надписи на комедията \"Розовата пантера\" от 1963 г., както и в повечето последвали я филми за инспектор Клузо. Оригиналното заглавие на сериала, както и на персонажа, е просто Розовата пантера. Едноименният сериал става хит през 80-те години на ХХ в. Композитор на характерната музикална тема в анимационните филми е Хенри Манчини. 1991 - БЪЛГАРИЯ РАТИФИЦИРА КОНВЕНЦИЯТА ЗА ПРАВАТА НА ДЕТЕТО. Това правят депутатите от VII ВНС. Конвенцията за правата на детето е приета с Резолюция 44/25 на 44-ата сесия на Общото събрание на ООН на 22 ноември 1989 г. В сила е от 3 юли 1991 г. България подписва документа през май 1990 г. 2001 - ВЪЗСТАНОВЕН Е НАЙ-ДЪЛГИЯТ ВЪЖЕН МОСТ В БЪЛГАРИЯ. Той свързва през язовир \"Студен кладенец\" селата Лисиците и Соколско с района на Кърджали и околните селища. Дълъг е 400 метра, а разстоянието между пилоните е 260 м. Построен е на най-тясната част на язовира. Старият въжен мост, изграден през 1974 г., се скъсва от силен вятър на 31 декември 1999 г.", "date": "2019.04.11", "title": "Датата"}
{"url": "https://duma.bg/apartamentgeyt-spuka-tsireya-n189505", "text": "От \"Господ ще го накаже Цветанов\" през папа Франциск и каква адска организация тече за посрещането му, до приватизацията и РМД-тата, външният дълг и излишъкът - познатият репертоар на Борисов отново влезе в действие след последния КСНС при президента. И пак го отнесоха медиите, които само пищели, че не били свободни, а половин месец се занимавали с апартаментите на политиците от ГЕРБ. Не бе пропуснато и това, че ГЕРБ била единствената партия, която се чистела от сгазилите... \"морала\" и как никоя друга не го правела.  А твърдението, че знаел кой бил писал декларацията на президента, в чия предизборна полза била тя и как се споглеждали Иво Христов и Корнелия Нинова, бе толкова отчайващо безсилно, че буди присмех. Защо толкова го дразни началникът на кабинета на президента? Междувременно се появи снимка, на която се вижда как Христов е седнал на заден план точно зад Корнелия Нинова, което показва, че няма как по време на разговорите двамата набедени в конспирация да са си намигали. И всичко бе изкарано като предизборна пропаганда. Нито дума за корупцията в Министерския съвет, сред депутати и кметове, общински съветници, съдебна власт. Да се направи анализ на действието на антикорупционния закон, да се създаде анкетна комисия като тази за грипените... Така ли? А, когато президентът наложи вето на прясно приетия законопроект, защо не направихте този анализ? Сега, видите ли, БСП хвърляла закон на мнозинството, чиито депутати като чираци трябвало да го приемат.  Нищо подобно. Нинова поиска работна група от независими от политически партии експерти да предложат изцяло нов закон, който да се подложи на обществено обсъждане... Предложено бе и да има външен поглед върху дейността на антикорупционната комисия, както и върху дейността на прокуратурата. Защото цялото общество вече знае как бе \"изпран\" финансовият министър Горанов, живеещ в чужд апартамент, без да плаща наем, как бе оневинен Ивайло Московски, как Делян Пеевски бе изкаран \"чист като сълза\"... от Иван Гешев. Сал един Цветанов остана да стяга електората, а ние знаем какъв е механизмът, който използва по време на избори. Наистина на \"безочието и безнаказаността на определени политици трябва да се сложи край\", както апелира Радев. \"Апартаментгейт\" спука цирея и ще продължи с нови и нови разкрития за корупция както за високите етажи с асансьори на властта, така и за средния и нисък ешелон. Защото търговията с влияние, политическият рекет и облагодетелстването на всички по веригата партийни послушковци трябва да спре... Сега обществото трябва да извика \"Доходите, глупако!\" И да потърси сметка откъде са парите за цялото това пазаруване на евтини лукс имоти на властимащите?", "date": "2019.04.11", "title": "\"Апартаментгейт\" спука цирея"}
{"url": "https://duma.bg/simeonov-pak-atakuva-angelkova-sas-snimki-na-kashta-v-bistritsa-n189580", "text": "Валери Симеонов продължи с атаките си срещу министъра на туризма Николина Ангелкова. Днес той обясни как тя живее в къща, която не е нейна и че не е посочила този факт в декларация си. Лидерът на НФСБ изнесе новите данни само ден, след като се разбра, че КНКОНПИ го проверява също за сделки с имоти от името на СКАТ ООД, която е негова собственост. Още миналата седмица Симеонов намекна, че министър от кабинета също е част от \"апартаменгейт\". Тогава медиите се разровиха в Имотния регистър и в имотната декларация на Ангелкова и разказаха за апетитни имоти, които тя е закупила на странно ниски цени.  Днес бившият вицепремиер доразви информацията си. Тъй като аз задочно се обърнах към министър-председателя да си прегледа министрите. По принцип е добре да се огледат всички, защото установяваме, че например действащ министър в момента с доста крупни имоти – три големи апартамента в София, се оказва, че не живее там. Оказва се, че живее някъде другаде, а по закон е длъжен да го декларира, заяви Симеонов. Той не посочи името на конкретния министър, но медийни публикации отпреди две години твърдят, че там живее именно Ангелкова. Става въпрос за един доста луксозен имот, който с години се обитава и за който има публикации в медиите. Той не е собствен, намира се в един от изключително престижните квартали извън София и не е деклариран. Така че, доколкото познавам моите колеги, няма да се учудя, ако депутатите от НФСБ подадат сигнал до КПКОНПИ за проверка защо в декларацията има този имот, каза още той, като показа снимки от имота. Според бдителни читатели, снимките на въпросната къща са публикувани още през 2017 година в няколко сайта. Става дума за имот в кв. \"Бистрица\" на ул. \"Липа\". Обстоятелството, че не е декларирано супер луксозното жилище, в което живееш и което не е твое, трябва да се разследва от КПКОНПИ, добяви Симеонов и препрати към сигнала, по който той е разследван. Сигналът в прокуратурата срещу мен е разпространение на клеветнически твърдения и някой ще бъде съден за него, каза още Симеонов. На въпрос дали е разбрал кой е подал сигнала в прокуратурата срещу него, Симеонов отговори, че не знае, но щом разбере, ще заведе дело срещу него.  ", "date": "2019.04.11", "title": "Симеонов пак атакува Ангелкова със снимки на къща в Бистрица"}
{"url": "https://duma.bg/bsp-osporva-v-sada-reshenieto-za-koalitsiya-za-balgariya-n189541", "text": "Жалби пред ВАС и КЗК, както и съдебен иск и процедура пред Патентното ведомство ще задвижи БСП, за да защити марката \"Коалиция за България\" (КБ), обявиха зам.-председателят на партията Кирил Добрев и юристката Аглика Виденова. С тези стъпки те отговарят на разрешението от ЦИК АБВ да се яви на евровота под името \"Коалиция за България\". За съжаление нашите бивши другари са решили да бъдат от страната на управляващите не само като техни партньори, но да играят и срещу семейството си, макар и бившо, отбеляза Виденова. Юристката показа документ от Патентното ведомство, според който КБ принадлежи на БСП. Регистрацията е за 14 класа, които включват всички стоки, услуги и дейности, свързани с предмета на дейност на БСП, както и рекламните материали. В тях влизат всички неща, свързани с предизборната кампания, включително и бюлетината, свързана с името. АБВ и коалиционните й партньори притежават марка, регистрирана само в един клас, който включва бизнес дейности, свързани с бизнес и търговски сделки и мероприятия. Виденова подчерта, че до ЦИК са подадени цялата информация и документи. Тя е разочарована от решението, което е взето, въпреки че председател на ЦИК е бивш конституционен съдия. \"Към момента \"Коалиция за България\" има 4 евродепутати - Станишев, Пирински, Неков и Курумбашев. Като такива до 26 май са под ръководството на Румен Петков според ЦИК. От вчера Румен Петков е в състояние да търси сметка от тези четирима депутати как гласуват\", иронизира Кирил Добрев. Той се възмути, че е нелепо да се копира модел отпреди 20-30 години, чрез който за заблуда на избирателя се търси подобна абревиатура на партия. Да си намерят и една Елена Йончева, за да е пълна заблудата, продължи с иронията той.", "date": "2019.04.11", "title": "БСП оспорва в съда решението за \"Коалиция за България\""}
{"url": "https://duma.bg/speshno-zasedanie-v-ministerski-savet-zaradi-naprezhenieto-v-gabrovo-n189574", "text": "Извънредно заседание в Министерски съвет заради напрежението в Габрово започва след минути. Вицепремиерът Красимир Каракачанов ще събере вътрешния министър и директори на дирекции в МВР, за да обсъдят ситуацията и евентуално да изпратят още части в града, за да се избегнат нови сблъсъци. Снощи протестът, който трябваше да бъде пред общината, прерасна в улични безредици. Младежи с колове и камъни се опитаха да влязат в Районното полицейско управление, а след това преминаха през една от ромските махали, хвърляайки камъни по прозорците на къщите. Полицията трудно овладяваше гневните демонстранти, а напрежението не стигна повече от 6 часа. Полицията остана по улиците на града и около ромските махали до сутринта. Като подкрепление бяха изпратени сили на жандармерията и на областната дирекция на вътрешните работи в Ловеч. Припомняме, че протестът бе организиран в социалните мрежи след нападение над продавач в магазин в Габрово. Клип, който се завъртя в интернтет, показва как трима мъже от ромски произход влизат в магазина и се нахвърлят над младежа. Извършителите бяха задържани, а след 24 часа - освободени. След недоволството в града отново бяха арестувани, но хората продължават да настояват за бързи присъди и заплашват, че и днес ще излязат на протест. Вицепремиерът Красимир Каракачанов коментира пред БиТиВи, че засега ситуацията е овладяна, но определи гневът на хората като справедлив и настоя за бързи и справедливи присъди при подобни случаи. Напрежението с ромската махала в Габрово расте от години. Хората обвиняват общината, че е подценила проблема и че не реагира адекватно на засилващите се набези от жители на махалата. ", "date": "2019.04.11", "title": "Спешно заседание в Министерски съвет заради напрежението в Габрово"}
{"url": "https://duma.bg/elena-yoncheva-ne-iskame-balgarite-da-sa-vtoro-kachestvo-zhiteli-na-evropa-n189540", "text": "\"Не искаме българите да са второ качество жители на Европа. Не трябва да допускаме България да бъде второ качество държава в ЕС, а децата ни да бъдат второ качество деца\", заяви водачът на листата на левицата за евровота Елена Йончева на среща с жители на Велико Търново. Тя е категорична, че не трябва да има предприятия, които не отговарят на европейските норми и стандарти за чистота на въздуха. Както ДУМА писа, преди дни местните излязоха на протест срещу замърсяването на въздуха с фини прахови частици и химични компоненти. Тогава от екоминистерството заявиха, че няма превишаване на отровите в атмосферата. Статистиката отчита, че само в последната година раковите и респираторните заболявания в града са се увеличили с 20%, обяви Йончева. Според нея е очевидно, че нещо не е наред, защото хората се оплакват от алергии и дихателни проблеми. Йончева пое ангажимент не само да алармира европейските институции за замърсяването на въздуха във Велико Търново, а и да потърси независима лаборатория, която да установи какво е замърсяването, кой е неговият източник и колко се разминават резултатите с тези на институциите. БСП иска чиста вода, храна и въздух за великотърновци, затова от МОСВ ще бъде изискана информация за работата на завода \"Кроношпан\". Всяко работно място в България е ценно, но здравето на нашите съграждани и деца е най-важно, заяви народният представител Явор Божанков. Хората се умориха да чакат, а \"Кроношпан\" продължава само да заявява бъдещи намерения за изграждане на филтри на комините си. ", "date": "2019.04.11", "title": "Елена Йончева:   Не искаме българите да са второ качество жители на Европа"}
{"url": "https://duma.bg/delyan-dobrev-nay-posle-napusna-ns-n189543", "text": "Депутатът от ГЕРБ Делян Добрев най-после напусна НС, след като депутатите приеха втората му оставка с 96 гласа \"за\", само 7 \"против\" и трима въздържали се. Той се оттегли от поста заради публикации за имотните сделки в столицата на неговите роднини от Хасково, пазарували апартаменти в София на съмнително ниски цени. Припомняме, че става дума за същите хора, които преди две години Добрев определи като \"дрийм тийма\" на общината. Тогава той пак подаде оставка заради скандала \"Кумгейт\", но тя не беше приета. Единственият, който вчера адвокатства на Добрев, беше бившият съдия в КС Георги Марков. Той обясни, че ще гласува против оставката, независимо че става дума за лично решение на Добрев. Бившият върл седесар се върна в студентските си години и сподели за учебник, по който можело да се разпознават \"криминогенните типове\". Марков разказа, че видял по телевизията \"едно чудесно момче, с буден и честен поглед\". В тв интервю Добрев пък обяви, че скандалът бил \"от нищо нещо\". Той дори се оплака, че не притежава собствено жилище, живее при майка и плаща на фирмата й месечен наем от 1200 лв. Засега остава областен координатор на Хасково. Лидерът на НФБС Валери Симеонов изригна срещу премира Бойко Борисов и го обвини, че имал заслуга за \"обезкръвяване на НС\", защото приема оставки на килограм. Според него имало кампания по разчистване на кадърни хора. \"Когато масово принуждаваш членове от ръководството на партията си, да подават оставки, неизбежно изниква въпросът и за твоята оставка. Това означава, че тази партия няма право да управлява и да участва в управлението на държавата\", обърна се към премиера Симеонов. Малко след това обаче се усети, че е сгафил, и уточни, че не иска оставката на премиера. \"За депутати трябва да се кандидатират само малоимотни хора. Хора, които нямат собственост, които спят под мостовете на Перловска река и които са клошари. Те ще бъдат с предимство. Само такива хора имат право да бъдат в политиката. С други думи, свидетели сме на едно опростачване в политиката\", опита се просташки да оригиналничи Симеонов. Лидерът на \"Атака\" Волен Сидеров отсече, че НС не се оголва с оставките в ГЕРБ, защото имали достатъчно подготвени кадри. Според него оставките предизвиквали излишен патос и нервност. Марешки пък нарече изнесените данни за злоупотреби \"махленщина\".", "date": "2019.04.11", "title": "Делян Добрев най-после напусна НС"}
{"url": "https://duma.bg/razsledvat-lidera-na-nfsb-za-imotni-sdelki-n189544", "text": "ВКС е възложила на КПКОНПИ проверка по сигнал за закупени на занижени цени имоти. Те са придобити от \"СКАТ\" ООД, управлявано от депутата Валери Симеонов, съобщиха от прокуратурата. Сигналът е изпратен до главния прокурор във вторник и се отнася за 3 сделки. Първата е за закупено през 2004 г. право на строеж на апартамент с площ 80 кв.м в к.к.\"Слънчев бряг\" за сумата от 900 лв. Година по-късно телевизията е купила офис в комплекса за 6901,10 лв. През 2008 г. \"Скат\" се сдобива с имот частна общинска собственост с площ 875 кв.м. за сумата от 850 815 лв. с решение на Общинския съвет в Бургас, чийто председател тогава е Валери Симеонов. Шеф на комисията пък бил депутатът от НФСБ Валентин Касабов, а юрисконсулт - колегата им Християн Митев. За този имот в сигнала се твърди, че не се ползва по предназначение за нуждите на телевизията, а е построен жилищен блок.  В сигнала се твърди още, че през 2008 г. \"Скат\" си е купила \"База за отдих Пресока\" край Златоград. В момента тя е хотел \"Панорама\" с басейн и ресторант. Преди 5 години ВАС се произнася, че те са без разрешителни, но все още не са съборени. КПКОНПИ ще проверява има ли престъпления от Касабов и Митев в качеството им на длъжностни лица в Община Бургас през 2008 г.", "date": "2019.04.11", "title": "Разследват лидера на НФСБ за имотни сделки"}
{"url": "https://duma.bg/gerb-i-dps-si-urediha-vlast-v-izbiratelnite-komisii-n189542", "text": "ДПС и ГЕРБ ще управляват изборния процес на 26 май с мълчаливото съгласие на \"Обединени патриоти\", предупреди зам.-председателят на БСП Кирил Добрев. Повод за констатацията му е начинът, по който ЦИК служебно е преразпределила позициите в районните избирателни комисии, пренебрегвайки дори сключените между партиите споразумения по места. Добрев се възмути, че проведените 31 консултации при областните управители за конструирането на РИК се оказват безсмислени, тъй като ЦИК служебно е наложила ГЕРБ. Той уточни, че без подпис на председател или секретар от РИК изборните протоколи де факто не важат. ЦИК е превърната в бухалка в ръцете на ГЕРБ и Цветанов, предупреди социалистът. \"Нормално е ГЕРБ да има най-сериозно присъствие, но към момента партията има 29 председателски и две секретарски места. Без подпис на ГЕРБ няма нито един валиден протокол от всички избирателни райони\", подчерта партийният зам.-председател. Като втора политическа сила БСП има само едно председателско място и 13 секретарски места, което означава, че тя присъства в ръководствата на РИК в 14 области. Макар и четвърта по големина сила в НС, ДПС са втори по представителство в РИК - имат едно председателско и 16 секретарски места. По думите на Добрев \"Обединени патриоти\" са превърнати в \"директори на водопади\" заради 29-те зам.-председателски места, които обаче нямат особени правомощия. Социалистът подчерта, че ГЕРБ и ДПС ще предопределят изборните резултати с мълчаливото съгласие на патриотите, които са си избрали ролята на \"кошаревски свидетели\". Според сметките на БСП ГЕРБ би трябвало да имат 12 председателски и 12 секретарски места, БСП - по десет от двата поста, \"Обединените патриоти\" - 4 на 4, общо шест ръководни места за ДПС и четири за \"Воля\". БСП обжалва във ВАС решенията на ЦИК за 8 области, като съдът вече е отменил тези за съставите на РИК във Враца и Пловдив. Съдът казва, че във Враца не уважават решението на ЦИК, защото е предпочела икономиста от ДПС пред юриста с доказана практика от БСП и връща решението на ЦИК за преразглеждане. Комисията с обикновено мнозинство може да прескочи и ВАС, подчерта Добрев, като напомни, че това бе едно от измененията на Изборния кодекс, които накараха депутатите от \"БСП за България\" да напуснат парламента. Добрев подчерта, че само с масово гласуване схемата на управляващите може да бъде провалена.", "date": "2019.04.11", "title": "ГЕРБ и ДПС си уредиха власт в избирателните комисии"}
{"url": "https://duma.bg/tsvetanov-stava-neshtaten-satrudnik-kam-parlamenta-n189575", "text": "Цветан Цветанов се завръша в парламента, но не като депутат, а като нещатен сътрудник на политическа партия ГЕРБ. Името му вече фигурира в сайта на Народното събрание. Не е ясно в коя област точно ще сътрудничи вече бившият лидер на ПГ на ГЕРБ. Цветанов подаде оставка като депутат на 27 март заради разкритията около луксозен апартамент със собствен асансьор, който придобил на скандално ниска цена от фирма \"Артекс\". След апартамента на Цветанов, излязоха имената на още много висши фигури от ГЕРБ и властта. Всички са купили имоти на подозрително ниски цени. Заваляха и оставки, Борисов се раздели с министър, зам.-министри и депутати. Цветанов обаче сам реши, че ще напусне парламента, но не и постовете си в партията. За което понесе критики от важните си съпартийци като Йорданка Фандъкова, Томислав Дончев и Екатерина Захариева. В крайна сметка Цветанов стяга редиците на ГЕРБ предизборно като шеф на Предизборния щаб и втори човек в партията.  ", "date": "2019.04.11", "title": "Цветанов става нещатен сътрудник към парламента"}
{"url": "https://duma.bg/vlastta-si-prehvarlya-topkata-za-naprezhenieto-v-gabrovo-n189578", "text": "Властта призна за провокации по време на снощния протест в Габрово, но определи ситуацията по-скоро да нормална в предизборно време. Припомняме, че в сряда вечерта, мирният протест пред общината в Габрово прерасна в безредици, а към протестиращите се присъединиха младежи с качулки и бухалки, които щурмуваха първо Районото полицейско управление, а след това и ромските махали в града. Полицията трудно удържаше провокаторите, към къщите на ромите полетяха камъни, бе разбита и вратата на полицейското управление. До протестите се стигна след като трима роми пребиха продавач в магазин в Габрово. Недоволството на хората се покачи заради това, че извършителите бяха задържани, но след това освободени. Габровци настояват за ефективна бърза присъда над нападателите, които се оказаха стари познайници на полицията. Според участниците в протеста, той е организират спонтанно в интернет, такава е и тезата на вицепремиера Томислав Дончев, който бе командирован по спешност в Габрово по нареждане на премиера Бойко Борисов. В София пък вицепремиерът Красимир Каракачов свика извънредно заседание с ръководството на МВР.  През нощта полиция патрулира по улиците на Габрово, бе извикано и подкрепление от Областната дирекция в Ловеч.   Няма данни за политическо вмешателство при организираното на протеста в Габрово, обяви след заседанието в Министерския съвет Красимир Каракачанов. Той обаче призна, че е имало провокации, но не очаквал други. Според него ситуацията е овладяна. Вицепремиерът обаче прехвърли отговорността на местната власт. Време е местната власт да си върши работата, трябва да бъде по-наблюдателна и активна при подобни инциденти, за да не се стига до тях, отсече Каракачанов.  Там, където един кмет знае, че има приходящи, които се заселват незаконно или строят жилища незаконно, да сигнализират полицията и да се вземат превантивни мерки. Не да се чака да стане инцидент, е мнението на вицепремиера. Към този момент има достатъчно полицейско присъствие в Габрово. Ще останем там, докато е нужно, за да не се стигне отново до ескалация на напрежението, заяви от своя страна главният секретар на МВР Ивайло Иванов. Премиерът Борисов обясни напрежението с предстоящите евроизбори. Много политически формации се \"закачат\" с етническата тема, коментира той от Брюксел, където бе на среща на Европейския съвет за Брекзит.  Разказа, че е изпратил Томислав Дончев, който бе кмет на Габрово, да следи ситуацията на място. Хората, по думите му, търсели възмездие и имали чувство за справедливост.  Габрово е хубав град, завод след завод се строи и това довежда вътрешна миграция на хора, търсещи препитание. Роми там работят с машини за кабели за \"Мерцедес\", които се изнасят в Европа. Дончев е там, с Младен Маринов пратихме и жандармерия, за да се пази спокойствие. Тези виновни лица независимо от какъв произход са - наказание. Има ли избори етническото напрежение се вдига. Възложил съм на Маринов да направи оценка, каза още премиерът.  Според Томислав Дончев държавата е овлядала ситуацията, която не била точно етническо напрежение. Той също призна, че е имало провокации и предупреди, че подобни неща няма да донесат полза на никого.  В последните години има приходящ поток от роми от Южна България в Габрово, призна той. И допълни, че местното население няма формирани начини за реакция на подобни инциденти. В момента извършителите на побоя са задържани за 72 часа, образувано е досъдебно производство за нанасяне на лека телесна повреда, като предвиденото закона наказание е три години лишаване от свобода, уточни старши комисар Тодор Гребенаров. Пострадалият продавач Венцеслав Иванов каза, че не е от Габрово и живее в града от година и половина. Благодарен съм на хората, които ме подкрепят, но няма как да толерирам нещо, което води до насилие. Искаме да работим мирно и спкойно, не искаме да се всява етническо напрежение в града. Трябва да има решение по мирен път, заяви младият мъж.", "date": "2019.04.11", "title": "Властта си прехвърля топката за напрежението в Габрово"}
{"url": "https://duma.bg/tsvetanov-yadosa-borisov-s-vrashtaneto-si-v-parlamenta-n189579", "text": "Бойко Борисов открито призна, че не е съгласен и по-скоро е ядосан от решението на Цветан Цветанов да стане нещатен сътрудник на ГЕРБ в парламента. Ще дам на Цветанов право да промени статута си веднага, отсече лидерът на ГЕРБ пред репортери в Брюксел. Борисов призна, че е учуден как Цветанов не разбира в каква ситуация се е поставил. Не може толкова тежко наказание да получи - да напусне парламента, да напусне шефското място на парламентарната група, шефското място на комисия по сигурност и заради този договор да се внесе съмнение, че това е едва ли не пунта мара, казано на преводен език. Това е просто несериозно. Той, понеже е убеден в своята невинност и още не може да схване всъщност в каква ситуация се е поставил. Да му се чуди човек, ядоса се Борисов. Припомняме, че вчера стана ясно, че Цветан Цветанов се завръща в парламента като нещатен сътрудник, въпреки че само преди седмица подаде оставка на народен представител и като председател на групата на ГЕРБ. Недоволството на Борисов идва два дни, след като той отново разкритикува Цветанов за думите му в \"Панорама\", че няма кой да го накаже.  Бойко Борисов се изпусна, че в партията му има още много хора, оплетени в далавери с имоти. От 6-7 кандидати за министри или зам.-министри, в момента в който се спра на него, пристига и вика: Знаеш ли, че майка ми и баща ми, и кака ми е направил една сделка, дали няма да се разгледа по лош начин, завайка се премиерът. Той обаче бил категоричен и безкомпромисен и искал оставка след оставка. Другите партии виждате, те ги плюят, а те с чадър ходят. В ГЕРБ се подават оставки, всички тези хора и те имат семейства. Това е огромен стрес за всички. Хората с по-лабилна психика не могат да издържат на това напрежение. То е непрекъснато отвсякъде, обясни още Борисов.", "date": "2019.04.11", "title": "Цветанов ядоса Борисов с връщането си в парламента"}
{"url": "https://duma.bg/borisov-pak-potushava-protesti-s-pari-n189537", "text": "На фона на корупционните скандали със знакови лица от ГЕРБ премиерът склони да вдигне заплатите на медицинските сестри от 1 юни. Решението му идва след продължаващите от 1 март насам протести на здравни служители, които настояват за достойно заплащане и по-добри условия на труд. Властта реагира чак в разгара на \"Апартаментгейт\" и в навечерието на евровота. На вчерашното заседание на Министерския съвет Борисов отново се впусна да \"раздава\" на протестиращите пари от бюджета и да се хвали с постижения. Пред камерите той обяви, че отпускат допълнителни 50 милиона лева за увеличение на възнагражденията на медицинските сестри и заплатите им вече ще започват от 950 лв. \"Вдигат се заплатите на здравните служители, икономиката се развива и расте. И на базата на това можем да си позволим да приемем проекта за допълнителни разходи по бюджета на Министерството на здравеопазването\", рече Борисов. Здравният министър Кирил Ананиев уточни, че парите ще бъдат предоставени на болниците като субсидия, която МЗ ще им превежда за специфични дейности. Със средствата ще се увеличат разходите по диагностиката и лечението и осигуряването на медицинска помощ за специфични групи от населението, каза министърът. До 15 май министерството ще представи пред Асоциацията на професионалистите по здравни грижи и медицинските специалисти, участващи в протестите, окончателния вариант на методиката. За тази дата е планиран и национален протест на медицинските сестри. Медицинските сестри не са доволни от решението на МС и продължават протестите, заяви организаторът на протеста им Мая Илиева. Исканията им са за минимална стартова заплата от 1120 лв. за професията \"здравен специалист\", за рехабилитатори и за фелдшерите. Според Илиева не е ясно дали отпуснатите 50 млн. лв. ще отидат само за заплати, както предишните 30 млн. лв., които бяха отпуснати на болници. До националния митинг на 15 май в столицата ще се организират протести в градовете, където е бил упражнен натиск върху медицинските сестри да не недоволстват, каза Илиева.", "date": "2019.04.11", "title": "Борисов пак потушава протести с пари"}
{"url": "https://duma.bg/za-prokuror-geshev-spravedlivostta-e-abstraktno-ponyatie-n189536", "text": "Шефът на спецпрокуратурата Иван Гешев призна пред студенти от ЮЗУ \"Неофит Рилски\", че според него справедливостта е абстрактно понятие. В Благоевград той разви тезата, че обществените очаквания и разбирания за справедливост и това, което произвежда съдебната система, се разминават. \"Разбирането за справедливост във всяка група и във всяко общество е различно. Разбирането на много колеги е, че само прилагането на буквата на закона е достатъчно и само това гарантира справедливост по някакъв начин\", заявил Гешев. Основните разминавания между закон и справедливост се криели във възприемането на закона като самоцел и противоречивото разбиране за независимост на магистратите. Той отбеляза, че българското законодателство в голяма степен е неефективно. Според него, за да функционира съдебната власт и да е полезна на обществото, тази система, трябва да функционира \"в дух на колегиалност\". \"Съществуват много законодателни проблеми - най-вече това, че наказателните ни закони са архаични, от времето на другаря Тодор Живков. И естествено влизането с ускорени темпове на политиката в съдебната власт\", заяви пред бъдещите юристи заместникът на главния прокурор. Знам, че това ще прозвучи еретично но в голямата си степен българският магистрат е безконтролен, защото няма ефективни механизми, които да водят до достатъчен контрол, какъвто съществува в повечето европейски страни, заяви Гешев.", "date": "2019.04.11", "title": " За прокурор Гешев справедливостта е \"абстрактно понятие\""}
{"url": "https://duma.bg/spirat-praktikata-na-dvama-obshtopraktikuvashti-lekari-ot-pernishko-n189533", "text": "Практиките на двама семейни лекари от Пернишко, които не са придобили специалност по обща медицина, ще бъдат спрени. Държавата удължаваше срока за вземане на тази специалност в продължение на 19 години. \"Вярно е, сега сме на години, но преди 19 години бяхме по-млади, така че времето не е оправдание. Всеки сам си решава\", коментира д-р Борис Косаров от регионалното сдружение на лекарите. Джипитата без специалност могат да работят при желание, но вече като наети от колега, който е специалист. Ако практиките им се закрият, пациентите ще бъдат поети от други клиенти. Според д-р Косаров липсва всякакво желание за подобряване на нормативната уредба в страната, за да може да има нови и млади практики. ", "date": "2019.04.11", "title": "Спират практиката на двама общопрактикуващи лекари от Пернишко"}
{"url": "https://duma.bg/kasata-otgovori-za-limitite-v-detskata-bolnitsa-n189535", "text": "Във връзка със запитване на ДУМА дали има лимити в СБАЛ по детски болести \"Проф. д-р Иван Митев\" в София, от НЗОК отговориха, че лимити няма, но има прогнозни бюджети. \"Месечните стойности за дейностите за болнична медицинска помощ се определят от Надзорния съвет на НЗОК, като обща месечна стойност по всички сключени от болниците договори\". От касата представиха утвърдените стойности на Детската болница за 12 месеца 2019 г.  Разпределянето на средствата по клиники/отделения става съгласно Националния рамков договор за 2019 г., където е отбелязано, че \"ръководителите на лечебните заведения, изпълнители на болнична медицинска помощ, носят отговорност за изпълнението и разпределението в рамките на съответното лечебно заведение\" на средствата от НЗОК, като приоритет имат \"дейностите, свързани със спешността и лечението на онкологично болни пациенти\". На въпроса дали има основания деца да изчакват по 2-3 месеца, за да бъдат приети за диагностично уточняване в някоя от уникалните за страната клиники или да бъдат хоспитализирани за продължаване на протокол, от НЗОК отговарят, че \"от финансова гледна точка няма основание\".  От представените отчети на СБАЛ по детски болести \"Проф. д-р Иван Митев\" за първите три месеца се вижда, че лечебното заведение не усвоява разпределените му средства и реализира икономия, твърдят от НЗОК.  Отговорът е във връзка с публикацията на ДУМА от 10 април \"От педиатрията излизат на протест, ако МЗ не ги чуе\" и недоволството на медиците от лимитите, застрашаващи малките пациенти.  ", "date": "2019.04.11", "title": "Касата отговори за лимитите в Детската болница"}
{"url": "https://duma.bg/shestima-bratya-lihvari-tormozeli-dimitrovgrad-n189532", "text": "Шестима братя са образували престъпната група в Димитровград и са тормозели жители на града. Те са от ромски произход и налагали лихви до 100% на парични заеми. При невръщане на парите ромите стигали до наказателни санкции като побои, принуждаване към проституция, изнудване, заплахи и закани за убийство. В някои случаи хората били принуждавани да прехвърлят недвижими имоти и така да върнат заемите си. В други случаи се стигало до напускане на страната, за да се избяга от лихварите. Групата е действала в околността на Димитровград и Хасково, а хората, които са ползвали техните услуги, са с нисък социален статус. Работата на компетентните органи е започнала през август миналата година. При претърсванията са иззети доказателства за тяхната престъпна дейност, намерени са златни накити и голяма сума пари.", "date": "2019.04.11", "title": "Шестима братя лихвари тормозели Димитровград"}
{"url": "https://duma.bg/stranata-otbelyazva-40-godini-ot-poleta-na-georgi-ivanov-n189534", "text": "С фотоизложба, валидиране на пощенска марка с лика на първия ни космонавт Георги Иванов и сесия в БАН бе открито вчера тържественото честване на 40-та годишнина от българо-съветския полет с кораба \"Союз 33\". Юбилейната пощенска марка е отпечатана в тираж от 7000 броя. В изявите в академията участваха петима колеги на Георги Иванов - първите космонавти на пет от държавите, участвали в програмата \"Интеркосмос\". В БАН Георги Иванов се върна към опасните моменти при полета, когато основният двигател отказва и космонавтите се връщат обратно, приземявайки се при крайно сложни обстоятелства. \"Този проблем се случваше за първи път. Дотогава бяха летели успешно 32 космически кораба \"Съюз\" със същия двигател. Трябваше да изпробваме резервния двигател за 3 секунди, да го изключим и после да го използваме за връщане на Земята, но генералният конструктор на \"Союз\" пое отговорност да минем без пробата\" - разказа космонавтът. По думите му отбелязването на годишнината дава шанс да се запознаят младите с това какво е направила българската космическа наука през 70-те и 80-те години на миналия век и което днес им е слабо известно. При откриването на изложбата в БАН проф. Цветан Дачев от Института за космически изследвания на академията разказа за работата на учените ни за полетите на Георги Иванов и Александър Александров, както и за създаването на знаменитите български радиационни дозиметри, чиито нови модификации участват днес във всички основни международни полети. ", "date": "2019.04.11", "title": "Страната отбелязва 40 години от полета на Георги Иванов"}
{"url": "https://duma.bg/stanaha-yasni-otborite-za-macha-na-zvezdite-n189585", "text": " Цветослав Острев, Иван Лилов, Константин Коев (Спартак Пл), Александър Гаврилович, Брендън Браун, ЛаМаркъс Рийд (Балкан), Айзея Уилямс (Ямбол), Калоян и Деян Иванови, Христо Захариев (Левски ЛУКойл), Питър Олисемека (Академик Бултекс Пд).  Александър Янев, Тре Когинс (Берое), Антъни Гуджино, Джейлън Дженкинс, Малик Диме (Рилски спортист), Божидар Аврамов, Патрик Рембърт (Левски ЛУКойл), Александър Груев, Васил Бачев (Академик Бултекс Пд), Георги Боянов (Черно море - Тича), ЛаРон Смит (Ямбол).", "date": "2019.04.11", "title": "Станаха ясни отборите за Мача на звездите"}
{"url": "https://duma.bg/sportat-po-televiziyata-dnes-n189571", "text": "22.00 Арсенал - Наполи 22.00 Славия Пр - Челси 22.00 Виляреал - Валенсия  22.00 Бенфика - Айнтрахт  Колоездене 16.30 Обиколка на Баския (IV етап~ Автомобилизъм 18.30 СК за туристически автомобили в Маракеш (обзор) 19.00 Формула Е: Преди старта в Рим Вдигане на тежести 19.30 ЕП в Батуми (76 кг, жени) 21.15 ЕП (89 кг, мъже)", "date": "2019.04.11", "title": "Спортът по телевизията днес"}
{"url": "https://duma.bg/140-arestuvani-na-ayaks-yuventus-11-n189583", "text": " В бюлетина на холандските блюстители на реда се описват спрейове, факли, ножове, боксове, маски, палки и флакони със сълзотворен газ, иззети от група италианци в часовете преди двубоя. Те приближавали \"Йохан Кройф Арена\" без отличителни знаци, очевидно търсейки конфликт с ултраси на Аякс. В минутите преди началото сблъсъци са започнали на метростанция, недалеч от \"Йохан Кройф Арена\". На самия стадион са задържани 61 фенове, които опитали да се сбият и на трибуните. След края са арестувани още 46 хулигани, засечени от записи на охранителни камери. Над 5000 тифози на Юве са пътували за мача в Амстердам, като около 1300 от тях са били без билети. Очаква се холандците в Торино във вторник за реванша да са още повече и мерките за сигурност ще бъдат подсилени. Реваншът ще е решителен с оглед на равенството в Амстердам. \"Аяксите\" изиграха трети пореден впечатляващ мач в турнира след двата срещу Реал (Мадрид) на осминафиналите. Те надиграха своя съперник най-вече през втората част и могат да съжаляват, че не постигнаха успеха, който заслужаваха. Ювентус излезе със самочувствието на фаворит и поведе със 125-ия гол на Кристиано Роналдо в турнира. С него  португалската суперзвезда увеличи рекорда си и показа, че Аякс е любимата му жертва в Европа. Той вече има 8 попадения в 6 сблъсъка с холандския гранд, но и с екипите на Ман Юнайтед и Реал М. Роналдо (45) прониза с глава вратата на Андре Онана след страхотна контраатака и точно центриране на Жоао Кансело. Бразилецът Давид Нерес (46) обаче изравни с фантастичен фалцов удар. Това вдъхнови домакините и Николас Талиафико шутира силно, но неточно. Резервата Юрген Екеленкамп, навършил преди дни 19 години, пропусна да вкара за домакините, като вратарят Войчех Шчесни спаси шута му. Удар на резервата за Юве Дъглас Коста пък срещна дирека секунди по-късно. Реваншът е на \"Ювентус Стейдиъм\" на 16 април. Барселона пък за първи път в историята си победи Манчестър Юнайтед на \"Олд Трафорд\" с 1:0. Резултатът е логичен с оглед на изявите на съперниците, а \"червените дяволи\" във втори пореден кръг ще търсят обрат като гост, но на \"Камп Ноу\" със сигурност ще им бъде много по-трудно спрямо \"Парк де Пренс\", когато елиминираха ПСЖ. Каталунците записаха четири победи срещу Юнайтед в Шампионска лига на 4 различни стадиона. Ранен автогол на Люк Шоу реши мача, но Барса даде скъпа жертва - Лео Меси, който подхвана атаката за гола, получи удар с лакът в лицето от Крис Смолинг в 30-ата мин., но доигра мача с разбит нос и полузатворено око. \"Бълхата\" обаче вероятно ще пропусне реванша във вторник. Юнайтед завърши мача без точен удар в мач от Шампионската лига за първи път от 2005 г. Осмият автогол в турнира пък е абсолютен рекорд на английския гранд. ", "date": "2019.04.11", "title": "140 арестувани на Аякс - Ювентус 1:1"}
{"url": "https://duma.bg/levski-lukoyl-otnese-akademik-bulteks-99-n189570", "text": "След двайсетина дни почивка, в игра за Левски се завърна Христо Захариев, а изненадата в стартовия състав на Академик бе Николай Николов, който едва за втори път през сезона в НБЛ започна като титуляр. Въпреки здравословните си проблеми, Питър Олисемека също се появи на терена още в първата част за пловдивчани, но за сметка на това в групата не бе Младен Виткович. Във втората част и друг от контузените в състава на Академик - Адриян Секулов влезе в игра. Левски имаше инициативата и с отлична игра под коша диктуваше събитията, но Академик се държеше много близко в началните минути. Едва в последната минута и половина от първата четвърт разликата рязко скочи до 11 точки след 8:0 за \"сините\". Началото на втората част до голяма степен реши мача, като в 13-ата минута Левски вече водеше с 20 т. - 42:22 след страхотни нападения и серия 19:2. На почивката домакините имаха комфортен аванс от 56:39 и продължиха да играят спокойно в третия период, когато преднината им скочи до 26 точки. До края мачът се доиграваше, с 20-тина точки разлика, като и Тити Папазов и Асен Николов завъртяха съставите си. Само Асен Великов не се появи от групата на Левски на терена, а след като получи неприятен удар в гърдите през първото полувреме малко за Академик игра Мартин Сотиров. Страхотен трипъл-дабъл за Левски записа Калоян Иванов - 16 точки, 11 борби и 10 асистенции. По 18 точки добавиха Христо Захариев и Патрик Рембърт. За Академик Трой Франклин вкара 22.", "date": "2019.04.11", "title": "Левски ЛУКойл отнесе Академик Бултекс 99 "}
