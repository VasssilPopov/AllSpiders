{"url": "http://duma.bg/node/154239", "text": "Парламентарната комисия по отбрана отхвърли вчера ветото на президента Румен Радев върху Закона за отбраната и въоръжените сили и прие промените повторно. \"Против\" гласуваха само депутатите от БСП, които посочиха, че в закона има дискриминация и е на ръба на Конституцията. \nПрипомняме, че на 9 октомври държавният глава върна за ново обсъждане промените в закона, приети от НС на 27 септември. Те предвиждат удостоените с висше военно звание офицери да се представят в Комисията по отбрана на НС. Според Радев законът може да доведе до практическото обезсмисляне на определени разпоредби. Той се опасява, че измененията крият риск от политизиране на висшия команден състав на Въоръжените сили. \nКольо Милев от \"БСП за България\" заяви, че представянето в комисията на удостоените с висши офицерски звания не е необходимо. Да не подценяваме генералите, да ги викаме тук, за да се представят като ученици, призова той. Социалистът Таско Ерменков подкрепи мотивите на Радев и опасенията му, че парламентът се опитва да вмени контрол над генералитета, вече удостоен със звание от върховния главнокомандващ, и по този начин да иззема правомощия на президента. \"Как си го представяте? Министърът на отбраната влиза и след него в редичка вървят генералите, за да ги представи. После казва \"ходом марш\". Абсурдно е\", възмути се Ерменков. \n    \n", "date": "2017.10.13", "title": "Комисията по отбрана отхвърли президентското вето"}
{"url": "http://duma.bg/node/154240", "text": "11 проекта бяха отличени по съвместната програма на БАН и МОН за подпомагане на млади учени за 2016 г. Наградите на младите учени връчиха председателят на БАН акад. Юлиан Ревалски и министър Красимир Вълчев на тържеството, с което вчера бе отбелязана 148-та годишнина от създаването на академията на 12 октомври 1869 г.  \nВ момента в БАН работят над 500 млади хора, на които посвещаваме днешното тържествено събрание, каза при откриването председателят на Общото събрание на академията проф. Евелина Славчева. БАН е желан партньор на международната сцена и е най-добрият посланик на науката зад граница, подчерта в словото си акад. Ревалски. \nОт името на младите учени присъстващите поздрави д-р ас. Кирил Христов, носител на награда \"Питагор\" за 2017 г., който е учил за бакалавър в Германия, магистратура и докторантура в Холандия, пост-докторска специализация в Италия, а след това се е върнал да работи в Института за ядрени изследвания и ядрена енергетика на БАН. Да имат повече самочувствие и вяра в способностите си, да знаят, че и в България се прави отлична наука и да направят от себе си пример за подражание, вместо жертви, пожела той на младите си колеги. Емиграцията на младите образовани българи е най-голямата загуба на национален капитал, каза в приветствието си министър Вълчев.    \n", "date": "2017.10.13", "title": "Комисията по отбрана отхвърли президентското вето"}
{"url": "http://duma.bg/node/154241", "text": "Ако Валери Симеонов не подаде оставка, подава цялото правителство, защото така е в нормалните демокрации. Това заяви вчера лидерът на ДПС Мустафа Карадайъ на брифинг в НС. \"В България националистите участват в управлението, без да има нужда от тях. ГЕРБ не само ги включиха във властта, но и упорито се опитват да ги легитимират, а понякога дори да им подражават\", подчерта той. \n\"Решението за оставката на Антон Тодоров беше правилно, защото той прекрачи границите. Заплаши медии, журналисти, но освен него дори в същите студия, в същия ден, а и след това Валери Симеонов направи същото\", коментира Карадайъ. Той oбясни, че когато Симеонов ползва пресцентъра на правителството, той вече не е само физическо лице, а представлява властта. Власт, която заплашва и поставя ултиматуми на медии и не само на медии, уточни лидерът на ДПС. Той смята, че е недопустимо председател на комисия да използва езика на омразата, визирайки Красимир Велчев от ГЕРБ. \"Демокрацията в България трябва да бъде защитена. Но докато председатели на комисии и вицепремиер ползват езика на омразата и ксенофобията и самите те са действащите лица на омразата, ние продължаваме да се отдалечаваме от нормалността\", категоричен е Карадайъ. \nПредседателят на АЛДЕ Ханс Ван Баален, който участва в брифинга, също отбеляза, че няма място за националисти във властта. \"България е много важен член на ЕС. Европа трябва да бъде ръководена от леви и десни партии\", подчерта той. Според Баален участието на националистите във властта у нас нямало да направи по-лесно присъединяването ни към Шенген. Не трябва да се включват екстремистки партии в управлението, смята той. \nИзказванията предизвикаха шумна разправия и лавина от грозни обвинения. От \"Обединени патриоти\" скочиха да защитават Симеонов. Тези заявления, тази турска мъзга на ДПС сме я слушали и мирисали години наред, изцепи се Валентин Касабов. Той нарече Йордан Цонев турски депутат. \"Като чуя името Мента, разбирате за какво става ясно. Той има претенциите да бъде нещо като българин. В същото време се страхува от национализма, защото национализъм означава родолюбие\", продължи да ръси обиди към Цонев и Карадайъ Касабов. \"Ние сме истинските, от това се страхуват. Най-вече се страхуват от Валери Симеонов. ДПС да внимават какво говорят и да не се пречкат в краката ни, защото тези депесарски тахтаби (бел. ред. - дървеница на турски), които щъкат нагоре надолу, много миришат и да внимават, защото можем да ги смачкаме\", заплаши \"патриотът\". \nКолегата му Искрен Веселинов подчерта, че заплаха за развитието на България не били вицепремиерът Валери Симеонов и правителството, а връщането на ДПС на власт. Според него ДПС се е превърнала в метафора за всякакъв род извращения, назначаване на роднини, партизиране на администрации. \"Партията е авторка на кръговете от фирми. ДПС е партията, която е овладяла медийния пазар. Всичко това за нас е отново поредният нагъл акт на политическото лицемерие\", обвини Веселинов движението. \nНяма да падне Валери Симеонов, заяви с апломб атакистът Павел Шопов. Според него изявлението на ДПС е атака срещу целия кабинет. \"Удря се тук, удря се там. Различните елементи на коалицията се удрят и където поддаде. Правят се опити за скандали и дестабилизация на определени лица\", развихри се той. \nБорис Ячев пък констатира, че Симеонов е въвел нов директен начин на изразяване. Лидерът на НФСБ говорел без витиевати фрази, без двусмислие и открито. Ячев заподозря, че журналистите и обществото трудно приемат подобен начин на изразяване от политик. Те бяха свикнали досега езикът на политиката да бъде византийски, така нареченото плетения словес, демонстрира познания Ячев.   \n", "date": "2017.10.13", "title": " ДПС поиска оставката на кабинета заради Симеонов"}
{"url": "http://duma.bg/node/154242", "text": "ДПС да внимават какво говорят и да не се пречкат в краката ни, защото тези депесарски тахтаби ( бел. ред. - дървеница на турски), които щъкат нагоре надолу, много миришат и да внимават, защото можем да ги смачкаме. Заплахата отправи вчера Валентин Касабов от ОП. Тези заявления, тази турска мъзга сме я слушали и мирисали години наред, продължи той. Недоволството му беше предизвикано от думите на Мустафа Карадайъ, че ако Валери Симеонов не подаде оставка, подава целият кабинет. \"Националистите участват във властта, без да има нужда от тях. ГЕРБ упорито се опитват да ги легитимират. Това е власт, която заплашва и поставя ултиматуми не само на медии\", подчерта лидерът на ДПС.  \n    \n", "date": "2017.10.13", "title": "Патриотите щели да мачкат ДПС като \"вонящи тахтаби\"  "}
{"url": "http://duma.bg/node/154227", "text": "Огромен гаф на управляващата коалиция разтресе държавата. На фона на хвалбите за скока на минималните пенсии се оказа, че ГЕРБ са ощетили финансово хиляди възрастни хора, които от 1 юли трябваше да получат полагащата им се годишна индексация от 2,4%. Първоначално социалният министър и дългогодишен директор на НОИ Бисер Петков призна, че при преизчисляването е допусната грешка и много пенсионери са получили по-малка индексация. Ден по-късно той уточни, че ощетените пенсионери са 4900, а жалбите били едва 180. Грешка нямало. \nОт думите на министъра стана ясно, че гафът е лъснал още преди 4 месеца, но мерки не са взети. Петков си призна, едва след като бе попитан на парламентарния блицконтрол в сряда от депутата от БСП Милко Недялков. Социалистът сигнализира в социалната комисия на НС, че пенсионери от неговия Ловешки регион, са се оплакали, че са получили по-ниско увеличение от дължимите им по закон 2,4%. Петков призна, че още през лятото е разбрал неофициално от НОИ за проблема, бил крайно изненадан. Той добави, че НОИ е залят от жалби от ощетени пенсионери от цялата страна. \n\"Тези хора трябваше да бъдат предупредени. Тези близо 5000 пенсионери са специалисти, които също са с ниски пенсии от 230-260 лв., са двойно ощетени - първо бяха лишени от увеличение, и второ - от годишната индексация от 2,4%. Сега техните пенсии несправедливо са приравнени с тези на най-бедните пенсионери. Така социална политика не се прави\", коментира Недялков за ДУМА. \nВчера министърът даде пресконференция, на която се отметна, че е допусната грешка. Според него НОИ е приложил точно действащия закон за пенсиите. \"Има малко на брой хора, при които пенсиите нямат реално увеличение. Това се отнася до тези, които през 2006 г. са получили повторно увеличение на пенсиите. Тогава е дадено допълнително увеличение на най-ниските пенсии, които същевременно са ограничени по размер и това се отнася до 4900 пенсионери\", опита да се измъкне министърът. \n\"Историята на пенсиите е доста сложна, неразбирателства се получават при преизчисляването. От 2017 г. има нов механизъм за преизчисляване и индексиране на пенсиите, който замести прилаганото дълги години т.нар. швейцарско правило. Новото е, че старият размер на пенсията не се увеличава пряко със съответния процент, получен по швейцарското правило\", обясни министърът ситуацията. Според Петков ощетените близо 5000 души \"по някакъв начин са били облагодетелствани с увеличени пенсии и тъй като действащият закон е приложен правилно, нямаме основание да ревизираме цифрите и да им доплащаме допълнително пари\". От следващата година размерът на пенсиите щял да нараства съобразно нарастването на тежестта на осигурителния стаж. Ако процентът, който се получава по швейцарското правило на очакваните данни за 2017 г., е 3,8% - с толкова ще се увеличат пенсиите на всички пенсионери, увери Петков. Потъпкаха достойнството на 5000 пенсионирани специалисти Бисер Петков заяви, че това не е гаф. Аз обаче смятам, че е грешка и че изобщо не са знаели за нея. Ако беше обратното, управляващите нямаше да бъдат толкова учудени при моето питане в комисията. Довчера министърът изобщо нямаше отговор и не знаеше колко души са ощетени и трябваше да свика целия си екип, за да започнат да се оправдават. Правителството предварително трябваше да проучи кои хора няма да бъдат индексирани с тези 2,4% и да ги предупреди. Имам случай на инженер от Ловеч, пенсиониран през 2006 г. със 153 лв., колкото е бил таванът. За тези 3 лв., които тогава е получил в повече като увеличение на пенсията, сега министърът казва, че е несправедливо хора като него да получат индексация от 2,4%. Такива случаи постъпиха от много места от хора, чиито тавани на пенсиите отпреди 11 години са били с по 3 лв. по-високи и затова сега не им се полага увеличение. Тази година министърът заяви, че тези хора няма да получат обезщетение. От следващата година това трябва да се коригира, защото те имат достойнство. Грешката е в методиката, която ощетява голяма група специалисти с пенсии между 240 и 260 лв. Те не заслужиха драстичното увеличение, дадено на най-бедните пенсионери, а бяха отрязани и от малкото. Това не е държавническо поведение.     \n", "date": "2017.10.13", "title": " БСП разкри грандиозен гаф на ГЕРБ с пенсиите  "}
{"url": "http://duma.bg/node/154228", "text": "Няма да има нова процедура за избор на председател на Върховния административен съд, реши вчера мнозинството в новоизбрания ВСС. Два часа съветът обсъжда президентския указ, с който Румен Радев върна предложението на ВСС за назначаването на Чолаков за председател на ВАС. Преобладаващото мнение във ВСС беше, че не трябва нова процедура. Само председателят на ВКС Лозан Панов, Севдалин Мавров и Цветинка Пашкунова бяха на мнение, че всичко трябва да започне отначало, уточнява \"Правен свят\". \nСлед като беше взето решение със 17 на 3 гласа, че ще продължи старата процедура, започна спор дали трябва да се гласува единствено за Георги Чолаков, който бе избран за шеф на ВАС на 11 септември, или трябва да бъдат изслушани и двамата кандидати - Чолаков и Соня Янкулова. Настоящият шеф на ВАС подкрепи първата теза. Във ВСС е получено и писмо от Чолаков, който изразява готовност да се яви пред висшите магистрати, за да изложи вижданията си и да отговори на въпроси. \nВ крайна сметка предложението и двамата кандидати да бъдат изслушани бе подкрепено едва от 7 члена.   \n", "date": "2017.10.13", "title": " ВСС отказа нова процедура по избор на шеф на ВАС"}
{"url": "http://duma.bg/node/154229", "text": "Пловдивската окръжна прокуратура е повдигнала обвинение за подкуп на зам.-началника на Трето районно управление Стоян Павлов. Вместо да уведоми полицията за телефонни измами, за които е знаел, полицейският шеф е прикривал престъпниците, съобщи окръжният прокурор на Пловдив Румен Попов. \nКъм момента има данни, че Павлов е прибрал подкуп от 300 лв. при една от измамите за 1300 лв. Проверява се участието му и в други случаи. При извършените 21 телефонни измами срещу пловдивчани от септември досега са задигнати над 180 000 лв. \n\"Миналата седмица само от едната телефонна измама, след получаване на сумата от 1300 лв., провеждат среща с него и му плащат 300 лв. за две неща. Първо - защото са го уведомили преди това за извършване на измамата и евентуално са поискали закрила от него, преди да я извършват. И след получаването на 1300 лв. отиват и ако мога така да се изразя, се отчитат 300 лв. за тази измама\", каза окръжният прокурор. \nРазследва се и дали Павлов е съдействал по други случаи на измамници по схемата \"полицията иска съдействие с парични средства, хвърлени през терасата\". Наказанието, което може да получи Стоян Павлов, е от 3 до 10 години затвор. \nПолицейският шеф не е ръководил престъпната група, а е съдействал с информация, обещавал е закрила преди и след извършване на измамата в случай че \"ало-измамниците\" бъдат разкрити. По случая са задържани още шофьор и \"муле\". В схемата участват двама посредници. Единият е бил приятел на Павлов, полицията го издирва. Членовете на групата са се обръщали към Павлов с \"шефе\".   \n", "date": "2017.10.13", "title": "Полицейският шеф в Пловдив прибирал пари от телефонни измами"}
{"url": "http://duma.bg/node/154230", "text": "Багери влязоха в пловдивската \"Арман махала\", за да събарят незаконни постройки вчера. Тежките машини обаче бяха посрещнати с протест. Някои от засегнатите обявиха, че са атакували заповедта за събаряне в Европейския съд по правата на човека в Страсбург. Заради напрежението 30 полицаи охраняваха акцията. Всички незаконни постройки са без каквито и да е строителни документи и книжа и са изградени върху терен общинската собственост, каза районният кмет Ральо Ралев. За подлежащите на премахване сгради все още се чака приключването на делата, а някои от тях имат временни ограничителни мерки от Европейския съд по правата на човека. На всички обитатели на незаконни постройки е предоставена възможност за временно настаняване в социално жилище от Агенцията за \"Социално подпомагане\", посочи още районният кмет. \nАкцията засяга предимно стабилни сгради, някои от които са двуетажни. Това не е първата кампания - преди време в махалата бяха съборени 15 бараки. Предвижда се на мястото на къщите да бъде изграден бул. \"Северен\", финансиран с европари. \n    \n", "date": "2017.10.13", "title": "Багери събарят незаконни постройки в пловдивската \"Арман махала\""}
{"url": "http://duma.bg/node/154231", "text": "Общинските съветници от БСП в София поискаха промените в Закона за устройство и застрояване на Столичната община да се обсъдят от комисиите към Общинския съвет. Предложенията за промени са направени от ГЕРБ и са внесени в парламента. Лидерът на столичните социалисти Калоян Паргов припомни на колегите си от СОС, че София става арена на сблъсъци и недоволство, на неразбиране от софиянци на много решения на Общинския съвет. Това прави закона жизненоважен и настояваме промените в него да бъдат обсъдени и от общинските съветници, заяви в началото на вчерашната сесия Паргов. Той определи тази стъпка като израз на добра воля и загриженост и поиска шефът на СОС Елен Герджиков да обсъди предложението му с кмета Йорданка Фандъкова.  \nПри обсъждането в зала на стратегията за развитие на инженерната инфраструктура в частта \"ВиК\" Калоян Паргов припомни, една трета от София няма канализация, а на половината от територията й тя е в много лошо състояние. В документа се предвижда инвестиция от 2 млрд. лева, но концесионерът \"Софийска вода\" също трябва да даде своя дял, настояват социалистите. Според тях еврофондовете няма да са достатъчни за изпълнение на всички заложени мерки. \nКалоян Паргов коментира и хвалбите на Фандъкова за бъдещото саниране на 166 сгради в София. Според него столицата се нарежда на последно място по брой обновени блокове в страната. \"Първенци в санирането са Благоевград, Пловдив, Гоце Делчев и Бургас, а ние в София, които се бием в гърдите, че сме витрината на управлението на ГЕРБ, не можем да се оправим с това саниране\", коментира още Калоян Паргов. Според него досега трябваше да са готови поне 100 сгради, за да има видим ефект и повече столичани да се активизират и да заявят желание за саниране.  Общинските съветници от БСП припомниха, че много квартали на столицата нямат канализация   \n", "date": "2017.10.13", "title": "БСП иска промените за строителството в София да минат и през СОС"}
{"url": "http://duma.bg/node/154232", "text": "Общините у нас ще посрещнат и следващата година със същото равнище на задължения, както и настоящата година - около 200 млн. лв. Това обяви вчера Гинка Чавдарова, изпълнителен директор на Националното сдружение на общините. Тя припомни, че същите дългове бяха натрупани от местните власти и през 2016 г. \nСпоред изследване на Сметната палата 56 от всички 265 общини в България имат задължения, които надхвърлят 30% от собствените им приходи за периода 2015-2017 г. В доклада е отчетена тенденцията, че броят на българските общини с високи дългове ще се увеличава. Повечето от малките общини се борят с големи проблеми, предимно финансови. \nЧавдарова заяви, че няма промени в задълженията на общините и това ще доведе до затруднения при разплащания за електроенергия, вода и др. Притесненията на местната власт са и за предстоящия зимен сезон, за зимното поддържане, въпреки че има минимално увеличение на средствата за зимата. От сдружението на общините настояват допълнителните пари, които се предоставят с решение на Министерския съвет, да се разпределят на определени принципи. \"Това е публичен ресурс и в нашата централизирана държава, затова нашето настояване е и тези средства да вървят по някаква ясна, прозрачна и разбираема система, как и на кого допълнително се разпределят\", обясни Чавдарова. Припомняме, на заседанието на Министерския съвет от 11 октомври няколко институции и община Варна получиха допълнително финансиране от бюджета. \nЗа състоянието на една от малките общини в страната - Великотърновската община Златарица, разказа нейният кмет Пенчо Чанев. Там живеят 3900 души, а безработицата е 90%, защото двата завода, които са давали препитание на местното население, са фалирали. Въпреки увеличените пари за снегопочистване, на обявения конкурс за избор на фирма, която да осигурява достъпа по 86 км общински пътища през зимата, не са се явили кандидати. По програмата за развитие на селските райони в почти всички селища улиците са асфалтирани. В общината всички деца ходят на детска градина и училище. Преди 8 години са били премахнати таксите за посещение в забавачка, а в училище за децата е осигурена безплатна храна. \n    \n", "date": "2017.10.13", "title": "Общините продължават да са с дългове от 200 млн. лв. "}
{"url": "http://duma.bg/node/154233", "text": "    в Националния клуб на БСП продължават вечерите с филмите и книгите на Анжел Вагенщайн, свързани с неговата 95-годишнина. На 16 октомври 2017 г., понеделник, от 18 ч. в кинозалата на ул. \"Позитано\" 20 ще бъде показан игралният филм \"ЗВЕЗДИ В КОСИТЕ, СЪЛЗИ В ОЧИТЕ\".  \n    Филмът е създаден през 1977 г. Сценарист Анжел Вагенщайн. Режисьор Иван Ничев. Оператор е Цветан Чобански. Музиката във филма е композирана от Кирил Цибулка. В ролите: Петър Слабаков, Катя Паскалева, Татяна Лолова, Николай Бинев, Леда Тасева, Антоний Генов и др. Вход свободен  \n    \n", "date": "2017.10.13", "title": "ВЕЧЕРИ С ФИЛМИТЕ И КНИГИТЕ НА АНЖЕЛ ВАГЕНЩАЙН"}
