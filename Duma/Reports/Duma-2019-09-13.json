{"url": "https://duma.bg/mrakobesie-n199546", "text": "Обиски, арести, цензура, запушване на усти, заплахи. Черни момчета, докарани да крещят: \"Ще ви изкормим\". Странно струпване на тежки репресии в последната седмица. Една обща акция? Грубо, нагло, арогантно, дебелашки, истерично. Едни - в белезници, били руски шпиони; други предупредени, че им стърчи перчемът и ще им изяде главата; трети не харесвали Гешев - затова водеща журналистка в БНР вчера бе свалена от ефир и пратена да даскалува в Стара Загора. Утре какво? И кого?  Всички равнис! България е цъфнала, българите благоденстват; българската историята е прочистена до стерилност; Русия е черен враг, \"Америка за България\" - над всичко! Толкоз. Всяка друга теза е престъпление, мисленето се забранява. Популярни преди вестници и БНТ вече са овладени, иде ред на БНР, понеже хората все още му имат някакво доверие. Тук-там някои газети и сайтове още дишат, ама и на тях ще им се намери цаката.   Така е в България днес. Днес? Или в 1925-а, в 1941-ва, в 1952 г.? Кой печели от всичко това? Тия, дето очистиха Гео и Хербст; тия, дето видяха благини в мустачките на Хитлер; тия, дето смукаха от социализЪма; тия, дето искат да сме васали и кярят от това. Свободата е подчинение!  Мълчите? А утре, като дойдат за вас?   ", "date": "2019.09.13", "title": "Мракобесие"}
{"url": "https://duma.bg/bsp-opredeli-doklada-za-sigurnostta-kato-bezsmislen-n199543", "text": "Докладът за националната сигурност за 2018 г. е най-общо отчетничество и до голяма степен е безсмислен, заяви зам.-председателят на НС Кристиан Вигенин при обсъждането на документа. По думите му в него липсва ключовият проблем за задълбочаващото се социално разделение. \"Пропастта между бедни и богати нараства и е най-голяма в сравнение с другите страни в ЕС. Продължават да растат и регионалните различия и дисбаланси. В доклада няма и дума за функционирането на институциите и за електронното управление, за епидемиите сред животните, която е свързана със земеделието, демографията и нуждата от специфична подкрепа за пограничните райони\", подчерта Вигенин. Той припомни, че за БСП демографията е ключова и тя трябва да бъде център на вниманието на кабинета и на НС.  Липсват констатации и политики за социалните баланси и социалната политика, добави Георги Гьоков от БСП. Той се възмути от сериозната тенденция за нарастване на броя на социално изключените. \"Защо избягвате дебати по теми, свързани с бедност, неравенства, обедняване, междуетническо противопоставяне, маргинализиране? Тези болезнени за обществото въпроси няма да се решат от само себе си. Добре е поне по тези теми да се вслушвате в решенията, които БСП предлага\", призова зам.-председателят на социалната комисия в НС.  Замазали сте темите за неблагоприятното развитие на образованието, здравеопазването, цифровизацията, икономиката, туризъма, селското стопанство, обърна се към мнозинството социалистът Таско Ерменков. Докладът признава, че има огромна корупция в държавните и общинските институции, но не предлага никакви мерки за справяне с нея, обясни зам.-шефът на антикорупционната комисия в НС Кристина Сидорова. \"Това е знак, че управляващите или нямат желание, или не знаят как да се справят с нея. Неглижирането на този проблем ще доведе до задълбочаването му и руши националната сигурност\", категорична бе тя.  Въпреки критиките на опозицията докладът беше приет с 97 гласа \"за\", против бяха 47, а 10 се въздържаха. В него се възхваляват постиженията от българско председателство на Съвета на ЕС. Отбелязано е, че МВР активно работи по противодействие на контрабандата с проведени 31  специализирани операции. Според управляващите криминалният пазар на незаконно отнети МПС е свит значително. Направени са изводи, че общата престъпност е намаляла с около 9,8%, а нивото на разкриваемост се е увеличило с 2,3% до 46%. Отчетен е спад на грабежите с 19% и на измамите с 16,2%.", "date": "2019.09.13", "title": "БСП определи доклада за сигурността като безсмислен"}
{"url": "https://duma.bg/meditsinski-sestri-razpanaha-palatka-pred-narodnoto-sabranie-n199545", "text": "Протестиращи медицински сестри вече ще посрещат сутрин депутатите с палатка, разпъната пред Народното събрание. Те са подготвили и листовки, които представят проблемите в сферата на здравеопазването. По този начин те е продължат акцията срещу натрупаните в здравната система проблеми. Ново протестно шествие ще има и през октомври. Организатори са КНСБ, КТ \"Подкрепа\" и Българската асоциация на професионалистите по здравни грижи. Българският лекарски съюз също ще обсъди евентуалното си участие. Недоволстващите ще внесат исканията си в Министерския съвет и в Народното събрание. Основното искане на синдикати и медици е да се спазва Колективният трудов договор и заложените в него заплати - поне 950 лв. за сестра и 1150 лв. за лекар, както и увеличение на бюджета за здравеопазване и на клиничните пътеки. Междувременно Бойко Борисов поиска обяснение от здравния министър Кирил Ананиев къде са парите за увеличението на заплатите на медицинските сестри. \"Ние сме ги пратили тези пари. И аз искам двойно, кой не иска двойно? Ние влагаме милиарди в инвестиции. Вчера съм се карал на Ананиев къде са 50-те милиона, които дадохме. Те не са 50 милиона, а са 86. Той да се оправдава\", прехвърли топката Борисов. Сестрите коментираха, че ефект от отпуснатите пари не са усетили - по места заплатите били увеличени с 20-100 лв., но това станало за сметка на отнети допълнителни плащания по клинични пътеки. Масово основните заплати остават под минимума от 950 лв., заложен в Колективния трудов договор.  Междувременно Сдружението на общинските болници изпрати декларация до Надзорния съвет на НЗОК, в която настоява за изплащане на надлимитната дейност за 2015, 2016, 2017 г., съобщи председателят му д-р Неделчо Тотев. \"Ако декларацията не доведе до резултат, може би всички биха тръгнали да завеждат дела или да си депозират оставки - така системата ще се деструктира\", обясни той.", "date": "2019.09.13", "title": "Медицински сестри разпънаха палатка пред Народното събрание"}
{"url": "https://duma.bg/sadat-varna-kmeta-na-kostenets-na-posta-mu-n199539", "text": "Апелативният специализиран съд отказа да отстрани от длъжност кмета на Костенец. Магистратите отмениха определението на спецсъда от 3 септември, с което Радостин Радев бе отстранен от длъжността кмет, и остави без уважение искането на прокуратурата. Радев е привлечен към наказателна отговорност по две дела. Едното е за длъжностно присвояване, а другото за подкуп - в качеството му на длъжностно лице той обещал 30 000 лева на общински съветник, за да гласува по определен начин на сесия на общинския съвет. Първоначално съдът го задържа под стража, по-късно измени мярката му за неотклонение в \"домашен арест\". Местни жители обаче подозират, че сигналът срещу Радев е заради бизнес интересите на общинар, който опитва да овладее дърводобива в района. Създалата се ситуация отказа Радев да се кандидатира за трети управленски мандат. Само преди дни БСП в Костенец номинира за кмет председателя на общинската организация Емил Даскалов. Конференцията прие и декларация в защита на Радостин Радев, който според социалистите е наклеветен от политическите си опоненти и е подведен несправедливо под съдебна отговорност. Настоящият кмет ще участва в листата за общински съветници.", "date": "2019.09.13", "title": "Съдът върна кмета на Костенец на поста му"}
{"url": "https://duma.bg/pargov-vodi-listata-na-levitsata-v-stolitsata-n199540", "text": "Очаквано председателят на Градския съвет на БСП в София Калоян Паргов е водач на листата с общински съветници на левицата в столицата. С явно гласуване той получи абсолютно мнозинство от 177 гласа. С таен вот конференцията реши втора да е зам.-председателят на настоящия СОС Милка Христова, а третото място е за зам.-председателя на Комисията по финанси и бюджет в СОС Иван Таков. И.д. управителят на ДУМА Иван Пешев е на четвърта позиция, петото, осмото и деветото място са за настоящите съветници Владимир Данев, Альоша Даков и Николай Николов. Между тях се нареждат Диана Тонова и Михаил Ставрев, десети е Васко Тодоров. 61 са имената в листата на БСП, позициите за гражданска квота и коалиционни партньори са 11, 16, 21, 31, 40, 45, 50 и 55.  Целта на БСП в София е да удвои кметовете си и да увеличи общинските съветници с 30 процента. Надявам се тези резултати не само да бъдат постигнати, а и надминати, коментира Христова. Каузата на БСП в предстоящата кампания за местните избори ще бъде да се пребори с липсата на прозрачност, компетентност и експертност в Столичната община, подчерта Паргов. Следващата седмица членовете на ИБ на софийската организация да проведат среща с Мая Манолова, която получи доверието й за кмет на общината. \"На тази среща ще представим нашата платформа и ще видим допирните точки с тази на кандидата за кмет на София. Убеден съм, че доста от политиките, които предлагаме, ще бъдат споделени от нея. Това ще бъде гаранция за бъдещо успешно управление с нея\", обясни Паргов.", "date": "2019.09.13", "title": "Паргов води листата на левицата в столицата"}
{"url": "https://duma.bg/makedontsite-ne-se-razdelyat-s-interpretatsiite-si-za-minaloto-n199538", "text": "Съвместната комисия, която трябва да изчисти спорните исторически въпроси между София и Скопие, е спряла работа и не може да постигне очакваните резултати. \"Сигналите, които пристигат, особено през последните няколко месеца, показват, че нашите колеги не проявяват кой знае колко голяма склонност да се отделят от традиционните си тези в интерпретацията на миналото\", каза съпредседателят й от българска страна проф. Ангел Димитров. Според него македонците бавят и отлагат работата и дори се отказват от вече постигнатото съгласие за ролята на българската държава и владетели за развитието на християнството и славянобългарската писменост и култура. \"Те искат да ревизират дори това, с което по-рано се съгласиха. Дори за цар Самуил\", каза още Ангел Димитров. Цяла година комисията се е занимавала със Средновековието, без да стигне до краен резултат. Тази седмица тя отново ще заседава. Димитров се надява комисията да успее да постигне съгласие около личността на Гоце Делчев. Припомняме, че миналия месец премиерът Бойко Борисов поиска от Скопие до октомври да бъде изчистена спорната история. Какви точно резултати комисията може да постигне до октомври обаче не е ясно. ", "date": "2019.09.13", "title": "Македонците не се разделят с  интерпретациите си за миналото"}
{"url": "https://duma.bg/zhiteli-ot-rusensko-protestirat-sreshtu-losh-pat-n199536", "text": "Жители на няколко русенски села излязоха отново на протест и блокираха кръстовище. Те поискаха ремонт на пътя. Отсечката е от почти 50 километра и се използва като обходен път при затваряне на пътя Русе-Бяла. По него минават и тежките камиони в дните, когато има забрана да се движат по първокласния път. Около 30 автомобила и 60 души се събраха на кръстовището между селата Божичен и Красен. Те блокираха движението от Русе за Иваново. \"Искаме да ползваме нормален и безопасен път. Години наред водим кореспонденция. Пратихме подписка до АПИ, поеха се обещания, но не се спазиха\", заяви организаторът на протеста Росен Тимчев. Инж. Ростислав Стефанов, директор на Областното пътно управление в Русе, заяви, че се изрязва крайпътната растителност във връзка с поддръжката на пътя за есенно-зимния сезон и работата не била спирала. ", "date": "2019.09.13", "title": "Жители от Русенско протестират срещу лош път"}
{"url": "https://duma.bg/biznesat-predupredi-krizata-za-industriyata-veche-e-tuk-n199535", "text": "\"За индустрията въпросът дали идва криза не стои, всъщност кризата дойде, заяви пред БНР председателят на Асоциацията на индустриалния капитал Васил Велев. \"За юни статистиката отчете спад на износа с 6,4%. За юни и юли отчете спад на индустриалното производство. Стопанската конюнктура за август е минус 3,1%. За пръв път от много време несигурността изпреварва проблема с човешките ресурси\", посочи Велев  Според него в много сектори - в машиностроенето и в електротехниката, и в текстил и облекло, в производството на мебели, на метали имаме спад в продажбите и то от месеци. Очаква се за цялото трето тримесечие намаление на индустриалното производство в страната.  Председателят на АИКБ твърди, че в подобна ситуация има два начина на поведение - да се правим, че нищо не се случва, за да не се свива допълнително потреблението и оттам да не се усилва допълнително кризата. Другият начин е да се каже честно на хората да бъдат по-разумни. Запитан дали ще се стигне до рецесия в България, Васил Велев отговори: \"Когато индустрията тръгне надолу, икономиката е инертна, процесите се развиват бавно, но посоката е тази.\" След големия харч за изтребители може да се окаже в един момент, че ERM II ще се отдалечи поради голям дефицит, ако не се вземат своевременно мерки, е мнението на председателя на Асоциацията на индустриалния капитал. Бизнес организацията е поискала помощ от  държавата за експортно ориентираните компании, при които има проблем. Време е да се действа, няма какво да чакаме, категоричен е Велев. По думите му очакваната помощ от държавата е за десетки хиляди работни места: \"Не са огромни средства и те безалтернативно трябва да се намерят. Не трябва да допускаме грешката от миналата криза, когато не подкрепихме предприятията\", коментира Велев.  ", "date": "2019.09.13", "title": "Бизнесът предупреди:    Кризата за индустрията вече е тук"}
{"url": "https://duma.bg/svaliha-zhurnalistka-ot-efir-zaradi-geshev-n199544", "text": "Критиките срещу Иван Гешев и прокуратурата са най-вероятната причина Силвия Великова да бъде свалена като водещ на \"Преди всички\" от БНР. Журналистката вече не покрива и съдебния ресор след решение на новия директор на \"Хоризонт\" Николай Кръстев. Той поема шефския пост, след като УС на БНР пенсионира Ивайло Савов. Великова твърди, че няма писмени мотиви за свалянето й от ефир. Било й обяснено, че има натиск, защото критикува твърде много Гешев. Пред \"Свободна Европа\" генералният директор на БНР Светослав Костов заяви, че единствената причина за рокадата е длъжностната характеристика на Великова - тя е старши редактор, а не репортер или водещ. Колеги са готови на протест в нейна защита. Силвия Великова работи в БНР от 1993 г., когато е назначена с конкурс.  \"Нямам писмено мотивирани причини за свалянето ми от ефир. В 13,30 ч. ни извика новият ни директор Николай Кръстев и каза кой какво поема от ресора ми и кой поема утре предаването ми. Аз го готвих допреди малко и трябваше да отида на протеста срещу номинацията на Иван Гешев за главен прокурор\", заявява пред \"Сега\" Великова. Тя допълва, че неофициално от вторник ръководството на радиото води разговори с нея. Казано й е, че има натиск да бъде свалена от ефир, защото много критикува Гешев. Предложено й е да обучава кореспонденти. \"Аз няма доброволно да изляза в отпуск. Преживяла съм го веднъж с президентския ресор през 2004 г. Тогава ми беше сменен ресорът, защото това беше поискано от пресцентъра на Георги Първанов. Минаха 15 години, явно времената не са се променили\", допълни Великова. Освен това й е било предложено да бъде командирована в Стара Загора, което тя категорично е отказала. Великова е един от критиците на Сотир Цацаров и предизвестения избор на Гешев за главен прокурор. Отнетият ресор е следствие от друга промяна - директорът на \"Хоризонт\" Ивайло Савов е пенсиониран с решение на Управителния съвет. Неговото място като изпълняващ длъжността ще заеме досегашният главен редактор Николай Кръстев до избор на нов директор. Пред \"Свободна Европа\" генералният директор на БНР Светослав Костов твърди, че единствената причина за рокадата е длъжностната характеристика на Великова - тя е старши редактор в програма \"Хоризонт\". \"Има ново ръководство на програмата, което решава как тя ще звучи по-добре. Никой никого не е свалял. Тя няма длъжностна характеристика на водеща или репортер, а на старши редактор\", заявява той. Костов отрича Великова да е махната от ефир заради критиките си срещу Гешев. Ставало въпрос за еднолично решение на Николай Кръстев, когото шефът на БНР определя като изключителен професионалист. Новината за отнетия ресор на Великова активира колеги, които започнаха да стягат протест в нейна защита. Някои дори питаха в социалните мрежи премиера Бойко Борисов дали подобна съдба чака и други критици на Гешев.", "date": "2019.09.13", "title": "Свалиха журналистка от ефир заради Гешев"}
{"url": "https://duma.bg/bsp-osadi-politicheskite-goneniya-pokray-shpionskiya-skandal-n199542", "text": "Градската Конференция на БСП категорично се противопоставя на политическите гонения и ще отстоява правото на Република България самостоятелно да формира и провежда своята външна и вътрешна политика, съобразно националния интерес. От няколко дни държавата се тресе от т.нар. шпионски скандал.  С белезници (като свидетел!) за разпит в Специализираната прокуратура бе отведен Юрий Борисов - журналист, интелектуалец и общественик. Бяха задържани и разпитвани активисти на Национално движение \"Русофили\", в което членуват български граждани с различни политически убеждения. Всичко това - по един демонстративен начин, в грубо нарушение на основни права и свободи, закрепени в Българската Конституция: - Свободата на съвестта и словото; - Свободата на възгледите и убежденията; - Правото на свободно сдружаване на българските граждани. Въпреки обясненията на прокуратурата, че не се преследват идеи, а датата 9 септември била избрана случайно, повече от ясно е, че в България се възраждат авторитарни властови рефлекси и политически репресии срещу неудобните и несъгласните с управляващите. Този фалшив скандал не защитава, а застрашава националната сигурност на Република България и преследва следните цели: - Предизборно отклоняване на общественото внимание от социално-икономическите проблеми;  - Преразпределение на ресурси и икономически власт; - Съзнателно разделение и противопоставяне на българските граждани; - Саботаж на българо-руските отношения след техния рестарт на най-високо равнище и в навечерието на реализацията на стратегически енергийни проекти; - Пореден опит за демонизация на Русия в очите на българите след скандалната Декларация на МВнР по повод 75 години от Освобождението на Източна Европа от нацизма;  Градската Конференция на БСП категорично се противопоставя на политическите гонения и ще отстоява правото на Република България самостоятелно да формира и провежда своята външна и вътрешна политика, съобразно националния интерес. Ние, делегатите на Градската Конференция на БСП, предупреждаваме, че управлението на ГЕРБ въвлича България в опасни конфликти с непредвидими последици, които противоречат на обществения консенсус за балансирана политика в днешния многополюсен свят.", "date": "2019.09.13", "title": " БСП осъди политическите гонения покрай \"шпионския скандал\""}
{"url": "https://duma.bg/moskva-zagrizhena-sluchayat-malinov-da-ne-vloshi-otnosheniyata-n199541", "text": "Москва e загрижена от задържането на българския гражданин Николай Малинов за \"шпионаж\" в полза на Русия, за работата на НПО \"Русофили\", чийто лидер е той, насочена към развитието на връзките между двете страни, заяви на говорителката на руското министерство на външните работи Мария Захарова.  \"Загрижени сме от тези обвинения, те бяха отправени срещу председателя на НПО \"Русофили\", българска организация. Дейността на тази НПО, както разбираме, е била насочена изключително към развитие на двустранното сътрудничество и укрепване на дружеските връзки между народите на нашите страни. Разчитаме правителството на България да се въздържи от стъпки, които биха поставили под въпрос сегашната положителна динамика в двустранните отношения, и да бъде продължена съвместната работа по реализацията на постигнатите напоследък договорености, включително в хуманитарната, културната сфера по съхраняването на обединяващото ни историческо наследство\", изтъкна Захарова. ", "date": "2019.09.13", "title": "Москва загрижена   случаят \"Малинов\"   да не влоши отношенията "}
{"url": "https://duma.bg/zapochna-svetovniyat-festival-na-animatsionniya-film-vav-varna-n199525", "text": "XV издание на Световния фестивал на анимационния филм във Варна представя селекция от най-доброто от света на анимацията. Филми от България, Канада, Испания, Чехия, Полша, САЩ, Русия и други страни ще се състезават в 6 късометражни, 5 пълнометражни и 2 детски програми. Успоредно със състезателната програма СФАФ е подготвил панорами, лекции, премиери, конкурси. Директорът на фестивала Анри Кулев посочи, че той представя още майсторски класове и чествания, безплатни прожекции, книги. Предвидена е изложба на белгийски комикси, детски работилници и конкурси за рисунки за деца. Събитието ще бъде посетено от световноизвестни имена от света на анимацията.  Премиера на своите филми ще направят Ася Кованова \"Лист хартия\" и Пенчо Кунчев с филма си \"Рози в нощта\". Ще бъде излъчена програма естонска анимация, ретроспектива на творчеството на Доньо Донев, програма на университетa Баден-Вюртенберг, програма в памет на аниматора Николай Тодоров, ретроспекция по случай 100 години от рождението на Тодор Динов.", "date": "2019.09.13", "title": "Започна Световният фестивал на анимационния филм във Варна  "}
{"url": "https://duma.bg/dolora-zadzhik-pee-v-pamet-na-gyaurov-n199526", "text": "Тържественото събитие на 20 септември с диригент италианския маестро Елио Бонкампани е посветено на отбелязване 90-годишнината на световната оперна легенда Николай Гяуров (роден на 13 септември 1929 г.) По този повод Пламен Карталов ще събере на една сцена световноизвестни и български артисти, които са били партньори на Николай Гяуров у нас и в чужбина. Сред тях са Долора Заджик, Даниела Мадзукато, Макс Рене Козоти, Цветелина Василева, Орлин Анастасов, Калуди Калудов, Димитър Станчев, Петър Бучков, Светозар Рангелов, Радостина Николаева, Костадин Андреев, Александрина Стоянова-Андреева, Давиде Риу от школата на Райна Кабаиванска, оркестър и хор на Софийската опера и балет с диригент Виолета Димитрова. Идеята на директора на Софийската опера е да бъдат поканени значими имена, които са градили, следвали и в момента развиват традициите на световния и национален оперен театър на България. Завоювал най-високия връх на белкантото, българският бас Гяуров е неговият мощен и величествен пример, никога не е забравял, че е започнал с първите си стъпки и първата си роля на сцената на Софийската опера. По време на международно жури, на което Карталов е един от членовете му, среща американското мецосопрано Долора Заджик, наречена от в. \"Нюйорк таймс\" един от най-величавите гласове на операта. Поканва я да гостува в Софийската опера веднага, защото знае, че през 1991 г. в Сан Франциско заедно с Гяуров участват в постановката на \"Хованщина\" от Мусоргски. За 90-годишнината на Гяуров тя може да изпълни пророческата ария на Марфа, едно от главните действащи лица и изпълнителки, партнирали си с големия бас в спектакъла. Така и българските меломани ще чуят на живо дългогодишната солистка на Метрополитен опера и не само на нея, но и на най-големите оперни сцени, включително Ла Скала, Чикагската опера, Арена ди Верона, Виенската опера, Парижката опера, Ковънт-Гардън. Заджик посвещава от времето си на усъвършенстването на млади оперни певци. За да даде съвети и на най-младите артисти на Софийската опера, Карталов я убеждава да направи майсторски клас. След концерта десет избрани певци ще имат привилегията да се докоснат до голямото изкуство на Заджик.", "date": "2019.09.13", "title": "Долора Заджик пее в памет на Гяуров"}
{"url": "https://duma.bg/kratki-novini-n199527", "text": "Реджеп Ердоган и Ангела Меркел са обсъдили в телефонен разговор споразумението между ЕС и Турция за ограничаване на миграцията в Европа. По думите му Турция досега е изразходвала около $40 млрд. за бежанцитe, докато подкрепата от ЕС за Турция възлиза на едва около $3 мирд., което нарушава обещанията на ЕС в сделката за 2016 г. Ердоган предупреди, че Турция, където има 3,6 млн. бежанци, не може да се справи с обновена миграционна вълна от Сирия и може да отвори вратите за мигрантите да преминат в Европа. Ришап Феран, който е председател на Националното събрание, долната камара на парламента, и е близък съюзник на президента Еманюел Макрон, бе разпитван 4 часа в град Лил за финансови злоупотреби. Нарушенията са направени, когато той е бил директор на компания за медицински застраховки и през 2011 г. помогнал на партньорката си да се облагодетелства финансово, от която компанията наела имот. Върховният съд на САЩ одобри искането на Доналд Тръмп напълно да прилага ново правило, което ще ограничи молбите за убежище на имигранти на границата с Мексико. Това е ключов елемент от миграционната му политика. Решението позволява да се забрани на почти всички имигранти да подават документи на южната граница. Президентът Доналд Тръмп обяви, че митата върху внос от Китай на стойност $250 млрд. няма да влязат в сила на 1 октомври, а две седмици по-късно. Според съобщението му в туитър това е \"жест на добра воля\". Малко преди това Китай обяви, че няма да наложи мита на някои стоки от САЩ, които досега бяха в списъка. Конгресът на американския щат Калифорния одобри мерки за борба с неконтролируемо растящите наеми. Въвежда се таван на годишното увеличение на наемите, което е първата подобна мярка в САЩ. На собствениците на имоти няма да се позволява да увеличават с повече от 5 процента годишно наема с отчитането на инфлацията.  ", "date": "2019.09.13", "title": "Кратки новини"}
{"url": "https://duma.bg/rusiya-ima-opasnost-ot-yadrena-voyna-n199528", "text": "Съществува риск от избухване на ядрена война в съвременната международна обстановка, предупреди руският зам. външен министър Сергей Рябков при представянето на доклада \"Ново разбиране и пътища за укрепване на многостранната стратегическа стабилност\".  \"Има риск от избухване на ядрена война. Тази негативна динамика се проявява особено забележимо през последната година\", посочи дипломатът. По думите му действията на Запада стават все по-емоционални и от време на време много агресивни. \"Те избягват обсъждането на назрелите въпроси по същество, блокират работата на каналите за диалог, продължават да разрушават архитектурата на контрола над въоръженията и целенасочено провеждат откровено деструктивна линия за разрушаване на градените десетилетия ефективни договорни механизми в сферата на сигурността и стабилността\", поясни Рябков.  Той добави, че ядрените държави трябва да препотвърдят недопустимостта на ядрената война.", "date": "2019.09.13", "title": "Русия: има опасност  от ядрена война"}
{"url": "https://duma.bg/sofiya-moya-lyubov!-v-stolichnata-biblioteka-n199523", "text": "В навечерието на 17 септември - Деня на София и на Светите великомъченици София, Вяра, Надежда и Любов, Столичната библиотека кани столичани и гости на концерт на 16 септември от 18 ч. с участието на проф. Йосиф Радионов (цигулка) и изложба на художника Андрей Михайлов под наслов \"София, моя любов!\", посветени на празника. Входът е свободен.", "date": "2019.09.13", "title": "\"София, моя любов!\" в Столичната библиотека"}
{"url": "https://duma.bg/haos-zaplashva-velikobritaniya-n199529", "text": "Стана ясно от какво се опасява правителството във Великобритания при излизането на страната от ЕС без сделка, коментира агенция Ройтерс. Има сериозни опасения, че Великобритания ще изпадне в хаос. Брекзит без сделка може да доведе до скок на цените на храните и горивата, прекъсване на доставките на лекарства и нарушаване на обществения ред по улиците. Това се посочва в секретни документи, които са публикувани от правителството след натиск от депутатите, пише в. \"Гардиън\". Документ от пет страници представя плана на правителството при операция Yellowhammer (Жълт чук) - план на кабинета при сценарий Брекзит без сделка. Съдържанието на документа е подобно на плана, разкрит от \"Сънди таймс\" през август, който беше отхвърлен от правителството като остарял. Новият документ представя \"най-неблагоприятния сценарий\". При Брекзит без сделка има голяма риск от забавяния по границата, тъй като 85% от тежкотоварните автомобили, пресичащи Ламанша, може да не са готови за новия френски митнически режим. Ситуацията може да продължи до три месеца. Ще бъдат намалени доставките на някои видове хранителни продукти, което може да доведе до покачване на цените. Предупреждава се и за риск от протести и контрапротести по улиците на Острова, което също може да ангажира огромен полицейски ресурс. Не се изключва и нарушаване на обществения ред, както и напрежение. Документите също очертават потенциално влияние върху трансграничните финансови услуги и споделяне на информация между службите. Не се изключват и значителни забавяния по границата на Гибралтар с Испания. Признава се, че вероятно ще има някакъв вид връщане на \"твърда\" граница с Ирландия, въпреки че Лондон няма да налага проверки. Има очаквания, че някои компании могат да се преместят, за да избегнат митата, а други ще бъдат принудени да отделят по-големи разходи. \"Напълно безотговорно е правителството да се опита да пренебрегне тези строги предупреждения и да попречи на обществеността да види доказателствата\", заяви говорителят на опозиционната Лейбъристка партия Кейр Стармер в изявление за Блумбърг. \"Борис Джонсън трябва да признае, че е бил непочтен с британския народ и е лъгал за последиците от Брекзит без сделка.\"", "date": "2019.09.13", "title": "Хаос заплашва  Великобритания"}
{"url": "https://duma.bg/levitsata-vlastta-prospa-chumata-po-svinete-n199534", "text": "Министърът на земеделието ще може да променя сроковете за ловуване в случаи на епизоотични заболявания, каквато е африканската чума по свинете. Това предвиждат приетите на второ четене от парламента промени в Закона за лова и опазване на дивеча. Те бяха единодушно одобрени от депутатите, като само четирима се въздържаха. Промените в закона бяха внесени от депутата Александър Сабанов от \"Обединени патриоти\". Целта на промените е да се спре разпространението на заразата на африканската чума по свинете. Промените предвиждат земеделският министър да издава заповед за промяната на ловните срокове. Тя ще се съгласува с министъра на околната среда и ще се издава по предложение на директора на Изпълнителната агенция по горите или на изпълнителния директор на Българската агенция по безопасност на храните. Обжалването на заповедта няма да спира нейното изпълнение, гласят още промените. Аргументите за въвеждането им се мотивират с щетите, които се нанасят в резултат на увеличаването на запасите от дивеч при възникването на усложнена епизоотична обстановка.С промените ще помогнем да се извършат и допълнителни санитарни дейности, коментира заместник-министърът на земеделието Атанас Добрев, който отговаря за храните. \"Българските ловци ще бъдат готови да ги изпълнят, като имаме тяхното уверение след проведени срещи. Те също подкрепят този законопроект с две ръце. Министърът трябва да има възможност да регулира сроковете\", каза Добрев. Той разясни, че начините и методите на ловуване ще бъдат по-различни от друг период досега. По думите му ще се ловува извън сроковете и \"ловците трябва да се пречупят в себе си\". Предстои да се направи сериозна депопулация на дивата свиня, за да може да прекратим разрастването на коварното заболяване, каза Добрев. В хода на разглеждането на промените в закона Филип Попов от БСП каза, че се създава някакво усещане за бърза реакция, за пожароопасност, тъй като въпросните разпоредби влизат в сила веднага след обнародването им в \"Държавен вестник\". \"Защо се прави това бързане, защо след като веднъж това Народно събрание прие закон, с който възложи на министъра подобни правомощия, той се отказа от тях? Влезе африканската чума по свинете в България и сега постфактум бързаме с този закон. Той принципно е добър като текстове, но не е навременен\", каза Попов. Колегата му Драгомир Стойнев отбеляза, че правителството отново прехвърля отговорността на парламента. \"Министерски съвет отново прехвърля топката към Народното събрание, а то няма абсолютно никаква вина за разразилата се африканска чума. Това е изцяло вина на Министерство на земеделието, защото преди няколко години то проспа този момент\", каза Стойнев.  По думите му в продължение на три, четири години се знае, че африканската чума по свинете настъпва към страната и единственото, което е предприето, е изграждането на телена ограда. За хаоса и кризата вина носи политическа партия ГЕРБ, а мерките са ненавременни, каза Драгомир Стойнев. Междувременно ловци от Русенско и Великотърновско обявиха, че готвят протест на 15 септември заради въведените от държавата мерки срещу африканската чума по свинете. Те искат да отпадне забраната за групов лов в районите с огнища на болестта и да се разреши ловът на дива свиня от средата на септември до края на март при засилени мерки за биосигурност. Със заповед от началото на август земеделският министър забрани лов в зона от 200 кв. км около всяко огнище, което лишава около 250 дружинки в страната от лов. Преди ден земеделският министър Десислава Танева каза, че е учудена от реакцията на ловни дружинки, защото ръководствата на браншовите им организации са подкрепили мярката, която се базира на науката. Забрана да влизат в горите с огнища на зараза имат още и билкарите. През седмицата Танева обяви, че заради чумата е унищожена една пета от родното свиневъдство.", "date": "2019.09.13", "title": "Левицата: Властта проспа чумата по свинете"}
{"url": "https://duma.bg/vavezhdat-sanktsii-za-narusheniya-na-pravilata-za-rouming-n199531", "text": "Парламентът въведе санкции за нарушения на правилата за цените на роуминг услугите в Европейския съюз. Депутатите приеха на второ четене промени в Закона за електронните съобщения. С измененията се въвеждат мерки по прилагане на европейски регламенти относно достъпа до отворен интернет и роуминга в обществени мобилни съобщителни мрежи в рамките на Европейския съюз. От 15 май 2019 г. са в сила нови правила, ограничаващи цените, които доставчиците на съобщителни услуги с номера могат да налагат на потребителите за мобилни и фиксирани гласови и текстови съобщителни услуги в рамките на ЕС. С промените в Закона за електронните съобщения се цели своевременно да се въведе система от ефективни, пропорционални и възпиращи санкции за нарушение на тези правила. Предвидени са санкционни разпоредби за нарушение на изискването доставчиците да не прилагат цени на дребно (без данък върху добавената стойност) за потребители на регулирани съобщения в рамките на ЕС, надвишаващи 0,19 евро цента на минута за повиквания и 0,06 евро цента за текстови съобщения. За такива нарушения ще се налага имуществена санкция от 20 000 до 400 000 лева. Също така са предвидени санкции за доставчиците за непредоставяне на информация от значение за националния регулаторен орган за упражняване на регулаторните правомощия по отношение на цените на дребно на регулирани съобщения в рамките на ЕС, както и за непредоставяне на предоговорна информация на крайните потребители. ", "date": "2019.09.13", "title": "Въвеждат санкции за нарушения на правилата за роуминг"}
{"url": "https://duma.bg/premierat-pritesnen-da-ne-izbyagat-investitori-n199532", "text": "Обещавам да ускорим всички процедури за изграждането на околовръстния път на Божурище. Трябва да спасим Божурище, освен това трябва да не отпъждаме инвеститорите. Това каза премиерът Бойко Борисов при откриването на логистичен център в индустриалната зона край София. За околовръстния път на Божурище Борисов говори от няколко години, за последно през юни, когато нарежда на вицепремиера Томислав Дончев и на заместник регионалния министър Николай Нанков довеждащият път до икономическата зона да бъде изграден \"най-бързо и ускорено\". Към момента пътят все още е само на хартия и думи. Премиерът отчете \"бум на инвестициите в България\" на фона на предупрежденията на бизнеса, че кризата е дошла в страната. Премиерът Бойко Борисов обаче не вижда криза и доказателство за това е огромният интерес към индустриалната зона в Божурище. Борисов разясни на журналистите, че има няколко огромни инвеститори, които искат да влязат в България, но той не може да им позволи, защото трафикът ще блокира работата и живота в района на Божурище. Затова, въпреки че изграждането на околовръстния път не е евтино, трябва да се направи, за да могат да продължат инвестициите в страната ни. Проектът за околовръстния път на Божурище вече е готов и изграждането му ще струва около 50 млн. лв., съобщи Борисов. Пътят ще започва от булевард \"Царица Йоанна\" в София и ще преминава през индустриалната зона в Божурище, където ще се свърже със строящия се в момента скоростен път за Сърбия. Околовръстният път ще облекчи трафика в района и ще осигури и на живеещите, и работещите в Божурище нормални условия, каза Борисов.", "date": "2019.09.13", "title": "Премиерът притеснен да не избягат инвеститори "}
{"url": "https://duma.bg/natfiz-opredeli-izbranitsite-si-za-uchebnata-20192020-g-n199524", "text": "Водещи творци, експерти, преподаватели и практици от областите на театъра, киното, продуцентството, арт мениджмънта, авторското право избраха най-уверените, способни и мотивирани измежду поколението Z, които да започнат професионалното си изграждане в НАТФИЗ. Независимо от демографската криза и миграционните процеси осъвременените програми и специалности на академията успяха да привлекат сериозно подготвени кандидати. Явиха се 13% повече спрямо предходната година, научи ДУМА от Десислава Димитрова, пиар.  Желаещите да влязат в актьорските класове на проф. д-р Атанас Атанасов и проф. Иван Добчев бяха 231 - от които 152 жени и 78 мъже. 157 се впуснаха в надпревара за специалностите във факултет \"Екранни изкуства\". Сериозен процент от представилите се момичета и момчета, сред които не липсваха и наследници на известни творчески фамилии, впечатлиха с обхвата на културните си интереси и дълбочината на заниманията си. Онези, които успяха да се преборят, ще се запишат до 14 септември, а на 15-и, точно в 10 ч., ще получат студентските си книжки на голямата сцена на Театър НАТФИЗ по време на тържествената церемония за откриването на учебната 2019/2020 г.", "date": "2019.09.13", "title": "НАТФИЗ определи избраниците си за учебната 2019/2020 г."}
{"url": "https://duma.bg/132-mln-lv-sa-dalgovete-na-obshtinite-n199530", "text": "Общата сума на просрочените задължения на всички общини у нас към края на юни 2019 г. е 132 млн. лв., а по бюджетите на местните власти - 124 млн. лв., което е равно на нивото им от декември 2018 г. Към 30 юни 2019 г. просрочия имат около половината от местните власти у нас - 131 общини от общо 265. Общинският дълг и гаранциите към полугодието възлизат на 1.39 млрд. лв. Голямата част от тези средства (85%) са по инвестиционни проекти. Дългът на Столична община формира 52% от общия дълг, съобщиха от Министерството на финансите. То не е отпуснало нито един нов безлихвен заем за финансово оздравяване на община от началото на 2019 г., става ясно от справка за финансите на общините към 30 юни 2019 г. От началото на действието на новия механизъм за подпомагане на закъсали местни власти такива заеми са одобрени за 11 общини - Перник, Белово, Тетевен, Септември, Велинград, Сливен, Сунгурларе, Видин, Мизия, Симитли и Стамболово. Повечето от заемите трябва да бъдат върнати до 1 декември тази година, но има и опция те да бъдат опростени, ако местните власти изпълняват стриктно и успешно плановете си за оздравяване. Най-големият отпуснат кредит е на община Сливен. Тя го е получила през май 2017 г. и трябва да го върне през декември 2019 г., но до момента не е погасила нито лев от него. За да изпълни успешно оздравителния си план, тя има да погасява още близо 20 млн. лв. просрочени задължения и други плащания. Също толкова тежко е и положението на община Перник, която през януари 2017 г. получи 4 млн. лв., от които не е върнала и стотинка. Тя пък има да връща още 26 млн. лв. за успешно изпълнение на оздравителния план.", "date": "2019.09.13", "title": "132 млн. лв. са дълговете на общините"}
{"url": "https://duma.bg/evgeniya-zhivkova-zalaga-na-minimalistichen-shik-n199512", "text": "Модна къща \"Жени стил\" с дизайнер Евгения Живкова представя за новия есенно-зимен сезон колекция на тема \"Минималистичен шик\". Стилното ревю, за което входът е с покани, ще се състои на 18 септември. Идеите за облеклата са вдъхновени от естетиката на минимализма в модата, чиято философия е да се отърсим от всичко излишно и да запазим само основните елементи в облеклото, които лесно влизат в синхрон помежду си. Изчистените линии и функционалността дават облик на моделите, които са насочени към работещата, амбициозна и взискателна жена. Колекцията включва 60 облекла, разпределени в 9 теми. Материите, цветовете и десените са подбрани така, че да могат да се съчетават помежду си, а това придава на тоалетите шикозен вид. Използвани са вълна, кашмир, тафта, шифон, трико, дантела и коприна. Цветовете включват тъмно синьо, цикламено, черно, бяло, сиво и тюркоазено, а десените са дюс, каре, жакард, наподобяващ дамаска, флорални мотиви и райе. Палтата и саката с различни дължини са абсолютно задължителни за този сезон, смята дизайнерката. Те са с леко вталяване или без, с едноредно и двуредно закопчаване, като в някои модели то изобщо липсва. Саката от кашмир с удължен силует могат да се носят като връхни дрехи. Комбинират се с къси и дълги панталони с висока талия, а също и с елегантни къси рокли от шифон и тафта. При някои модели сака и палта има комбинация на различни цветове, десени и материи (като например вълна, тафта, каре, дантела и бродерия). Роклите през този сезон са прави и леко разкроени с дължини около и под коляното. При някои модели в долната част има волани и плисета. Малката черна рокля е представена в различни варианти (като смокинг и класическа). За официални поводи дамите могат да облекат смокинг с втален или прав силует, съчетан с панталон.", "date": "2019.09.13", "title": " Евгения Живкова залага на \"Минималистичен шик\""}
{"url": "https://duma.bg/informatsiyata-za-sastava-na-birata-stava-zadalzhitelna-n199533", "text": "Асоциациите на пивоварите от държавите в ЕС подписаха вчера в Брюксел меморандум, според който до 2022 г. на етикетите на бирените бутилки и кенове задължително трябва да се предоставя информация за съставките и енергийната стойност на пивото. Амбициозните цели бяха договорени доброволно с Европейската комисия и бяха приети от Общото събрание на пивоварите на Европа през юни тази година. Целта на меморандума е компаниите да поемат отговорност за въвеждането на тази практика, а браншовите организации да подкрепят тези усилия, включително чрез мониторинг и широка отчетност. \"Потребителите имат право да знаят повече за това, което съдържат напитките им, и как се отразява то върху здравето им. Те искат информацията да е ясна и прозрачна - непрекъснато получаваме това послание по време на работата си в сферата на общественото здравеопазване и безопасността на храните\", заяви на церемонията по подписването еврокомисарят по здравеопазването и безопасността на храните Витянис Андрюкайтис.  \"Възползвам се от възможността да ви поздравя за ангажиментите ви към етикетирането на пивото. Бих искал също да ви насърча да продължите да бъдете пионери по този въпрос в по-широкия алкохолен сектор.\"  С днешна дата в Европейския съюз 2 от всеки 3 бири вече имат информация за калориите, а 4 от всеки 5 бири - за съставките. В същото време България е сред първенците в изпълнението на този доброволен ангажимент на бранша, като приблизително 98% от произвежданото в страната пиво вече има върху етикетите си тази информация. Генералният секретар на пивоварите на Европа Пиер-Оливие Бержерон коментира, че в ЕС има спад на употребата на алкохол като цяло. Конкретно за пивото той заяви, че през последните пет-шест години консумацията на бира в Европа се стабилизира и дори леко се повиши за последните две години.  В същото време безалкохолната бира вече има сериозен дял в общия обем на бирения пазар, което се очертава и като трайна тенденция.  ", "date": "2019.09.13", "title": "Информацията за състава на бирата става задължителна"}
{"url": "https://duma.bg/datata-n199513", "text": "ПРАЗНИК НА БЪЛГАРСКИТЕ ИНЖЕНЕРНИ ВОЙСКИ. На 13 септември 1878 г. с Приказ №11 се обявява създаването на първата българска строева сапьорна рота. През различните години инженерните части на БА носят различни имена. 1739 - РАЖДА СЕ ГРИГОРИЙ ПОТЬОМКИН, РУСКИ ДЪРЖАВНИК (УМИРА 1791 Г.). Многократно воювал срещу Османската империя, десетки пъти минавал отсам Дунав в рейдове с конницата си. Създател на редица градове в Южна Русия, днешна Украйна, като Новоросийск, Херсон, Николаев. Строител и на Черноморския флот на Русия. 1766 - РАЖДА СЕ ЧИЧО САМ, АМЕРИКАНСКИ ТЪРГОВЕЦ (УМИРА 1854 Г.). По време на Британско-американската война (1812) Самюъл Уилсън, месопреработвател, получава договор за доставка на говеждо месо за армията. То се транспортира в бъчви, маркирани с инициалите \"U.S.\" (United States). На 7 септември 1813 г. часовой ирландец, запитан какво означават тези букви, за пръв път ги свързва с името на доставчика - англ. Uncle Sam (Чичо Сам). Постепенно всичко, маркирано с инициалите U.S., започва да се свързва с Чичо Сам. Тази версия официализира Конгресът на САЩ с резолюция от 15 септември 1961 г., като признава Самюъл Уилсън за прототип на израза, смятан за национален символ на страната - Чичо Сам. 1853 - РАЖДА СЕ ХАНС КРИСТИАН ЙОАХИМ ГРАМ, ДАТСКИ МИКРОБИОЛОГ (УМИРА 1938 Г.). Открил способ, носещ неговото име, за различаване на еднакви по вид бактерии чрез оцветяване. Техниката продължава да бъде стандартна процедура в медицинската микробиология. В първата си публикация Грам скромно отбелязал: \"Публикувам метод, независимо от факта, че аз знам, че сега той е несъвършен и с недостатъци, но аз също се надявам, че в ръцете на други изследователи той ще се превърне в нещо полезно.\" 1902 - ЗА ПРЪВ ПЪТ ПРЪСТОВИ ОТПЕЧАТЪЦИ СА ИЗПОЛЗВАНИ КАТО ДОКАЗАТЕЛСТВО ЗА ВИНА. През 20-те години на ХIХ в. детективите вече са забелязали, че няма два еднакви пръстови отпечатъка. През 90-те години на ХIХ в. сър Франсис Галтън и Едуард Хенри откриват начин да ги класифицират според \"извивките\", \"сводовете\" и \"браздите\". През 1902 г. Хенри създава система за отпечатъци в Скотланд Ярд. През същата година във Виена и Дрезден въвеждат дактилоскопната регистрация. От 1914 г. всички европейски държави и САЩ прилагат тази система. В България регистрацията започва от 1909 г. 1923 - В МЪГЛИЖ, КАЗАНЛЪШКО, ПРЕЖДЕВРЕМЕННО ИЗБУХВА СЕПТЕМВРИЙСКОТО ВЪСТАНИЕ. В опита за сваляне на режима на Демократическия сговор, установен с Деветоюнския преврат, се включват БКП, леви земеделци и анархисти. Въстанието е насочено към \"установяване на работническо-селско правителство\" в България. Като реакция срещу мерките на правителството за осуетяването му и арестуването на над 2000 видни дейци на БКП на 12 септември в Мъглиж въстават първи.", "date": "2019.09.13", "title": "Датата"}
{"url": "https://duma.bg/na-edin-protest-n199516", "text": "На 10 септември реших да присъствам на протеста \"Правосъдие за всеки\" пред Съдебната палата по избора на Иван Гешев за главен прокурор. Подкрепям протеста, защото не одобрявам предрешения избор на само един кандидат за един от най-важните държавни постове. Някога, в откровение, в разговор с Бойко Борисов бившият градски прокурор Кокинов възкликна по отношение на главния прокурор Сотир Цацаров:\"Ти си го избра.\" И не ми изглежда никак демократично по подобен начин властта да наложи следващия главен прокурор на държавата. На протеста имаше много хора. Вляво, отпред се открояваше група от около петдесет млади мъже по черни къси панталони, с черни тениски, много от тях с тъмни очила. Откриващият протеста адвокат Велислав Величков посочи групичката и я идентифицира като изпратена от Бургас и приближена до Митьо Очите, като спомена, че поради пропуски на прокуратурата Митьо Очите е на свобода. Нарече ги \"гости\" и ги призова да не извършат провокации, като също призова и органите на реда да се намесят, ако те осъществят такива. Присъстващите на протеста освиркаха групичката. Някои от тези мъже явно се чувстваха некомфортно, но други, някои доста татуирани, се държаха предизвикателно, събличаха се голи до кръста, издигаха ръка с два пръста, насочени напред, един от тях извика на Величков: \"Кой си ти, бе?\" Повечето от тях имаха вид и излъчване, които навяваха спомен за уж отминалите мутренски времена. Няколко телевизионни камери ги снимаха, но никой не ги интервюира за целта на присъствието им. Но каквато и да беше целта им, групичката не се осмели да извърши някаква провокация, очевидно полицията свърши добра работа и ги беше предупредила да внимават. От отсрещната страна на тротоара забелязах сред присъстващите група роми, които държаха малки плакати, на които пишеше \"Гешев е расист\". На един или два от тях пишеше \"Величков за главен прокурор\". Вечерта проследих новините по главните телевизионни канали. Отразявайки протеста, нито един от тях не показа, камо ли да коментира тази немалобройна група.  Но пък показаха интервю с един-двама от ромите, от групата на поддръжниците на Гешев. Изглеждаха неугледни и неграмотни, един от тях като че не беше наясно за какво протестира, друг размахваше цигара и обясняваше, че са \"срещу Гешев\". И веднага си помислих, че те дискредитират с вида си и държането протестиращите, и се питах кой ли ги е изпратил. Прегледах два от проправителствените вестници всекидневници за това как са отразили протеста. И един от тях изобщо не го беше споменал, за сметка на това се беше разпрострял върху контрапротеста \"Марш за законност\" в защита на Гешев пред Министерския съвет. Но онлайн сайтове дадоха значително по-обективно отражение на протеста и публикуваха снимки на групичката. Разтревожен съм от това, което става в държавата. От това, че съдебната ни система очевидно не е независима. Разтревожен съм от надигащата се безсмислена и противоречаща на националните ни интереси русофобия, в която се включи външното ни министерство с изявление, изкривяващо исторически факти. Разтревожен съм от раздухването на шпионския скандал, от който подозирам, че подобно на много шумни акции на прокуратурата няма да излезе нищо. Разтревожен съм, че ако реша да се включа към Националното движение \"Русофили\" и примерно стана негов виден активист, утре може да дойдат в 7 часа сутринта в дома ми да ме оковат с белезници, като Юрий Борисов, и ме отведат в следствието \"като свидетел\" да ме разпитват за какво ли не и с каква ли неясна цел. Разтревожен съм за свободата на словото в България, от това, че се намираме на 111-о място в света по този показател. Защото без свобода на словото няма демокрация. А без демокрация няма просперитет.", "date": "2019.09.13", "title": "На един протест "}
{"url": "https://duma.bg/beleznitsite-chakat-n199517", "text": "Видяла жабата, че подковават вола, и вдигнала и тя крак. Така и нашите пишман борци за правосъдие и национална сигурност. Има или няма шпиони у нас, проруски или проамерикански са те, какво са целили и дали точно този член ще стане причината някой да отиде зад решетките, това тепърва ще се изяснява. Цялата акция по случая \"Русофили\" обаче повдига много по-притеснителни въпроси, които някак си потънаха в потока от глупости, избълвани по случая. Забравихте ли основния герой в случката? Белезниците, които тихомълком бяха щракнати на един журналист? Рано сутринта група униформени нахлува в нечий дом, слага му пранги и започва да го разкарва от един съд в друг. След медийната буря задържаният внезапно бива \"понижен\" до обикновен свидетел. Откога в България свидетелите биват оковавани и разкарвани с белезници, а домовете им - претарашвани? Да очакваме ли подобно показно с всички \"свидетели\", които не изповядват управленските заповеди кого да харесваме и на чия чужда държава трябва да се кланяме? Като предупреждение или признание за непрофесионализъм да приемаме всичко това? С чак вдлъбнатата си тъпотия едни послушковци пак си просят скъпо дело срещу България за накърнени човешки права. Този път главни действащи лица не са Цветан Цветанов и Роман Василев, а Иван Гешев, който определено има потенциал да ги надмине. Сигурно и санкциите срещу България ще са по-солени. Явно новооткритият член на НК не е дал достатъчно сигурност, та нямаме и \"екслузивни\" медийни кадри от задържането на \"абсолютен престъпник\". Това са само обосновани предположения за самозабравили се мераклии за всевластие. Едни белезници щракнаха. Властта този път не успя да обуздае беса си и впи железните си шипове около китките на дългогодишен журналист. Белезници за свидетел! За осъдените бесило или куршум трябва да чакаме? Страшно е, защото днешните силни на деня обичат да изземват функциите на съда. Белезниците са само първата крачка. А уж живеем в демокрация!  Нали си спомняте онзи знаков текст: \"Когато нацистите дойдоха за комунистите, аз мълчах; не бях комунист...\" Всички тези, които забравиха \"свидетелските\" белезници, да не се окаже, че някой ден няма кой да говори, когато дойдат и за вас? Говорете! Помнете белезниците! Те чакат всички нас. И ще продължат да щракат, ако мълчим!", "date": "2019.09.13", "title": "Белезниците чакат"}
{"url": "https://duma.bg/boyko-obednyavane-n199518", "text": "Италианският премиер Джузепе Конте настоява новата Еврокомисия да даде на по-бедния италиански юг специален статут, който да стимулира заетостта. \"Трябва да се опитаме да накараме Европа да осигури специален статут на нашия юг, за да ни позволи да стартираме извънредни мерки за развитие\", заяви Конте във фейсбук, преди срещата му в четвъртък с Урсула фон дер Лайен. Статутът би дал на южните региони на страната преференциален и пряк достъп до някои програми на ЕС.  В италианския юг над 1,8 млн. семейства са живели в абсолютна бедност през 2018 г., гласят данни на Евростат.  Последната статистика на Евростат бе публикувана този февруари. В първата петица на най-бедните четири региона са от България - Северозападът, Северният централен, Южният централен и Североизтокът. Между тях, на трета позиция, е френският регион Майот. В следващата най-бедна петица присъства още един български регион (Югоизточният) и по два региона от Унгария и Румъния. Продължаваме направо със следващата най-бедна десетица - там има по 4 гръцки и полски, два унгарски и Френска Гвиана. В цялата първа 20-ица на най-евробедните няма италиански регион. Както и да е, Конте и правителството му явно смятат да бъдат полезни за държавата и народа си със стъкмистика. Но какво прави Б.Б., след като статистиката му дава шанс да поиска такъв статут без стъкмистика. От години наред сме най-бедната държава в ЕС. Хората във Видин, Враца и Монтана могат да си купят само една трета от това, което си позволява средният европеец. Техният стандарт е далеч под половината от стандарта на средния европеец. ГЕРБ е на власт у нас 10 от 12-години еврочленство. Да сте чули Бойко да е поискал такъв статут? Той бойко си трае по въпроса, бойко обрича българи на мизерия. Партията ГЕРБ явно държи да остане партия на Гражданите за Ефикасно Разпространение на Бедността. ", "date": "2019.09.13", "title": "Бойко обедняване  "}
{"url": "https://duma.bg/oleg-kosih-besarabski-gerdan-pokazva-sashtnostta-ni-n199515", "text": "- Заглавието на алманаха, както беше, така и остана - \"Бесарабски гердан\". Сменят се само годините на изданието. Ако говорим за синтагмата \"Колоритен Буджак\", това си е нещо като подзаглавие, изнесено този път на корицата. Знам, че звучи малко объркано, но исках да подчертая същността на региона, в който живеем. И думата \"колоритен\" е идеална за тази цел. Южната част на историческата област Бесарабия е колоритна като етническо разнообразие, като смесица от езици, като природа, като хора, в края на краищата. Макар че с тях трябваше да започна (усмихва се). - Това е второ издание. Първото беше през 2018 г. Идеята за самия алманах я сподели тараклиецът Иван Аловатски - ей така, уж на шега, нещо, което би било хубаво, ако някой подпомогне издаването на литературна сбирка. Много добре запомних този момент. Останах поразен - имаме толкова талантливи хора, които пишат, мечтаят, вълнуват се, а творенията им остават в чекмеджето. Казах му тогава - събирайте автори. Близо 6 месеца работихме върху подготовката. Не знаех откъде ще намеря пари, но вече бях сигурен, че този алманах ще го има. Вероятно, тази ситуация ме засегна лично. Защото смятам, че мечтите на хората трябва да се реализират. - Важно бе авторите да са наши земляци. Може съдбата и да ги е разпръснала из целия свят, но това не променя произхода им. Всички са от Буджака. И нека пишат на български, руски, гагаузки или румънски, те си остават наши комшии, роднини, познати. И да живеят в различни държави - а имаме автори от Молдова, България, Украйна, Русия - те са наши хора, с които ние трябва да се гордеем. Ето така събрахме около 60 автори. - Втората е по-дебела (усмихва се). По-голям брой участници, повече езици, жанрове, различни възрастови категории. Както споменахте, много е важно, че тази година има доста работи на млади автори. И още по-важно е, че те пишат поезия на български. Не е лесна работа, да ви призная, при тази езикова ситуация, в която се намират бесарабските българи. Ето само заради това има смисъл в издаването на алманаха. - За хората, които обичат да четат. Но най-важната категория за мен са тези, които, може би случайно, ще мернат сбирката някъде. Да кажем, някой хлапак на 15-18 години, който ще си каже - дай и аз да опитам. И някой ден от ето такова малко нещо може да се роди литературен гений. Кой знае? Но шанс трябва да му дадем. - Направихме представяне в Тараклия. Лично за мен важно е участието на обикновените хора. От принципни съображения, не каня никого от представители на властите. Който иска, идва, ако смята за необходимо. Та, говорейки за реакции, виждам пламък в очите на авторите, особено при младите хора. И само заради това си струва усилието. Какво си мислят другите, честно казано, много не ме интересува. - \"Бесарабски гердан\" е изключителна заслуга на обикновените хора от нашия край. Всички пари, до последната стотинка, са дарения на неравнодушни българи. Вярно е, че повечето работа - редактиране, предпечатна подготовка, други технически неща - я правят наши сънародници, съвсем безвъзмездно, за самата кауза. Почти никой не отказва, ако владее някакви професионални навици и може да помогне. Така че парите ни трябваха само за полиграфските услуги. - Ние не продаваме нищо. Разпространяваме алманаха в училища и читалища. - Официално организацията ни е регистрирана през февруари 2018 г. Целта й е много ясна: не искаме да се гордеем само с това, което не зависи от нас. Никой не избира какъв да се роди, в нашия случай ние сме родени българи. Но точно знам, че само от мен зависи с какво ще запълня живота. Искам да го запълня със смислени неща. Навремето България ми осигури възможност да се изуча за сметка на хора, които плащат данъци. Сега е мой ред да връщам с добро за добро. - Кента Сугаи е много интересна личност. Самият факт, че човек от Япония изучава не толкова българския, а диалектите на този език, който се говори само извън България, разкрива много неща. Човекът го прави с истински интерес, а не по формални причини. По време на престоя му в Молдова направихме разходка, така да се каже, из \"българския Кишинев\" - паметните места, свързани с историята на България, със самите бесарабски българи. Исках Кента да разбере как живеем, с какво се гордеем. Надявам се, че като изследовател е успял да направи най-важните изводи. Винаги положително отговарям, когато ме молят за подобни неща - да разкажем и да разкрием как живеят хората тук, 200 години откъснати от България. Може би, защото смятам, че показваме не на думи, а на дела, как оставаме такива, каквито сме. И това не е банално твърдение, както може да се помисли. Имаме много примери на асимилационни процеси. За нас е много важно да се запазим. - Аз съм представител на обществена организация. Нямам много контакти с официални пратеници на българските власти. Те са една реалност, аз съм друга. Може и да е за добро. Ние си вършим нашата работа, без да чакаме, че ще дойде някой, за да се поинтересува. Ако идва - говорим си, правим планове. Станат ли - добре, в противен случай продължаваме да действаме. Винаги има изключения, което ме кара да гледам с определен оптимизъм в тази насока. Например, Министерството на отбраната на България отдели финансови ресурси за паметника на бесарабските българи, загинали през Първата световна война. Някои отговорни лица взеха присърце каузата и просто пометоха всички прегради по пътя. За съжаление работата опря и до местните власти - вече в Молдова. Сега се мъчим да издействаме решение за ползване на терен, върху който да е изграден монументът. Така че, мога отговорно да кажа: проблемът не е в институциите, а в хората, които ги представляват. Намираме общи допирни точки с някои общински власти в България: пролетта изпратихме детски танцов състав на фестивал в Перник, през август петима бесарабски младежи ходиха на летен лагер край Арбанаси. На това ниво много бързо се намираме и ако наистина и двете страни искат нещо да направят, става без протакане и неизпълнени обещания.", "date": "2019.09.13", "title": "Олег Косих:  \"Бесарабски гердан\" показва същността ни"}
{"url": "https://duma.bg/alarma-pank-dzhaz-zapochva-v-dva-grada-n199511", "text": "С концерти в София и Пловдив ще започне новият сезон на фестивала \"Аларма пънк джаз\" на БНР. Откриването на събитието е поверено на легендата на новозеландския и швейцарския ъндърграунд Дилейни Дейвидсън. Музикантът, обиколил буквално целия свят, за първи път е в България. Съвременният поет с китара (понякога и с барабани или тромбон) и с цял куфар с призрачни истории ще излезе на сцената на бар \"Амок\" в столицата на 18 септември (сряда), а на 19 септември (четвъртък) ще бъде в \"Петното на Роршах\" под тепетата. Един от малкото автентични нови родни сингър-сонграйтъри - Илко Биров, ще открие и на двата концерта за Дилейни Дейвидсън. След издаването на дебютния си пълнометражен албум тази пролет българинът написа още няколко нови песни, чакащи своята концертна премиера. На софийското събитие афтър партито е от Bad Ritual (платформа на Георги Койнов за дет-кънтри, готик-американа и всякакви други мракобесни южняшки жанрове). А на пловдивското, освен сета на Илко Биров, преди Дилейни на сцената ще излязат и местните пънк-блус ветерани О.Х. (\"Относителна хармония\") от Коматево (в камерен дуо вариант). Билети и за двата концерта се продават онлайн в системата на EpayGo и на касите на EasyPay в цялата страна. https://www.facebook.com/events/1131547093702169   - https://epaygo.bg/5229852941 https://www.facebook.com/events/1102342976820093  -    https://www.facebook.com/alarmafest https://www.facebook.com/DelaneyDavidsonMusic https://delaneydavidson.bandcamp.com/releases https://ilkobirov.bandcamp.com http://bnr.bg http://player.bnr.bg/?p=14 http://binar.bg   https://www.youtube.com/watch?v=PaWTjysjdLE https://www.youtube.com/watch?v=nFvXJ2QDYbM https://www.youtube.com/watch?v=0wIaNCnD6vM https://www.youtube.com/watch?v=kPbvqJ1xROE https://www.youtube.com/watch?v=KH4wgphzvlM https://www.youtube.com/watch?v=7y6oJwXiDc0 https://www.youtube.com/watch?v=UrV-mBLv17Q", "date": "2019.09.13", "title": "\"Аларма пънк джаз\" започва в два града"}
{"url": "https://duma.bg/malko-e-kasno-n199519", "text": "На последното си заседание правителството даде мандат на трима свои членове да започнат преговори за прекратяване на договора с една от двете американски централи у нас - \"КонтурГлобал Марица изток 3\". Същото се очаква да стане и за другата - \"Ей и Ес Гълъбово\". За подобен сценарий се говори отдавна. Още преди година управляващите обявиха намеренията си да разплетат казуса и предложиха механизъм, чрез който да се изчислят компенсациите, които трябва да платят на инвеститорите. Той обаче не бе приет от американците, които предложиха свой начин за изчисление.  Договорите за преференциално изкупуване на ток от т.нар. американски централи бяха атакувани в Брюксел от работодателските организации и от КЕВР, защото според тях това е вид държавна помощ, която не е разрешена от европейското законодателство. Според бизнеса тези договори изкривяват пазара у нас, защото държавата надплаща 548 млн. лв. върху пазарната цена на тока. От своя страна бившият шеф на НЕК Петър Илиев се оплака, че с ценовата си политика КЕВР толерира тези централи, от което НЕК е загубила милиарди. Освен това те изсмукват от домакинствата 486 млн. лв. ЕК одобри жалбата на българския бизнес, но този факт може да се окаже безсмислен, а очертаващите се преговори малко позакъснели.  Очаква се пазарлъците да траят поне две години. Договорите изтичат през 2024 г. и 2026 г. Ако бъде постигната някаква договореност, тя трябва да бъде съгласувана с банките кредиторки. Така реално ще останат 2 години до изтичането на договорите, което обезсмисля всякакви усилия. По неофициална информация правителството е готово да отдели до 450 млн. евро за обезщетения. Реално обаче ще трябват много повече пари. Преди време енергийният министър Теменужка Петкова каза, че неустойката при едностранно разваляне на договорите ще бъде 3 млрд. лв. Не се съмнявайте, че те ще излязат моментално от нашите джобове през сметките за ток.", "date": "2019.09.13", "title": " Малко е късно"}
{"url": "https://duma.bg/arestuvayte-me!-n199520", "text": "Арестувайте ме превантивно, защото аз съм потенциален шпионин. Готов съм да предам на която и да е чужда държава, при това безплатно, важни сведения за членката на Европейския съюз България. Готов съм да предоставя документи със статистически данни, от които става ясно какво е положението в който и да е държавен сектор.  Ще съобщя например, че икономиката ни цъфти, а народът съвсем не усеща това. Ще съобщя, че доверието в парламента е спаднало до историческо дъно, а премиерът ни действа като самодържец. С много аргументи ще подкрепя сведението си, че най-малко три четвърти от българите продължават да бъдат русофили. Няма да скрия, че аз съм един от тях.  В състояние съм да предоставя и сведения от военен характер. Например колко изтребители има България и колко от тях могат да летят. Нещо повече, ще издам една особено съкровена тайна: какви нестандартни материали са слагани под асфалта на някои от новите български магистрали. Сведения от такъв род ще са особено ценни за онази вражеска сила, която се готви за пореден път да ни окупира. Благодарение на тези сведения тя няма да пусне по опасните места на магистралите ни тежките си танкове, защото могат да затънат. Още веднъж повтарям: арестувайте ме! Всичко ще си кажа. Без бой. За разлика от 1943 г., когато ме арестува фашистката полиция в Шумен. Тогава не успяха да изкопчат от мен сведения за нелегалната Ремсова организация в града. Но, ако сега бъда арестуван от полицията или от някаква специална служба, няма да мълча. Всичко ще си кажа. Защото полицията сега е наша, не е фашистка. Тя е демократична и ни пази. Накрая съм готов да съобщя още нещо, съвсем секретно: в България се завръща фашизмът. Завръща се през парадния вход, марширувайки с подкованите си ботуши. ", "date": "2019.09.13", "title": "Арестувайте ме!"}
{"url": "https://duma.bg/chestvane-na-pianistkata-rumyana-atanasova-n199521", "text": "75-годишнината на пианистката Румяна Атанасова ще бъде чествана с концерт в Художествената галерия \"Борис Георгиев\" във Варна на 15 септември от 11.30 ч., информира БНР. На сцената заедно с нея ще бъдат музикантите от камерния оркестър \"Анима\" с диригент Константин Кукушев. След обучението си в България при видната педагожка проф. Панка Пелишек пианистката заминава за Париж, където специализира при Ивон Льофебюр. Следват нови покани - от оркестрите на Френското радио, на Би Би Си и на Белгийската телевизия. Фирма \"Супрафон\" в Прага издава грамофонна плоча с нейни изпълнения, а в колекцията й са още два албума, в единия от които е включена и музика от  Владигеров. Атанасова свири и на родна сцена - най-често като солистка на Шуменската филхармония. В юбилейния концерт за първи път във Варна ще прозвучи \"Голяма фантазия\" от Шопен.  ", "date": "2019.09.13", "title": "Честване на пианистката Румяна Атанасова  "}
{"url": "https://duma.bg/sbzh-predstavi-kniga-na-kitayski-balgarofil-n199537", "text": "Премиерата на книгата за Китай \"По следите на древността\" се проведе в СБЖ. Книгата излиза по случай 70-годишнината от създаването на КНР и установяването на дипломатически отношения между София и Пекин. Неин автор е Дин Хао, който през 2005 г. е завършил българска филология в Пекинския университет. Автор е на речници, енциклопедии и учебници. Присъстващите чуха на български видеобръщението му.  Председателката на СБЖ Снежана Тодорова припомни, че Дин Хао е носител на наградата \"Златното перо\" на СБЖ. Това е забележителна книга, съдържаща изчерпателна информация за 55 забележителности на Китай, които са под закрилата на ЮНЕСКО, заяви при представянето Станислава Петкова, директорка на издателство \"Ентропи\", отпечатало книгата. По думите й живописните пътеписи на Дин Хао създават цялостен образ на 5-хилядната китайска история. Увлекателният разказ събужда див интерес към тайнствения Китай, сподели колежката Розалина Евдокимова. Китайският посланик Дун Сяодзюн, който подчерта, че посещението на президента ни Румен Радев в Пекин това лято е издигнало двустранните отношения на ниво стратегическо партньорство. ", "date": "2019.09.13", "title": "СБЖ представи книга   на китайски българофил"}
{"url": "https://duma.bg/za-prestapleniyata-na-komunisticheskiya-rezhim-n199514", "text": "Повод да се обърна към тази тема е развихрилата се в последно време истерична кампания с участието на Министерството на образованието и науката за съдържанието на учебниците по история за Х клас на средните общообразователни училища. Спомняте ли си, че същото министерство през 1992 г. официално даде указания на учителите по история да не наблягат особено на Ботев, Левски и Раковски, понеже били неблагонадеждни във времето си, почти разбойници? Да не говорим, че петвековното турско робство бе наречено \"присъствие\". По едно време имаше напъни да не се говори за величието на наши владетели като Кан Тервел, понеже унищожил 200-хилядна арабска войска, която иначе окупирала Константинопол с цел да унищожи християнството и да продължи завоевателския си марш към Западна Европа. И още - да не се пише и говори за славната роля на българските манастири, в резултат на които сме оцелели като етнос, като православни християни. В последните години в учебниците по история бе вкаран урок, в който новите апологети на историческата наука в България въведоха термина \"комунистически режим\" в периода след Втората световна война до 1989 г. и го обявиха за престъпен. Понеже българският парламент прие закон с такова съдържание.  Изучавал съм много задълбочено комунистическата идеология, проповядвана ми от университетски преподаватели и от  като \"Комунистически манифест\", \"Капиталът\", трудовете на Ленин и на други изтъкнати европейски автори. Смея да твърдя и мога спокойно и без затруднение да докажа, че комунистическата идеология никъде по света не бе приложена в действие. Така че, ако в някои държави е имало престъпни деяния на управленци и извращения върху правата на човека, върху равноправието при прилагането на конституция и закони, в никакъв случай не съм съгласен да се прехвърля вината за тях върху самата комунистическа идеология. Така както вината за Инквизицията не може да се прехвърля върху християнството.  Апологетите на комунистическото учение казват, че е дошло време, когато от хилядолетната човешка история трябва да се премахнат неравноправието между мъжа и жената, експлоатацията на мнозинството от трудещите се и неимоверното обогатяване на единици, разпалването на войни между отделни държави с единствена цел да влязат в употреба и да се харчат оръжията, произведени от различни фабриканти, да се спре тяхното обогатяване за сметка на гибелта и унищожаването на милиони хора по света.  Приемам комунистическата идеология като надграждане, като    През 45-годишния период от края на Втората световна война до 1990 г. в България цареше абсолютно равноправие между половете, равноправие между хората от различни етноси и вероизповедания. Всички имаха право на безплатно образование и здравеопазване, право на труд съобразно с притежаваната квалификация. В страната ни се изградиха стотици модерни промишлени предприятия, които произвеждаха продукция с най-различно предназначение, задоволяваща вътрешния пазар и значителна част се изнасяше за близки и далечни страни в Западна Европа, Япония и Съветския съюз. От това се увеличаваха парите на държавата, които след това се разпределяха несъизмеримо по-справедливо, отколкото сега. Извършено бе успешно уедряване на селското стопанство, което позволи пълна механизация на най-трудоемките процеси и внедряване на поливно земеделие. През този период селското стопанство у нас представляваше 56% от икономиката на страната, напълно задоволяваше потребностите на вътрешния пазар от хранителни продукти и от суровини за нуждите на леката преработваща промишленост.  Престъпни деяния на отделни лица, облечени в управленческа власт, в България е имало, но те в никакъв случай и с никакви мотиви и основания  Не беше ли престъпен царският буржоазен режим, чието правителство вкара България в три войни в началото на XX век, остави войниците на фронта без облекло, без храна и въоръжение, финансовите средства от бюджета на държавата бяха разграбени от буржоазната върхушка, здраво стиснала властта? Затова през септември 1918 г. войниците напуснаха фронта и тръгнаха да търсят отговор за престъпните деяния на управляващите и лично от Фердинанд. Те бяха пресрещнати във Владайския пролом от разквартируваните в София германски войскови части и юнкерите от военното училище. Владайската река потече кървава, десетки млади български мъже загинаха. Не бяха ли престъпен акт кървавият преврат начело с кръволока Александър Цанков на 9 юни 1923 г., законно избраният министър-председател Александър Стамболийски бе убит като животно в родното му село Славовица? Без съд и присъда загинаха десетки прогресивно мислещи българи. В отговор на тези противозаконни, неморални и човеконенавистнически деяния от страна на установилата се власт народът от села и паланки, въоръжен с брадви, кирки и лопати, се вдигна на бунт срещу буржоазната клика през септември 1923 г. Събитието влезе в историята като първото в света антифашистко въстание. То бе обречено на гибел. Загинаха хиляди патриоти - в името на един по-справедлив, социален свят. Организираният от фашистките управници атентат в храм \"Св. Неделя\" през 1925 г. имаше за цел да се намери повод за кървава разправа с всичко прогресивно мислещо и непонасящо репресиите на установилата се фашистка диктатура - години, известни като \"Белия терор\". В кратки срокове бяха избити без съд и присъда стотици български интелектуалци като Гео Милев, Йосиф Хербст, Христо Ясенов, Христо Хролев с псевдоним \"Графа\", десетки избити по софийските улици. Това не беше ли престъпен режим?  Не беше ли престъпен режимът след 1939 г., по времето на който бяха отрязани 14 хиляди партизански и яташки глави и набучени на колове? Техните главорези се снимаха с тях и стотици снимки с отрязаните глави на колове се съхраняват някъде в Държавния архив, защото те служеха като доказателство за голямата заслуга на фашистките слуги и палачи, които получаваха за всяка отрязана глава по 50 хиляди лева от държавния бюджет!  на държавната агенция, като е тръгнал да прави списъци на \"жертвите на комунизма\"?  Питам министъра на образованието и науката как са описани в учебниците по история тези години като история на България? Какво ще научат младите хора за този период и как може да се определят тези режими освен като ПРЕСТЪПНИ, фашистки, човеконенавистни? Затова след свалянето на фашисткото правителство в България действа Народен съд. Като възмездие, поискано впрочем от нас от победителките във войната срещу Хитлер - СССР, Великобритания и САЩ! Защото България тогава беше победена хитлеристка държава! Защо мълчите за това?  Като човек, живял в три политически епохи от съвременната история на България и натрупал достатъчно богат житейски, обществен и политически опит, отправям предупреждение към днешните клакьори, угодници и поддръжници на едноличното пагубно управление на България, осъществявано от министър-председателя Бойко Борисов, че колелото на историята се върти. И наближава часът, в който отново ще има Народен съд и ще потърси най-строга отговорност от вас, които съсипахте българската модерна промишленост, докарахте селското стопанство до положение да участва с 5% в икономиката на България, а народът ни - да яде плодове и зеленчуци, докарани от всякакви близки и далечни държави.  Това, че със закон комунистическият режим в България бе определен за престъпен, е смехотворно и обидно за българските избиратели - данъкоплатци. Европейският съюз се произнесе, че не може парламенти да се произнасят за историята! У нас стана постоянна практика Народното събрание един ден да приема закон, който на другия ден го изменя, а на третия ден по нареждане на премиера го отменя.  Впрочем за производството на бракувана продукция не се заплаща. Нашите депутати, въпреки че произвеждат голям боклук, на всеки три месеца си индексират заплатите и нехаят за мизерията, в която тънат пенсионерите; забравиха откъде дойдоха; забравиха за \"Приказка за стълбата\" от Христо Смирненски, която съвсем неслучайно им раздаде проф. Огнян Герджиков.  Вярващите християни са убедени, че Бог бави, но не забравя!", "date": "2019.09.13", "title": "За престъпленията на комунистическия режим "}
{"url": "https://duma.bg/teatar-vesel-predstavya-ribaryat-i-zlatnata-ribka-n199522", "text": "В съботния афиш на Куклен театър \"Весел\", на 14 септември от 11 ч. в читалище \"Искра\" в старата столица, търновският куклен театър ще открие новия сезон с \"Рибарят и златната рибка\". Сценарият и постановката са дело на Веселин Василев, а студийният звукозапис - на Петър Атанасчев. Елка Баланова и Веселин Василев играят в атрактивния спектакъл. Новият сезон ще изненада с много нови заглавия, сред които \"Снежанка\", \"Спящата красавица\" и \"Маша и Мечока\" на ДКТ-Ямбол, \"Тримата глупаци\" на ДКТ-Русе, \"Грозното пате\" и \"Славеят\" на ДКТ-Сливен, \"Червената шапчица\" на ДКТ-Габрово.  ", "date": "2019.09.13", "title": "Театър \"Весел\" представя \"Рибарят и златната рибка\""}
{"url": "https://duma.bg/epoha-v-savremennoto-ni-duhovno-i-obshtestveno-bitie-n199570", "text": "Трудно бихме могли да открием името на друг наш творец, който да си е завоювал такива завидни позиции и респектиращо присъствие в съвременния ни национален литературен, духовен и обществено-политически живот, какъвто несъмнено представлява този уникален и неуморим родолюбив труженик на словото. Едва ли имаме и друг наш интелектуалец, който да е преживял толкова сблъсъци, огорчения и разочарования и да е отстоявал така мъжествено и безотказно себе си, своята творческа, философска и човешка същност, както този корав родопчанин и голям българин. През далечната 1957 година Хайтов издава първата си самостоятелна книга \"Съперници\", в която излива отприщените дълбоки емоционални вълнения, завирявани и през романтичните години на горската му младост в родните Родопи и иглолистните подножия на величествената Рила. За жалост, това му дебютно издание не привлича погледите на читателите и остава незабелязано дори и от литературните ни среди.  Следват нови впечатляващи заглавия - \"Искрици от огнището\" (1959), \"Разбулена Родопа\" (1960), \"Писма от пущинаците\" (1960), \"Хайдути\" (1960), \"Старите у дома\" (1962) и други произведения, за да се изкачи през 1965 година до първия си забележителен връх  - \"Шумки от габър\". С тази книга Хайтов напомни, че с изненадващото си умение при изграждане на образната система и използването на свой си художествено-естетически инструментариум е успял да навлезе в дълбините на народната душевност и да разгърне невероятните си възможности на изкусен майстор на словесната живопис. Неслучайно това му заглавие показа, че в лицето на неизвестния до вчера писателстващ лесовъд българската белетристика се е обогатила с ново разказваческо дарование. А книгата бързо става обект на вниманието на издателства и се радва на поредица от издания през следващите години. Скоро се появяват и нови впечатляващи творби - \"Румяна войвода\" и \"Родопски пластелини\" се срещат с читателите ни през същата 1965 година, а през следващата - 1966, в техните ръце са и неговите \"Горски тревоги\". И съвсем естествено е да продължи с неуморния си плуг да дълбае из неразораните целини на богатата вековечна народна душа и необетована народопсихология на родопчанина. Инак едва ли през 1967 година даровитата му творческа мисъл щеше да ни ощастливи със знаменитите му \"Диви разкази\" - един от най-българските върхове на съвременната ни белетристика, претърпял десетки издания вече у нас и в чужбина. В този своеобразен шедьовър, както и в други свои прозаични творби Николай Хайтов отрази като истински проникновен сърцевед и народопсихолог примамливия колоритен народен образ на родопчанина със средствата на оригиналното си художествено слово и необуздания си пиетет към неподправения бит, нрави и култура на своите скъпи земляци - нещо, което не е успял да спори така завладяващо никой автор досега. И това негово творческо завоевание го нареди сред най-големите ни разказвачи от ранга на Елин Пелин и Йордан Йовков. Увлечен в неспокойния поток на дръзновените си творчески търсения, Николай Хайтов скоро зае заслужено водещо място и сред най-популярните ни киносценаристи. Немислимо е родното ни кино без нашумелите навремето върхови наши филмови творби \"Козият рог\", \"Капитан Петко войвода\", \"Краят на песента\", \"Дърво без корен\", \"Мъжки времена\" и много други екранни заглавия.   Немалко възхищение и заслужено признание будят и неуморимите му благородни усилия за опазване чистотата на българския език и родната природа като авторитетен общественик и главен редактор на сп. \"Родопи\" и чрез стотици публикации, речи, изказвания като депутат в Народното събрание и срещи в цялата страна.  В същото време този неоценим и неповторим наш писател беше човек, който беше поставил на най-висок пиедестал нашите изконни национални стойности, изравяше от смълчаните пластове на историческото ни минало забележителни личности и събития, които са солидно градиво за патриотичното възпитание на днешна унизена и за спасяването на утрешна безпътна България. Достатъчно е само да припомним фанатичните му усилия за откриването на вечната недоказана обител на Апостола на свободата, завещани в книгите му \"Гробът на Левски\" (1987) и \"Аферата с гроба на Левски\" (1997).   Погледнат в човешки план, Николай Хайтов беше изключително контактен, достъпен събеседник, обичаше да разговаря с обикновените хора, радваше се на техните добри преживелици, но страдаше, съчувстваше на техните болки, винаги осъждаше открито нескончаемите социални злини и неправди. Избягваше и смяташе за унизително конфронтирането с политическите конюнктури. Беше безкомпромисен в името на общото благо и не се страхуваше да се опълчва против житейските неправди и нечистоплътните политически нрави. В живота си винаги е отстоявал себе си както в личен, така и в обществен план, затова е изпитал горчивия вкус на разводи, уволнения от работа и изключвания от партията. Такъв беше както по времето на тоталитарното минало, такъв си остана и след настъпването на така наречените демократични промени. Последните не се умориха да го унижават и доста време нямаше достъп до хартиени и електронни медии. А това, както е споделял и пред мен, много му тежеше, лишаваха го от всякакви контакти с нашата общественост. Беше заставен  просто да мълчи, за да не пречи на площадната демокрация.  В течение на десетилетия Николай Хайтов се стремеше да живее с неспокойния пулс на своето време, болееше и страдаше за социалните и нравствените злини, стоварени върху беззащитния гръб на нашия народ, и играеше ролята на морален барометър на сложното ни съвремие. Дълбоко го възмущаваше отчуждаването ни от отечеството, целенасоченото отродяване на българина от българщината, угасването на патриотизма и коварното внедряване на космополитизма в поведението на младите ни поколения.", "date": "2019.09.13", "title": "Епоха в съвременното ни духовно и обществено битие"}
{"url": "https://duma.bg/zabelezhitelen-tvorets-lyubim-naroden-pisatel-n199572", "text": "Николай Хайтов беше необикновена личност! Във взаимоотношенията си с хората беше естествен, прям и искрен, без суетност и надменност, горд, но достъпен, добронамерен и затуй - обаятелен и привлекателен. Словото му - казано и писано - с образен и гъвкав език, лаконично, с ясна мисъл и позиция и затуй - завладяващо и въздействащо. Беше силен характер, с непоклатими убеждения, с високо чувство за достойнство, верен на думите си, трудолюбив, ревнив към времето си, устойчив на клевети и интриги, отговорен, упорит, грижовен. Той беше фанатичен родолюбец, непоколебим защитник на отечеството, на българския народ и език, на българската природа и история... И на святата истина... Като прибавим към всичките тези качества могъщия му талант, неговото име и творчество на писател и публицист заемат видно и трайно място в българската литература, в националната ни духовност, със заслужена всенародна почит. С Никола Хайтов имах дългогодишно приятелство от седемдесетте години на миналия век до последните му дни. Преди да станем близки, съм имал срещи с него. Тогава му предложих да напише материали за списание \"Армейска младеж\", където работех.  Но нашето приятелство започна по-късно след едно негово писмо до мен. Прочел в пресата мои стихове и в писмото изказваше похвални думи за поезията ми. Заинтересувал се кой съм, що съм, получил информация и адреса ми и от родното си село Яврово изпратил паметно писмо. Думите на големия писател бяха признание и насърчение за творчеството ми. В писмото имаше и покана есента да го посетя в редакцията на списание \"Родопи\". И действително тази среща се състоя. Той ме посрещна радушно. Заинтересува се къде съм роден, какви са родителите ми, откъде е коренът ми. Когато разбра, че съм родом от с. Момино, Хасковско, а съседното село е Криво поле, Хайтов сподели, че селото му е известно чрез родения в него български възрожденец, поборник, книжар и писател Нестор Марков. По негови записки, едни от малкото документални материали за кърджалийството, той е написал очерка си за Емин ага от известната негова книга \"Родопски властелини\".  Последваха взаимни гостувания, в които се опознахме и сближихме. Разговаряхме за книги, за писатели, за книгоиздателската работа, за родния ми край, откъдето започваше планината Родопа. Имахме срещи, които животът и работата ни налагаше, и бяхме нужни един на друг.   През 1996 г. в нашия край се чества 160 години от рождението и 80 години от смъртта на видния български възрожденец Нестор Марков. Тържествата се състояха в родното село на именития българин Криво поле. Бях включен в Инициативния комитет за честването. Предложих да поканим Николай Хайтов и поех ангажимент да осигуря идването му.   На 3 юни бяхме в с. Криво поле. Състоя се тържество с доклад и приветствия. Хайтов произнесе вълнуващо слово, докосна се до важни неща, към които всеки българин е съпричастен: за родолюбието, за коравия български дух, за връзката ни със земята и гората.  Юнски ден, ден голям, по молба на Хайтов отскочихме до близкото село Кралево, където писателят се срещна с Петко Делчев, негов ревностен читател, първият, който му е изпратил благодарствено писмо. Отскочихме и до моето родно село Момино, което е на три километра от Криво поле. Хайтов искаше да види родната ми къща. Тя вече беше безлюдна, преди няколко месеца починаха един след друг мама и татко. Отключих, разгледахме стаите, двора, поседнахме пред къщата. Аз заразправях, че баща ми е родом от Беломорска Тракия, гледаше филма \"Капитан Петко войвода\" със сълзи на очи и колко много би се зарадвал да види сега Хайтов в своя дом. \"Забавили сме се, значи\" - отсече писателят. После се позамисли, обърна се към мен и каза с тъжни очи: \"Все бързаме за някъде, все бързаме, а за тия, дето са ни родили, винаги закъсняваме!\"  В края на деветдесетте години създадох издателство \"Българска книжница\" и едно от изданията беше за Кукленския манастир - цветен албум с историята на манастира и фотографии. Посетих дома на Хайтов, занесох му книгата. Той се зарадва много, разглежда я дълго и видимо развълнуван, ми каза следното: \"Гледай какво нещо е животът! Като малък, десет-двадесетгодишно дете, пасяхме добитък и често стигахме до Кукленския манастир. Над него живееше в една колиба изгонен от игумена монах, отец Аверки. На огън, който не видях да загасне, той си готвеше храна, живееше от диви плодове и подаяния. Беше страстен пушач и ние, говедарчетата, му набирахме от нивите изсъхнали тютюневи листа и му ги носехме. В замяна на това той ни разказваше страшни работи за робството. Една от тези истории беше за Караиван и дъщеря му Мария, за козия рог. И тази история, която описах по-късно в разказ, създаде се и филм, ме направи като писател и творец известен широко по света... Ха, кажи, че в тоя занаят - писането, нещата не са незнайни и непредвидими.\" Имах няколко незабравими срещи с Хайтов, когато той се разболя. Говореше спокойно за състоянието си. \"Отивам си! - ми каза. - Не знам колко време имам още - месеци ли, година ли. Искам да свърша доста неща. Имам да довършвам книгата с документи и свидетелства за гроба на Левски, автобиографичната ми повест \"През сито и решето\"... Дано ми стигне времето!\" Така се стигна до нашата последна среща - на 28 юни 2002 г., петък. Болестта го беше доста прекършила, гласът му - изнемощял и изтънял. Не можа да стане от фотьойла да се здрависаме. Разговаряхме близо час. Жени ме поглеждаше, приканваше ме да го щадя и да прекратя срещата, но той ме задържаше, усещаше, че това е може би последното ни виждане. Ето последните думи, които чух от Николай Хайтов: \"Не се страхувам от смъртта, това ще да е някаква болка. Толкова мъки съм преживял, и туй ще преживея. Не страдам от това, че си отивам, всеки, който се е родил, е стигнал до смъртта. Болно ми е, че не можах да напиша книгата за Апостола. От писане 15 години за гроба на Левски не можах да напиша книгата за живия Левски. А това е по-важното, което исках да кажа. Стоят 12 папки с материали за живота и делото на Апостола и ще останат така...\"", "date": "2019.09.13", "title": " Забележителен творец, любим народен писател"}
{"url": "https://duma.bg/madar-chovek-blestyasht-pisatel-n199571", "text": "За последен път видях Николай Хайтов месец преди смъртта му. Срещнахме се пред Полиграфическия комбинат \"Димитър Благоев\". Болестта - неговата представа за нещастието, го беше стопила, ала той не й се бе предал. Носеше в обикновен найлонов плик последния сноп от богатата си литературна жътва - \"Гробът на Васил Левски\". Страхопочитанието, което имах към него от първия ден на нашето познанство (1966), което бях запазил през годините, не ми позволи да го попитам нищо...  Разделихме се безмълвни. Той мина през подлеза за отсрещната спирка и изчезна с първия автобус. Изчезна ли, казвам? Та аз и сега го виждам в гръб, виждам го как бавно слиза по стъпалата надолу. Пред очите ми е рядката му бяла коса, която се спуска от тила и покрива врата му, както никога по-рано. Питам се: Защо ли не си казахме нищо? Защо ли не се бе подстригал?... Питам се и чета разказа \"Пролетна разходка\", чета и чувам гласа му: - Идва такова време, когато на човека не му се разговаря. Да разговаряш, ще рече да вярваш на думите, да си убеден в тяхната полезност. А за какво да разговаряш, когато вече си на осемдесет и пет... Кому какво да кажеш и кой какво да ти отвърне, че да ти олекне на душата? Ако човек по-често се запитва кое има смисъл да се каже и кое не, по света ще настъпи една \"добра тишина\"... - тези мисли са се въртели в главата на Николай Хайтов по време на сутрешната му разходка на 27 май 1974 година. Тях ще запише в Дневника, от Дневника - в Черновката - до Отливката на разказа \"Пролетна разходка\", за да ги четат и идните поколения. \"Обвесил крака на магарето, Динчо Кръстанов гледаше напред - вторачен, остарял, попрегърбен, с дебела сопа в ръката. Виден ловджия и кавгаджия беше тоя човек навремето, а сега - отмалял. Не разбрах позна ли ме, не ме ли позна, но все така вторачен пред себе си - подмина. Отиваше, изглежда, за дърва. Питах се дали ме е видял, или пък не е искал да приказва... Отмина Динчо Кръстанов, а аз останах озадачен: - продължава разказа си писателят, - за какво ли си мислеше той сега? - И се провикнал подире му. Бай Костадин спрял магарето, поозърнал се и познал Събовчето. От разговорката им  цитирам малка част: \"... Пратил ми е хабер баджанакът Павли; чакал ме на гробищата. Ела, вика, стига си се инатил! Тука сме, вика, не един и двама... Идвай и ти, имаш един парцел до мене свободен... Гори сега фитилчето ми, чичов, и догори ли - хайде при баджанака Павли... Мойто кандило е вече на догаряне. Та ми вика той сега: \"Динчо, идвай, много сме тука. Малкото сте вие - там... Остави ги жените да се надживяват. Жените живеят с орлите, а ти идвай!... И донеси една бъклица вино, да си отпием и отпеем.\" - Ти, бай Динчо, на вятъра си приказваш. Ти си още млад. Я виж очите ти как светят и колко ти е червена кожата! - Очите светят, ала май спря да ми расте косата на тила. Разбра ли? А спре ли косата на тила да расте - значи работата ти е свършена. Това от баща ми съм го чул...\"  На раздяла бай Динчо казва на разказвача: - Хайде, сбогом! И ти желая косата ти отзад да расте и да не спре! Знаел си е Николай Хайтов, че косата на тила му е спряла да расте, заради това не бе се подстригал! . В Дневника си (14 май 1962 г., София) е записал:  (В този момент към нас се приближи \"стар познат\" на писателя - стар лесовъд или горски, ръкуваха се сърдечно и оня започна да го занимава с \"Поема за Левски\", която бил написал, но историците не я одобрявали... \"Защо я даваш на историци? Дай я на литератори!...\" - успокои го Хайтов.) Четиридесет и пет години от своя живот Николай Хайтов посвети на литературния труд. Последните му десет години бяха години на борба с отродителите и майкопродавците. Плодовете на неговия изключителен талант го направиха дълбоко български и в същото време модерен европейски писател. Колкото и да е голяма скръбта ни по загубата му, онези, които го познаваха лично, са дваж по-горди с великия българин. Художествената му мисъл и духът му ще живеят вечно в книгите му. А допирът ни с тях ще облекчава болката и мъката по него.", "date": "2019.09.13", "title": "Мъдър човек, блестящ писател"}
{"url": "https://duma.bg/dostoyna-sleda-n199575", "text": "В днешния ден на объркани стойности, На мъртъв идеен стремеж, Най-трудно е да живееш достойно, Достойно да гледаш напред. Най-трудното е достойно да крачиш Сред разпънати идеали на кръст, Мислите да са чисти, прозрачни Пред бездуховния ръст. Най-трудното е да не свеждаш очи И с прошка за отминали грешки Пред бесните хули да не мълчиш, Най-жестоко е да живееш човешки. Мозайката е грозно разместена, Мишената е нашата гръд, Щом присъдата да си честен Ни отвежда директно на смърт.", "date": "2019.09.13", "title": "Достойна следа"}
{"url": "https://duma.bg/nay-chestniyat-chovek-kogoto-poznavam-n199576", "text": "След поредната вълна от лъжи и омраза, която се изсипа върху 9 септември и комунистите, в отговор искам просто да разкажа за моя дядо.  Той бе най-честният човек, когото познавам. Бойчо Иванов - комунистът, антифашистът, партизанският командир.   Винаги мислише повече за другите, отколкото за семейството си, упрекваше го понякога баба. Но той не можеше иначе. Защото беше верен на един идеал, заради който беше готов да жертва живота си. А този идеал включваше мечтата за по-добър живот на хората въобще.  Но истината е, че дядо много държеше на семейството. Когато баба почина, усмивката изчезна от лицето му... И се появяваше само за децата и внуците му. Няколко пъти е бил арестуван и е инквизиран по най-жесток начин. Бой с гумен бич. Главата му е стягана в менгеме. Клечки кибрит под ноктите... Затворите на Сливен и Шумен...  Дядо ми става партизанин, а баба ми е интернирана из България. С баща ми - едногодишно дете на ръце. Обиждана, бита. Веднъж шефът на жандармерията и главен виновник за зверствата в Шуменско майор Дочев я удря така жестоко, че баща ми се изтъркулва по стълбите и оцелява по чудо.  Партизани от отряда му са ми разказвали какво уважение са изпитвали към него. Принципен, смел. За акцията, когато Смядово е превзето от отряда, съобщават по радиото.   Беше му тежко от лъжите и обвиненията, които се сипеха след 10 ноември.  Нападахме и мандри. Но на питите пишеше на немски \"кашкавал\" - за немските войски на фронта. Можехме ли да ги оставим да стигнат до тях? Раздавахме на населението, което гладуваше, разказваше дядо.  В отряда някой тайно взимал от хляба. По суровите военни закони наказанието е смърт. Оказало се, че е един от най-младите партизани, още момче. Оставете го, малък е, яде му се, спасил живота му командирът.  Иначе беше безкомпромисен. Към лъжата, към предателството.  И към кражбата. Веднъж ме взе от детска градина. А аз бях откраднал парченце тел от друго дете. Никога не съм го виждал толкова ядосан. Накара ме да го върна.  Бай Бойчо с уважение го наричаха възрастните в Шуменско и искаха да му целуват ръка. Той не даваше, притесняваше се. Казваха му \"народен човек\".  След 9 септември майор Дочев е арестуван. Хората искали саморазправа, смърт на момента. Ние не сме като тях, ще го съди Народният съд, отрязал дядо.  Така и не си купи апартамент. За какво ми е, отговаряше. Макар че беше заемал редица отговорни постове и имаше възможност и власт, до края на живота си живя скромно, задоволяваше се с малко. И клатеше глава: Деца, деца, не знаете какво зло е капитализмът. ", "date": "2019.09.13", "title": "Най-честният човек, когото познавам"}
{"url": "https://duma.bg/shtastliv-li-ste-n199573", "text": "\"Oбичате ли растенията? Забавляват ли ви буболечките? Вълнувате ли се, когато две пеперуди се прегръщат? Харесва ли ви миризмата на дива чубрица? Трогвате ли се от багрите и разнообразието им? Ако на тези въпроси бихте могли да отговорите с \"да\" - вие сте човек щастлив. Можете ли да се възхитите на един залез, да се трогнете от играта на вятъра, когато си прави кули от облаците и ги разваля с един замах, за да издигне още по-величествени? Обичате ли понякога да слушате вятъра и да си говорите с него? Успокоява ли ви шумоленето на листата? Ако и това умеете да правите - вие сте много щастлив. Защото то ще означава, че... вие няма да останете никога сам, че имате... цяла вселена от зелени дървета, от цветя и пеперуди, от буболечки и мравки, от изгреви и залези, от звукове и аромати.\" ", "date": "2019.09.13", "title": " Щастлив ли сте? "}
{"url": "https://duma.bg/populyarni-didzhei-idvat-s-raztarsvashto-haus-parti-n199509", "text": "Популярните диджеи Ахмет Кълъч (Ahmet Kilic) и Фабрицио Паризи (Fabrizio Parisi) ще разтърсят столичния клуб Music Jam на 21 септември. Вратите за феновете ще бъдат отворени в 22 ч. Летните ваканции са към края си и вълнуващата есенна програма вече се изгражда с пълна сила. Известните артисти ще излязат на сцената с плътен бийт и дийп хаус саунд, обединявайки сили в шоу с наслов Two of a kind. Подкрепа и загряване на публиката ще им осигури DJ Doni. След много аплодисменти и суперлативи от клубните сцени на Западна Европа, Ахмет и Фабрицио стават първите диджеи, които излизат за втори път в Music Jam пред многобройните и неизменно ентусиазирани хаус фенове.", "date": "2019.09.13", "title": "Популярни диджеи идват  с разтърсващо хаус парти"}
{"url": "https://duma.bg/pop-kulturata-sreshta-yaponskite-traditsii-n199510", "text": "Остава само ден до най-грандиозния фестивал на съвременната и традиционна японска култура в България. Aniventure Comic Con ще се проведе този уикенд, 14 и 15 септември, от 10 до 20 ч. в столичния Интер експо център (бул. \"Цариградско шосе\" 147). За първи път в България ще посрещне и легендарни комикс художници, част от които стоят зад вселените на DC и Marvel Comics. Сред тях е и световноизвестният Scott Hanna. Билети за фестивала се продават в мрежата на Eventim.bg. За 14-а поредна година всички фенове на японската култура ще имат възможност да станат част от преживяването на Aniventure Comic Con. Провята е включена в календара на 30-ите Дни на японската култура в България. Фестивалът се организира от Нakama и Key Events с любезната подкрепата на Посолството на Япония в България. След грандиозния си успех през 2018-а с над 25 000 посетители, тази година събитието се очертава да бъде още по-вълнуващо. Организаторите са подготвили безброй изненади за всички фенове на японската култура, независимо дали са почитатели на традиционните изкуства и култура, на лекциите и бойните демонстрации или на щандовете с цветни аниме и гейминг стоки.", "date": "2019.09.13", "title": "Поп културата среща японските традиции"}
{"url": "https://duma.bg/vecher-na-pakistanskata-kultura-n199574", "text": "Председателят на Съюза на българските писатели Боян Ангелов се срещна с ръководството на посолството на Ислямска република Пакистан. На проведените разговори беше обсъдено изпълнението на договора между Пакистанската академия за буквите и СБП. Боян Ангелов увери г-н Маруан Алекс Аийаш, че СБП ще съдейства за организирането и провеждането в София за вечер, посветена на пакистанската култура. Предвижда се този празник да се състои през декември. Обсъдени бяха и редица съвместни литературни проекти.", "date": "2019.09.13", "title": "Вечер на пакистанската култура"}
{"url": "https://duma.bg/za-balgariya-tarsi-talant-neveroyatnoto-ne-e-nevazmozhno-n199508", "text": "Единственото световно шоу, влязло в рекордите на Гинес, започва на 15 септември от 20,00 ч., по Би Ти Ви, за да покаже, че човешките дарби са безгранични. Затова и мотото на шестия сезон е \"Невероятното не е невъзможно\". Всяка неделя журито и водещите ще поощряват хората, вложили труд и фантазия, които покажат нещо смело и уникално на сцената на формата. Един от участниците ще спечели 50 000 лева и ще се превърне в звезда.  Шоуто се връща към архетипния си вариант с двама водещи мъже - Александър Кадиев и Даниел Петканов. Тази година ще има неочаквани, невероятни и привидно невъзможни участници. Те ще бъдат коментирани от звездно жури, в чийто състав са Катерина Евро, Ицо Хазарта и Славена Вътова.", "date": "2019.09.13", "title": "За \"България търси талант\" невероятното не е невъзможно"}
{"url": "https://duma.bg/kuzmanov-i-lazarov-igrayat-na-singal-za-kupa-deyvis-n199506", "text": "Димитър Кузманов и Александър Лазаров ще играят на сингъл за отбора на България срещу Южна Африка за Купа Дейвис в Кейптаун. Срещата е от група 2 на зона Европа/Африка от неофициалното световно първенство по тенис за мъже. Мачовете ще се проведат на твърдите кортове в Kelvin Grove Club. Днес са първите 2 срещи на сингъл, а утре са мачът по двойки и последните 2 сингъла. Капитаните на отборите Тодор Енев и Маркос Ондруска не могат да разчитат на първите си ракети Григор Димитров (№25) и Кевин Андерсън (№18).  Спора откриват Александър Лазаров (№527) и Лойд Харис (№113), а после Димитър Кузманов (№324) излиза на корта срещу Руан Роелофсе (№681). В отбора ни са още Александър Донски (№792), Габриел Донев (№796) и Адриан Андреев (№956). Симон Антъни Иванов се класира за четвъртфиналите на международния турнир по тенис на червени кортове от сериите \"Фючърс\" на ITF във Варна (награден фонд $15 000. Българинът, който е №1221 в ранглистата с 5 т., срази Лука Гелхард (Гер, №1269) с 6:3, 6:1 за 1 час и заслужи 2 т. и $438, а за място в топ 4 ще играе днес с Хуан Игнасио Галарса (Арж, №610 и №4 в схемата). Квалификантът Мартин Димитров отпадна във II кръг от Никита Мащаков (Укр, №674) с 6:7 (5), 4:6. \"Щастливият губещ\" Вениамин Нив (№1699) претърпя поражение от Кентен Фойо (Фр, №836) с 1:6, 1:6. ", "date": "2019.09.13", "title": "Кузманов и Лазаров   играят на сингъл   за \"Купа Дейвис\" "}
{"url": "https://duma.bg/boy-nad-gartsiya-n199507", "text": "Волейболистите ни сразиха Гърция с 3:0 гейма (25:22, 25:16, 25:20) в първия мач на 31-вото европейско първенство за мъже. Само 75 минути бяха необходими на избраниците на Силвано Пранди, за да сразят гърците в група А в Монпелие. Пранди заложи на титулярния си състав Цветан Соколов, Светослав Гоцев, Мартин Атанасов, Тодор Скримов, разпределителя Георги Сеганов и либерото Теодор Салпаров. Нашите обаче започнаха малко нервно и без особена концентрация, като оставиха съперниците да водят минимално в резултата, но ги застигнаха при 14:14 и постепенно пролича разликата в класите. Така нашите записаха едва втори успех срещу Гърция в Европа при 3 загуби досега.  С най-голям принос (17 т., 3 аса) за победата беше звездата Цветан Соколов, Тодор Скримов и Светослав Гоцев (1 ас) добавиха по 10, а Мартин Атанасов 9. За Гърция Йоргос Петреас отбеляза 8.  Днес България среща Румъния от 18.05 ч., а мачът ще бъде излъчен по БНТ 3.  ", "date": "2019.09.13", "title": "Бой над Гърция"}
{"url": "https://duma.bg/21-proizvedeniya-patuvali-i-zhiveli-s-ritama-v-posolstvata-ni-n199558", "text": "Държавният културен институт към министъра на външните работи и Националната художествена академия представят изложбата \"Дипломация и изкуство\", посветена на 140-та годишнина от създаването на българската дипломатическа служба. Тя включва 21 произведения, пътували и \"живели\" с ритъма на дипломатическото всекидневие в посолствата на страната в Европа. Художествената колекция на Министерството на външните работи, която наброява над 3000 произведения, има специфичен облик и е една от най-оригиналните художествени сбирки, собственост на държавните институции у нас. Това не е музейна или колекционерска сбирка. Картините от фонда присъстват със свой глас в представителните зали на министерството и десетки дипломатически мисии по света.  За експозицията са избрани произведения, които датират от първото до последното десетилетие на XX в. Представени са живописни работи на Петър Морозов, Бенчо Обрешков, Златю Бояджиев, Пенчо Балкански, Дечко Узунов - до картини на Димитър Киров, Димитър Казаков и Светлин Русев. Пространственият дизайн на експозицията е дело на преподаватели от катедра \"Рекламен дизайн\" - доц. Мирослав Богданов, гл. ас. д-р Светлин Балездров, ас. Венцислав Йорданов. Плакат и логотип на програмата за отбелязване на 140-та годишнина на българската дипломатическа служба - гл. ас. д-р Ненко Атанасов, преподавател в катедра \"Плакат и визуална комуникация\". Изложбата е отворена до 23 септември.", "date": "2019.09.13", "title": "21 произведения, пътували и \"живели\" с ритъма в посолствата ни "}
{"url": "https://duma.bg/sezoni-predstavya-zhivopista-na-stoyan-filipov-n199559", "text": "В експозицията почти всички творби са избрани от академик Светлин Русев и не са показвани. Той посещава ателието на Стоян Филипов-Фил и остава там дълго, заинтригуван и изненадан от живописния свят, с който се среща. Наблюдава платната, от време на време казва по нещо и отново задълбочено се вглежда в картините. Споделя, че би трябвало те да се виждат от повече художници. Свидетели на почти мълчаливия, но искрено топъл мъжки разговор между двамата художници, са планината и жената на автора. Русев споделя желанието да инициира и открие негова изложба. Посочва повечето картини с рентгеновия си усет на художник и колекционер. Малко след тази незабравима за Фил среща Русев ни напуска.  Столичната галерия \"Сезони\" сбъдва желание на маестро Русев, като показва нови, неизлагани творби от ателието на художника. Авторът не имитира и не подправя света, който рисува. Портрети, натюрморти, пейзажи и композиции, това са сюжетните му опорни точки. Платната му \"тежат\", защото той изгражда и надгражда жива, плътна тъкан, силно индивидуална и многопластова. Четките по платното са смели и ясни, категорични и недвусмислени, често постига силно въздействие само с два или три тона от палитрата си. Фил задълбочено изгражда цвета, формата и светлината. Специфичното за автора наслагване на боите често се дължи на непрекъснати търсения. Художникът рисува прости житейски ситуации, без сложни определения и послания, които зрителите отпиват като чиста вода от пресъхваща чешма. От пейзажите  надничат дървета и къщи, брегове и силуети, лодки и рибари, интимния житейски кът на обикновения човек. Изложбата продължава до 18 септември на ул. \"Кракра\" 2А.    ", "date": "2019.09.13", "title": " \"Сезони\" представя живописта на Стоян  Филипов "}
{"url": "https://duma.bg/brus-dikinsan-idva-s-avtorsko-shou-n199562", "text": "Брус Дикинсън е един от музикантите с изключително интересен и впечатляващ житейски път. Освен вълнуващите десетилетия с метъл титаните \"Айрън мейдън\" животът на Брус извън прожекторите е наистина необикновен. Той е самолетен пилот и капитан, авиационен предприемач, пивовар, телевизионен актьор, сценарист, автор на бестселъри, изнасял е мотивиращи ораторски речи, има два издадени романа и е фехтовач с международна известност. През 2017 г. Дикинсън започва да представя автобиографията си \"За какво служи този бутон\",  като прави няколко литературни четения и срещи с фенове и медии в различни театри във Великобритания. Оттогава \"За какво служи този бутон - Вечер - разговор с Брус Дикинсън\" се превръща в собствено шоу, което наподобява стандъп комедия. То е с продължителност 2 часа.  Шоуто е разделено на две части, като в началото Брус разказва по много забавен и хумористичен начин за вълнуващия си живот. Представяйки завладяващи истории със своя уникален стил, придружени от лични снимки, Брус разказва и анекдоти не само от книгата си, но и други по-малко известни и непубликувани истории.  Втората част е посветена изцяло на въпроси към Брус - той отговаря на всички чудати и директни въпроси по невероятно импровизиран и остроумен начин. Всичко това прави шоуто увлекателно и незабравимо. Уникалната възможност да се докоснем до фантастичния разказвач и ненадминат шоумен Брус Дикинсън е на 23 декември от 20 ч. в зала 1 на НДК. Организатори на събитието са \"Нюкоуст консертс\" и \"София мюзик ентърпрайсис\". Билетите са на цени от 45 до 120 лева и може да бъдат купени в мрежата на Ивентим, както и онлайн на www.eventim.bg.", "date": "2019.09.13", "title": "Брус Дикинсън идва с авторско шоу"}
{"url": "https://duma.bg/emiliya-stoyanova-mladite-sa-izostaveni-ot-darzhavata-n199563", "text": "- Никога не съм имала желание да напусна родината си и да уча в чужбина. Убедена съм, че младите българи имат бъдеще в страната ни и ние сме тези, които ще го изграждат тук. Категорично смятам, че моето място е в България. Мисля, че всеки млад човек трябва да допринесе нещо, за да можем да се развиваме по-добре. Най-лесният изход е да избягаме. Не всички млади българи, завършили в чужбина, обаче остават да живеят в чужда държава. Все по-често се случва те да се върнат в България, защото виждат, че тя има какво да им предложи. Както и те на нея. Пък и няма нищо лошо да завършиш престижен университет зад граница и да се върнеш, за да приложиш наученото у нас. Независимо от това често с моите приятели си тананикаме песента на Маргарита Хранова: \"Оставаме, оставаме и нищо, че е есен. Оставаме, оставаме и нищо, че брегът е пуст...\" - Моите мечти са да се реализирам в специалността, която уча в момента. Вярно е, че един от големите проблеми на младите хора у нас е да упражняват професията, за която са учили. Мнозина от нас, независимо от квалификацията си, после работят нещо съвсем различно. Това е за мен е голям проблем в България. Някои от моите връстници дори не виждат смисъл да повишат нивото си на образование, защото не са убедени, че ще намерят достойна реализация. Имам много приятели с добро образование, които работят като бармани, сервитьори и дори разносвачи на пици. Не, че има нещо срамно в това, но е демотивиращо, особено, когато си учил 4-5 години и можеш да бъдеш полезен в своята област и специалност. Не е тайна, че доста от младите българи решават да отидат в чужбина, защото там здравеопазването им е по-добро, имат по-високи осигуровки, взимат по-големи заплати и се оценява техният труд. Ние, младите, се чувстваме изоставени от държавата. Властта не полага никакви грижи да даде перспектива на младите българи. В момента тя се грижи единствено само за своя политически елит и за хората, приближени до управляващите. У нас цари корупция, безнадеждност и липса на перспектива в бъдещето. Надявам се това да се промени скоро.  - Да, така е. Моите връстници не се интересуват от политика. Техните приоритети са социални. Независимо от това те имат свое мнение и могат да го изразяват. Горда съм, че съм част от МО в БСП и като цяло избрах да уча политология, защото винаги съм се интересувала от политика и от това, което се случва в България. Може би това усещане ми е предадено от моите родители, баба и дядо, които винаги вкъщи са коментирали политическия живот. Още от малка ходех с тях, когато гласуваха, и като навърших 18 години, нямах търпение и аз да пусна бюлетината в урната. Вярвам, че от всеки от нас зависи да променим света около нас към по-добро. Повечето млади хора седят по кафенетата и се оплакват, и мрънкат колко е зле у нас. И не предприемат нищо. Ние, от младежкото обединение, проведохме кампания \"Гласувай, има смисъл\". Нейната идея е да припомним на младите хора, че от тях зависи много и бъдещето им, а и на страната ни е в техните ръце.  - Защото винаги съм била привърженик на лявата идея. Харесва ми това да има социална държава, да има средна класа в България. БСП се бори за равенството, за солидарност и справедливост. Убедена съм, че левицата е единствената алтернатива у нас за добро управление. Знам от разказите на по-възрастните, че по времето на социализма, в което, разбира се, е имало и минуси, но хората са живели спокойно. Здравеопазването и образованието са били безплатни и всеки е имал шанс да учи и да се развива. Вярвам им, защото по-големите от нас са мъдри и могат да преценят кое е добро и кое не е. Те са носители на друг морал, на други ценности, които вече липсват у мнозина мои съвременници. - Според мен историята трябва да се изучава, а не да се пренаписва и фалшифицира. Може да има събития, които да не се харесват на този или на онзи, но има факти, които не трябва да бъдат изопачавани. Около честването на 9 септември чухме какви ли не коментари. Не може и не бива да се отрича ролята на Съветската армия за победата над нацизма и за освобождението на България от фашисткото иго. По времето на социализма не всичко е било лошо и не бива да се отрича всичко..    - Радващо е, че се дава шанс на младите хора да се реализират в местната власт. Много се надявам и стискам палци Станислав Владимиров да стане кмет на Перник. Убедена съм, че тогава градът ни ще стане по-приветлив и по-добро място за живеене. А и много перничани ще започнат работа тук, а не да пътуват до столицата. Вярвам, че Станката ще развие индустриалната зона в града, за да дойдат нови инвеститори. Сигурна съм, че той е промяната в Перник. В програмата на Владимиров е залегнало подобряване на качеството на въздуха, на инфраструктурата, на чистотата. Той има всички качества на лидер и вярвам, че много от моите съграждани ще го харесат и ще му гласуват доверие на изборите наесен.  - Обичам да се разхождам, да чета книги, да слушам музика. Простички неща, които ми доставят огромно удоволствие. Чета в зависимост от настроението си художествена и историческа литература, любовни романи, психологически анализи. Харесва ми да ходя на театър, на концерти. Понякога спортувам, но, признавам, не го правя много често.  - Мечтая си за чист и подреден Перник. С добър транспорт, с много места за забавление на младите и възрастните хора. Мечтая си да срещам усмихнати и спокойни хора. Да няма ровещи в кофите за боклук мои съграждани. Да има работни места и Перник да престане да бъде огромна спалня, където хората се прибират от други градове. Искам децата ми да израснат в град с чист въздух, с градини и сред цветя.", "date": "2019.09.13", "title": "Емилия Стоянова:    Младите са изоставени от държавата"}
{"url": "https://duma.bg/d-r-asen-kelchev-tormozim-aortnata-si-klapa-s-visoko-kravno-tsigari-i-obezdvizhvane-n199564", "text": "- Сърцето има 4 клапи, 3 от които най-често са обект на кардиохирургията, четвъртата клапа е обект предимно на детската кардиохирургия. - Най-често от увреда, налагаща кардохирургична  интервенция, страда аортната. Тя е разположена на изхода на сърцето, между лявата камера и аортата (най-големият кръвоносен съд в човешкото тяло).  - Типът на увреда на аортната клапа бива най-общо два вида: недостатъчно отваряне на клапата (аортна стеноза) и недостатъчно затваряне на клапата (аортна инсуфициенция), увредата също може да е комбинирана. - Оплакванията, свързани със заболяване на аортната клапа, са най-често лесна умора, загуба на съзнание и/или болка в сърдечната област (стенокардия). Именно те водят пациентите при лекаря. Много рядко обаче аортната стеноза се демонстрира за пръв път с внезапна сърдечна смърт. Въпреки че това усложнение не е толкова често, в последните години се възприе високостепенната аортна стеноза да се оперира и при безсимптомни пациенти, защото рискът от процедурата е по-нисък от риска за внезапна сърдечна смърт.  - Ехокардиографията е методът, с който се оценява функцията на клапния апарат на сърцето и необходимостта от интервенция. Такова изследване е добре да се извършва веднъж годишно при пациенти над 50 г. заедно с другите профилактични прегледи за онкологични заболявания. - Бикуспидната аортна клапа е най-честото вродено сърдечно състояние, което компрометира работата й и предразполага нейната увреда в по-млада възраст. При това състояние (не казвам заболяване), аортната клапа вместо 3 платна има 2. Това създава условие за по-лесната й увреда, както по типа стеноза, така и по типа инсуфициенция. Освен това пациентите с бикуспидна аортна клапа имат склонност към образуване на аневризми (резширения) на аортата. При тези пациенти е добре да се избягват екстремни физически натоварвания, особено свързани с вдигане на тежести.   - Естествено, с възрастта честотата на аортната стеноза се увеличава, най-голяма част от пациентите ни са в края на 60-те и 70-те години от живота си. С напредването на медицината и удължаването на живота се срещат вече и доста пациенти в осмата както и някои в деветата си декада. - Характерното за нашата болница е, че всеки пациент с аортна клапна болест се разглежда на мултидисциплинарен медицински колегиум, включващ кардиохирург, инвазивен кардиолог, клиничен кардиолог и анестезиолог и в съответствие на неговия рисков профил от интервенцията се взема решение за поведението - хирургия или поставяне на транскатетърна клапа (TAVR). При пациентите с висок хирургичен риск, както и при тези с умерен риск и повече придружаващи заболявания, се предлага транскатетърна интервенция, т.е. поставяне на клапа през артерия на крака. При пациентите с нисък риск и по-голямата част от пациентите с умерен риск се прилага хирургична смяна на аортната клапа. - Съвременните тенденции в хирургията въобще са намаляване на хирургичната травма с използване на по-щадящи оперативни достъпи. На това залагаме и ние, като се стремим хирургичният разрез да не е по-голям от 6-10 см, като не се разделя цялата гръдна кост. Това намалява следоперативното кървене, ускорява възстановяването и има позитивен психологически ефект върху пациентите. Да, пациентите ни са доволни от малкия разрез и са някак по-щастливи. Все пак заради малкия разрез не може да си позволим да рискуваме резултата от операцията, така че подбираме внимателно пациентите. Вече разполагаме с нови устройства и инструменти, с които през малък разрез може да се извършват сложни фини манипулации. Следващата стъпка в минимално инвазивната аортна клапна хирургия е рутинното въвеждане в практиката ни на аортното-клапно протезиране през второ дясно междуребрие. Разрезът е хоризонтален (6-8 см) малко по-голям от разреза при поставяне на пейсмейкър,  отстрани на гръдната кост, без да се нарушава целостта й. При пациенти с противопоказания за минимално инвазивна процедура използваме класическата операция, при която разрезът е 20 см с отваряне на целия гръден кош. При класическата операция обаче следоперативнато възстановяване е около 2 месеца, в които пациентът трябва да избягва физическо натоварване, да спи по гръб, да не шофира и пр. При новите техники рискът от усложнения е минимален, много ниска е загубата на кръв, а възстановителният период е около 10 дни.  - Преди дни водещият европейски кардиохирург проф. Виктор Косташ, който е медицински директор на Центъра за сърдечносъдови заболявания в румънския град Сибиу бе в нашата болница с целия си екип - операционна сестра, анестезиолог, кардиолог и перфузионист (медицински специалист, който управлява машината \"сърце-бял дроб\") и заедно с нашия екип оперирахме трима пациенти между 70 и 80 г. Идеята беше те да ни предадат изцяло опита си, така че всеки по веригата да бъде запознат с всички детайли при процедурата, за да бъдат пациентите в максимална безопасност. В Румъния например тази техника се прилага от няколко години и вече имат над 500 такива операции. Операцията е сложна, използват се специални микро инструменти и други нови устройства - титаниеви клипси за автоматично завързване на конците, които намаляват времето на извършването й. Ще се стремим да я превърнем в рутинна.   - От една година започнахме програма за извършване на операции при млади хора с увредено затваряне на аортаната клапа. Най-често това са пациенти с бикуспидна аортна клапа, при които е възможно извършване на пластика на клапата, без да има нужда от смяната й. Така се намалява рискът от задължителните при поставянето на механична клапа медикаменти за разреждане на кръвта. За тези оперативни интервенции в нашата болница гостува президентът на Европейската асоциация по кардиоторакална хирургия проф. Руджеро Де Паулис. Той идва не само, за да извършва аортни пластики при пациенти с бикуспидна аортна клапа, но и ни помага да въведем рутинно в практиката си аортно-клапно-съхраняващи операции при аневризми на аортата, при които целта е аортната клапа на пациента да бъде запазена и да се смени увредената от аневризма стена на аортата. Очакваме го отново в края на октомври. - Навременното поставяне на диагнозата и предприемане на интервенция най-подходяща за конкретния пациент е ключът към успеха. Благодарен съм на целият екип за ентусиазъма, търпението и целеустремеността при въвеждането на новите процедури, имащи за цел подобряването на качеството на предлаганите от нас услуги.", "date": "2019.09.13", "title": "Д-р Асен Келчев:  Тормозим аортната си клапа с високо кръвно, цигари и обездвижване"}
{"url": "https://duma.bg/kralete-na-fanka-brand-nyu-hevis-pristigat-prez-yanuari-n199560", "text": "Кралете на фънка и символ на ейсид-джаз движението - \"Бранд ню хевис\", ще посрещне София на 24 януари догодина. Концертът на легендарната формация ще е в зала \"Универсиада\" месеци след излизането на едноименния албум \"TBNH\", посветен на 30-ия юбилей на групата, научи ДУМА от Йоана Иванова от \"Монте мюзик\". Ядрото на \"Бранд ню хевис\" са композиторите Саймън Бартоломео и Андрю Леви, които с музиката си вдъхновяват поколение успешни изпълнители, включително Джамирокуай, Д'Анджело, Ерика Баду и суперпродуцента Марк Ронсън, който определя техния дебютен албум като един от петте, променили живота му. През годините 15 от хитовете на формацията достигат челните места на британските и американските класации за сингли, денс, клубна, аренби и хип-хоп музика, а албумите им са с платинен статус по продажби. Сред най-обичаните им песни са \"Dream On Dreamer\", \"Sometimes\", \"You've Got A Friend\", \"Apparently Nothing\", \"Shelter\", \"Never Stop\" и др.  През 2019  г. групата издаде албум, посветен на 30-годишния си юбилей, който включва сътрудничества със Сийда Гарет, Н'Деа Девънпорт, Анджи Стоун, Бевърли Найт, изгряващата звезда Лавил и самия Марк Ронсън.  Дългите години на сцената, започнали от лондонските клубове и довели музикантите до големите концертни подиуми, са опит, който им дава сили и енергия да творят и реализират съвместни проекти със световни имена, а всеки концерт за тях е ново вълнуващо приключение. В зала \"Универсиада\" \"Бранд ню хевис\" ще изпълни най-обичаните си хитове, както и песни от новия  албум. В България групата идва с вокал Анджела Ричи, певица с харизматично присъствие и огромен талант да интерпретира джаз и фънк по адекватен за XXI век начин. Билетите за концерта се продават в мрежата на Ивентим от 50 до 100 лв.", "date": "2019.09.13", "title": "Кралете на фънка \"Бранд ню хевис\" пристигат през януари"}
{"url": "https://duma.bg/richard-marks-se-zavrashta-v-balgariya-sled-10-godini-n199561", "text": "Изключителният изпълнител, текстописец и продуцент Ричард Маркс ще ни отведе на романтично пътешествие следващата пролет. Българската публика със сигурност помни първата изява на звездата през 2010 г., когато вдигна на крака зала 1 на НДК с най-големите си хитове. Соло акустичния концерт на 28 март 2020 г. в зала 1 на НДК организира \"Loud Concerts\", научи ДУМА от Радостина Ранова. Аудиторията ще има щастието да се наслади на магията на артиста с феноменален глас, който ще изпее вечните си песни \"Hazard\", \"Should've Known Better\", \"Right Here Waiting\", \"Now and Forever\" и др. По време на дългогодишната си кариера Ричард Маркс бележи множество успехи. Роденият в Чикаго изпълнител има над 30 милиона продадени албума по света, като се започне от едноименния дебют с топ 5 сингъла, между които \"Hold on to the Nights\" и донеслият му \"Грами\" \"Don't Mean Nothing\" за най-добро мъжко рок вокално изпълнение. Последвалият през 1989 г. \"Repeat Offender\" е още по-успешен, като се превръща в четири пъти платинен и включва щ1 синглите \"Satisfied\" и \"Right Here Waiting\". Продукциите \"Rush Street\" (с хитовете \"Keep Coming Back\" и \"Hazard\") и \"Paid Vacation\" (с \"Now and Forever\") също стават платинени и така Маркс се превръща в един от най-успелите артисти в поп-рок историята. Той все още е единственият изпълнител, който влиза в топ 5 на Билборд чартовете с първите си седем сингъла. Маркс издава през 2010-а албум с най-големите хитове - \"Stories To Tell\", от който е хит-сингълът \"When You Loved Me\", а последният албум с нов материал \"Beautiful Goodbye\" излиза през 2014 г. Ричард Маркс допринася непрестанно с дарения към различни благородни каузи, участва и в множество благотворителни концерти.", "date": "2019.09.13", "title": "Ричард Маркс се завръща в България след 10 години"}
{"url": "https://duma.bg/ivo-atanasov-vinagi-sam-bil-alpinist-bez-vazhe-n199569", "text": "- Имах конкретен повод да се спра на него, а и то изразява най-точно същността ми. На парламентарните избори през 2009 г. бях изпратен в Пазарджик с невъзможната мисия да успея като мажоритарен кандидат. Помните, че тогава никой от БСП не спечели като личност, дори авторитети като професорите Пантев и Гайдарски. В цялата страна известните имена отляво, а в Пазарджик - и конкурентите ми от основните партии, бяха подсигурени с избираеми места в листите. Единствено моя милост се състезаваше само мажоритарно. Тъкмо затова се чувствах като алпинист, който се изкачва без осигурително въже. По принцип не съм хазартен тип, но когато трябва да се защити идея, кауза или достойнство, не се колебая да поема риска и да се впусна дори в обречени битки. - Този въпрос има два аспекта: единият е за постиженията, другият - за признанието. Постиженията никой не може да отмени. Неслучайно книгата си с алпинисткото заглавие надписвам все с едно и също посвещение: \"И без въже да изкачиш върха, ще намерят с какво да те обесят. Но не могат да ти отнемат върха!\" При моето лидерство в Кюстендил през 2003 г. общинската организация на БСП извоюва 19 места в Общинския съвет от 37. От 1995 г. досега партията не е постигала по-голям брой съветници в нито една община. Пак докато бях председател на БСП в Кюстендилска област, спечелихме 42,39 на сто в парламентарните избори. През последния четвърт век БСП не е постигала по-висок процент никъде в страната. Но тъй като говорим и за признанието, не съм бил политик на годината дори в Кюстендил. Истинското зачитане идва не от анкетите, а от избирателите, с което съм много горд. Нямам официално признание и като публицист. Макар че десет години бях колумнист на ДУМА, осем години пишех колонки за Дайджест \"Седмицата\", а преди това - и за други вестници. Мнозина не си дават сметка какъв жесток ангажимент е това. Има седмици, в които нищо важно не се случва или пък изскача тема, но вече си писал по нея и не бива да се повтаряш. В други случаи си болен или нямаш настроение, но вестникът си има график и трябва да пратиш текста на минутата. Веднъж бях чак в Етиопия и вместо в свободното време да разглеждам забележителности, се стегнах да пиша колонката. Оказа се, че няма компютър на кирилица, а като спре токът, по два часа не можеше да дойде интернет. Написах текста на латиница, изпратих го на сигурен човек в София, който го обърна на кирилица и го препрати в ДУМА.  И тук виждам признанието във факта, че съм повлиял на много хора с публицистиката си. Всеки може да влезе в сайта на ДУМА и да се увери, че колонките ми бяха сред най-четените, в добрите години достигаха 30, 40, дори 50 хиляди прегледа. В предговора си към книгата ми \"Алпинистът без въже\" Александър Симов казва, че благодарение на такива като мен той се е формирал като социалист. Че цяло поколение е намирало в колонките ми думите, с които да защитава социалистическата идея. В началото на прехода пък съм виждал дори академици, събрали грижливо в папка изрязани от вестниците мои статии. Това идващо от читателите признание изпълва със смисъл публицистичните ми занимания.  - За мен тази дилема не е валидна. Показвал съм политически морал и съм поемал отговорност не с празни декларации, а с реални оставки. Никога не съм търсил победата на всяка цена. А при вътрешнопартийните напрежения почти винаги съм отстъпвал. Някои хора се развиха точно благодарение на това ми поведение.  Например през 1995 г. трябваше БСП да излъчи петима депутати за постоянната делегация на Народното събрание в Парламентарната асамблея на Съвета на Европа. При тайното гласуване се класирах пети. Но не бивало всички да са от БСП, трябвало да се включи поне един коалиционен партньор. И кой да му отстъпи мястото си - разбира се, моя милост. Съзнавах, че кариерата ми щеше да тръгне по доста по-добър начин, но го сторих. За първите евроизбори през 2007 г. много организации от страната ме бяха предложили за листата, някои дори за неин водач. Сергей Станишев ме извика на разговор и ме отказа. Друг с толкова номинации сигурно щеше да се бори до кръв. Но аз съм убеден, че не е редно да бъда по-отговорен от стоящия над мен в йерархията. Щом смята, че не му трябват имена, с които да печели - добре. Но след загубата да не се сърди на критичните ми изказвания.  Подобен е случаят и с президентската ми кандидатура, която тръгна от долу на горе, от гражданите към партията, от фейсбук към \"Позитано\" 20. На решаващия пленум Янаки Стоилов се класира втори, а аз - трети. Който и от двама ни през 2011 г., поотделно или в тандем, да беше одобрен за кандидат, щеше да спечели срещу Плевнелиев. БСП и България още тогава можеха да имат отново ляв президент. Стига да не беше предпочетен губещият вариант. - В първите години на прехода се опиянявахме от свободата. Журналистите си позволявахме, включително и аз, по-груби сравнения и тежки епитети, когато обрисувахме героите на писанията си. С течение на времето някои започнахме да се изразяваме по-сдържано, без да засягаме личното достойнство, пък и разбрахме, че свободата предполага не само да напишеш, каквото мислиш, но и да можеш да доказваш твърденията си. Други обаче се потопиха в океана на жълтото.  Няма да спекулирам с 111-ото място, защото то е за свободата на печата, не за всички медии. Същевременно е неоспорим факт, че у нас свободата на словото е накърнена. Това до известна степен се дължи на свития медиен пазар. Навремето ДУМА беше с 1 милион тираж. Младите колеги едва ли могат да си представят какво е да имаш толкова много читатели. За да се задържат обаче днес медиите на повърхността, голяма част от тях са склонни на компромиси, които ги правят зависими от властта. Най-напред чрез рекламата, каквато в огромни обеми може да поръчва само проспериращият бизнес, а той пък, за да е успешен, трябва да е близък до властта. Друг начин за купуване на медии е разпределението по неясни критерии на парите от еврофондовете. Или пък договорите за информационно обслужване, с които министерства и общини запушват устите на вестници, радиа и телевизии.  В тази ситуация бързо се появява и разраства  автоцензурата. Никак не е лесно като журналист да бъдеш герой, ако медията ти не е зад теб или ако в някой момент те лиши от подкрепата си. Виждаме как властта се възползва от това и започва да се гаври. Видяхме брифинг без журналисти и пресконференция с отвинтени микрофони. Това излиза извън всякакви представи за нормалност. Но властта си го позволява, защото гилдията си мълчи. И как да възрази, като собствениците са или зависими от управляващите, или дори приятели с тях. И кръгът се затваря. Омагьосаният.  - Вълнуващо е и едното, и другото. Като ти станат доста годинките, разбираш, че нямаш време за кой знае какви мечти. В обществен план ми се иска страната да има по-добро бъдеще. Личните ми мечти са най-вече след 45 години брак да бъдем заедно и занапред. Видяхме по родителите си колко е тежко, когато единият си отиде доста по-рано от другия. Пък и във времето бяхме подложени на какви ли не изкушения - аз като човек на високи позиции, съпругата ми като красива и ухажвана жена. Но устояхме, запазихме се като семейство. Затова ни се иска да вървим, колкото години са ни отредени, все един до друг.  - Не, не искам да го започвам отначало. Не ми харесват вече реалностите, това не е моят свят. Наскоро прочетох, че и Ален Делон е казал нещо подобно. Не ща да живея в обкръжение, в което извратеното е наравно с нормалното. На нас ни се предписва не просто да бъдем толерантни към различното - това добре, но и да го толерираме - това пък защо? Не приемам на почит да бъдат силиконите, хиалуроните и анаболите. Нито пък да ни управляват посредствеността и медийно напомпаните авторитети. Личният живот не е само възходи, нито само падения. Това, което днес ти е минус, утре ти става плюс. За съжаление, вярно е и обратното - което сега ти е плюс, след време вече ти е минус. Така че приемам каквото се е случило. И не искам да го повтарям. - Свирил съм, да, дори съпругата ми си беше купила китара, аз започнах да я уча, тя и пееше прекрасно, и станахме приятели в студентските години. Събирал съм и картички, плочи. От VI клас съм есперантист и си пишех с хора от целия свят. \"Балкантон\" пускаше плочи на западни изпълнители, но по-рядко, а аз получавах големите имена на рока от приятелите си зад граница. Още помня една своя кореспондентка - Джурджа от Беловар, бивша Югославия. Сред многото плочи, които ми беше изпратила, имаше и една югославска, на много популярния тогава Мики Йевремович, известен най-вече с хита си \"Мария\". И ето, през 1995 г. пътуваме от Москва за Витебск за фестивала \"Славянски базар\" в Беларус. В нашата група са режисьорът Иван Ничев, актьорът Андрей Баташов, певците Йорданка Христова и Стенли, победителки в конкурси за красота, журналисти. В автобуса беше и югославската група. В един момент видях познато лице и попитах не е ли Мики Йевремович. И в краткия миг на неговата изненада запях: \"Ако йедном видиш Марию\". \"Хвала, бугарино!\", възкликна той и продължихме песента заедно. Приятно ми е да си спомням такива случки. Сега обаче се чудя какво да ги правя тези плочи, защото няма на какво да ги слушам. Колекцията ми от картички пък стои в разни шкафове, но все още нямам това време да седна да си разглеждам, каквото съм събирал през годините. - Пенсионирах се и ми е много чудно, че може нищо да не правиш, но като изтече месецът, ти превеждат пари. Свикнал съм да работя и това ми изглежда странно. Същевременно ми е непривично да си стоя вкъщи, след като толкова години съм бил активен, и бездействието ми създава известен дискомфорт. Имам няколко предложения, по които мисля. Сигурно ще приема някое, но не заради болни амбиции или защото тепърва ще правя кариера. Със стремежа към постове приключих още през 2007 г., когато се оттеглих от позициите си в БСП. Сега ще предпочета предложение, което би ми дало възможност да бъда полезен с огромния си опит.", "date": "2019.09.13", "title": "Иво Атанасов:    Винаги съм бил алпинист без въже"}
{"url": "https://duma.bg/sozopol-v-nyakolko-shtriha-n199565", "text": "- Ти не си Боян, нали? - пита ме с широка усмивка Иван Спасителя и ми подава ръка. Знаем се от много време, но от няколко лета със семейството ми избираме друго място за почивка. Сега малко внезапно се получи и разбрах колко много ми липсва този Созопол с неговите стари романтични улички и артистичен дух.  С Иван говорим за времето, за поезия. Той е спасител повече от 20 години на Централния плаж и познава много от поетите, които летуват тук. Има вълни, но е добро за плуване, казва ми, защото знае, че копнея да заплувам навътре, навътре, навътре... Иван си е същият и плажът е същият, и морето е същото, и Созопол е същият.  Обичам такива места за почивка. Далеч от бетонните мастодонти, далеч от дънещите чалга заведения. Места, в които има история, култура, романтика. Созопол е най-старият град по нашето Черноморие. Селище на това място е имало още през 5-ото хил. пр. н. е. През V век пр. н. е. тук е основана гръцката колония Антеа, преименувана впоследствие на Аполония - на името на древногръцкия бог. Заради стратегическото си място градът става важен търговски, пристанищен и културен център в Античния свят. Завладян е от римляните през I век пр. н. е. През четвърти век, вече като византийски град под името Созополис, възвръща славата и богатството си. Построени са мощни крепостни стени, а през Средновековието - и много манастири и църкви. За първи път попада в границите на българската държава при хан Крум, но след това на няколко пъти е ту византийски, ту български. Въпреки яростната отбрана пада под турско владичество през 1459 г., цели шест години след Константинопол. След Освобождението става голям риболовен център по Българското Черноморие, открито е Рибарското училище. А през 1974 г. градът е превърнат в Архитектурен и археологичен резерват Старинен Созопол. Ако се интересувате от историята на града, може да научите много, като посетите Археологичния музей.  Всъщност градът е условно разделен на две - Стария град и новата част. Лично аз предпочитам Стария град. Днешният му неповторим архитектурен облик се определя от старите дървени къщи от XVIII-XIX век. Малки калдъръмени улички, по които се разминават туристи или седят на столчетата пред китните заведения. Въздухът е неповторима смес от солено море и сладки дъхави смокини. Ако искате да вечеряте, ресторантите са много, повечето предлагат вдъхновяващ изглед към морската шир. Най-скъпите са край крепостната стена, но ако пообиколите малко, може да намерите и малки фамилни ресторантчета, където готвят вкусно и цените са сносни. Култов е \"При художниците\", разположен недалеч от Художествената галерия, непосредствено над морските вълни. Хубави заведения има и край пристанището, където малките рибарски лодки мирно съжителстват с луксозните яхти. Какво да правиш, различен начин на живот. Ако искате да хапнете нещо на крак, възможностите също са много. Но няма как да сте в Созопол и да не опитате (поне няколко пъти) от прочутите палачинки със сладко от зелени смокини - любимо лакомство за деца и възрастни.  Всъщност, където и да седнете, където и да отидете в Стария град, характерно е, че музиката е хубава. Прекрасното е, че не се чува чалга. Ако обичате джаз, няма как да подминете арт клуб \"Мишел\". Недалеч пък почитателите на латино ритмите могат да потанцуват в компанията на истински кубински танцьори в салса бар \"Червило\". А разходката няма как да не включва и няколкото галерии, където ще се насладите на майсторски картини.  В Созопол през лятото няма как да не срещнеш някой познат. Особено вечер след шест часа, когато народът се е юрнал да се разхожда. Включително и хора, които познаваш от телевизионния екран или чрез творчеството им. Тук винаги има много художници, писатели, актьори и други популярни личности, които също са част от неповторимата созополска атмосфера.  В Морската градина, където е границата между Стария и Новия град, шепотът на фонтана се смесва с бърборенето на вълните. Тук е прекрасно място за разходка на вашето дете (или внуче). Електрически колички, разходка с пони и няколко детски площадки с люлки и пързалки. От заведенията се чува музика, но въпреки това няколко улични музиканти показват майсторство. Отсреща е сцената, на която постоянно има културни прояви и където бие сърцето на фестивала \"Аполония\".  Хубаво място за разходка е крайбрежната улица. Няколко бара край морето, където могат да ви изненадат с коктейли собствено творчество. По крайбрежната стигаш до Южната крепостната стена и кула, които са най-добре запазени и са реставрирани много удачно.  Гледката оттам е към Централния плаж. Другият - \"Харманите\", се намира в Новия град. Спускаш се по търговската уличка, където можеш да купиш какво ли не на прилични цени. Дори и неща, които никога иначе не би си купил. По крайбрежната улица е пълно със заведения: ресторанти, клубове, дискотеки, където вече господства чалгата. Не е моето място, но е пълно с хора, които се забавляват.  И си мисля защо толкова много харесвам Созопол? Стария град с неговия артистично-романтичен дух. И с дъха на смокини и море. Може би в това е обяснението. Не знам.  Всичко, което е далеч от морето, е провинция, казва Хемингуей. И е прав. ", "date": "2019.09.13", "title": "Созопол в няколко щриха"}
{"url": "https://duma.bg/morskata-mina-na-kap-leytenant-evstati-vinarov-n199566", "text": "\"Новата автоматическа електромеханическа мина за заграждане отговаря на условията, изискуеми се от една съвременна подводна мина с котва и може да се използва за заграждане на нашите морски и речни брегове, за което се реши да бъде приета за въоръжение във флота\". Това четем като заключение в доклада на експертната комисия от 22 септември 1905 г.  Новият вид морска мина е била дело на родения в Русе капитан-лейтенант от Българската флотилия Евстати Георгиев Винаров (1874-1915). По онова време изобретателят бил на служба в армията като началник на минната част на Дунавската флотилия. Той е носел най-голямата отговорност за минирането на българските пристанища по Черно море и Дунав. Щабните планове предвиждали набавянето не само на голямо количество, но и на достатъчно сигурни мини. Флотът ни разполагал с малко мини \"Херц\", дадени му от руската армия през 1884 г. Не знаем колко дни и нощи изобретателят е бил надвесен над чертожния лист, какви и колко изчисления е направил, къде и как е бил изработен първият образец на мината. Все едно. По-важното е, че въпреки решението \"да бъде приета за въоръжение на флота\", мината била забравена. Ще попитате защо? Защото началник на флота е бил не българин, а кап. първи ранг Пол Пишон. А той тупал с едната ръка по рамото Винаров, а с другата сключвал изгодни за себе си сделки с френската фирма \"Оter Harle\", която доставяла от чужбина мините за българския флот. Нищо че те били 6 пъти по-скъпи от нашите, ако бяхме ги произвели. Колко познато!  Този случай на корупция не е единствен от онова време. Нито изобретателят Винаров е първият, чийто труд е бил захвърлен, а той - достойният българин, забравен. Не го търсете в енциклопедиите. След този скандален за армията ни епизод изобретателят остава във флота и с чувство на национална отговорност поема отбраната на Мраморно и Бяло море по време на Балканската война. В прощалната си заповед до своите подчинени и приемници от 3 януари 1915 г. Евстати Винаров зове \"да се работи всеотдайно за доброто на България и за развитието на родния флот\". Животът на този морски офицер е изключително интересен, изпълнен с безброй успехи и неволи, пише за него Боян Драганов в третата си книга \"Зад завесата на големите скандали\" (2013). И още: \"Като един от първостроителите на флота той оставя ярка следа в теорията и практиката на военното дело. Изявява се не само като командир с високи организаторски качества, но и със завидни умения на изобретател.\"         ", "date": "2019.09.13", "title": "Морската мина на кап.-лейтенант Евстати Винаров"}
{"url": "https://duma.bg/pionerat-na-slanchevata-ni-energetika-n199567", "text": "На 17 август професор Стефан Кънев щеше да навърши 90 години. Съдбата не му отреди да стигне патриаршеска възраст - почина на 26 декември 2012 г. Животът и делата му го утвърдиха като пионер на слънчевата енергетика в България. Днешните ни \"демократи\" отричат всичко, което е създадено в България при социализма. Обидно е за всички ни.   Роден и израснал в столицата, Стефан Кънев е завършил физика в Софийския университет (1952), където още като студент участва активно в кръжока по опитна физика. Там започва работа като асистент, а от 1957 г. след спечелен конкурс е научен сътрудник във Физическия институт на БАН. Бил е ръководител на лаборатория \"Фотопроводимост\", зам.-директор на Института по физика на твърдото тяло и ръководител на направление \"Физични проблеми на функционалните и оптоелектронни елементи\" (1972-1977), създател и директор на Централната лаборатория по слънчева енергия и нови енергийни източници\" в БАН (1978-1994). От това време насам бяха и срещите и разговорите ми с големия учен. Не мога да забравя благата му усмивка и мекия му глас не само в директорския кабинет, а и в стаята след пенсионирането му, която пожизнено му бе предоставена. Още през 1954 г. Стефан Кънев описва и обяснява с екситонен механизъм отрицателния вътрешен фотоефект в цинков окис, а в 1963 г. прави първото си изобретение - силнотокови фотосъпротивления от синтезиран CdS. През десетилетията приносите му в науката ще се увеличават непрекъснато. Мястото не ми позволява дори да ги изброя: едно откритие и 26 изобретения, над 150 публикации в наши и чуждестранни научни списания. Автор е на монографията \"Слънчева енергия - изследвания и развойна дейност в Източна и Югоизточна Европа и възможности за международно сътрудничество\" (1978, Париж). Ще цитирам акад. Милко Борисов (1921-1998), който е отворил вратата към науката на младия Стефан Кънев, с когото имат съвместно 11 публикации: \"Стефан Кънев откри нови възможности за използване на чист и легиран кадмиев сулфид като среда за запис. Разработи плазмен метод за получаване на луминисцентни състави с изучени характеристики и механизъм за възбуждане и стареене. Под негово ръководство са създадени няколко нови типа фотоелектрични преобразуватели на основата на фоточувствителни хетеропреходи. Създаде почти съвършени фоточувствителни материали и слоеве от съединения А2В6 чрез добавяне на хромен окис към кадмиев сулфид и кадмиев селенид... Предложи оригинални технологии за изготвяне на фотоелементи и слънчеви батерии от кристален силиций. Създаде нови елементи - черен хром и сушилни с преобразувана слънчева енергия, оригинални дозиметри.\" Записал съм и следните думи от един учен, физик - ст.н.с. Крум Коленцов от Института по физика на твърдото тяло в БАН, който е работил в научни звена, ръководени от проф. Стефан Кънев: \"Той е един от учените-изследователи и организатори на физиката в България, които спомогнаха тя да се приобщи и да заеме своето достойно място в европейската и световната наука. За неговата дейност може да се приведе мисълта на Алберт Айнщайн, че има само два начина за протичане на живота: единият - като че ли нищо не представлява чудо, и другият - като че ли всичко е едно чудо. Това чудо - фотоелектричните, оптични и други свойства на А2В6 съединения, на силициеви фотоелементи и физичните проблеми на слънчевата енергетика - е било център на неговата многостранна научноизследователска и приложна дейност. Природата разкрива тайните си на знаещите, можещите и компетентните, както отбелязва Йоханес Гьоте\".                                                                                                     ", "date": "2019.09.13", "title": "Пионерът на слънчевата ни енергетика"}
{"url": "https://duma.bg/ive-ot-mecho-puh-do-evropeyskite-klasatsii-n199568", "text": "Иве - зад този артистичен псевдоним меломаните разпознават талантливата млада певица с искрящи синьо-зелени очи и пленяваща усмивка. Ивелина Колаксъзова е родена в София, първите си стъпки на сцена прави на 4 години, като част от детската вокална група \"Мечо Пух\". Вече ученичка, развива артистичните си умения във вокално-театралната формация \"Таласъмче\". Възпитаничка е на италианска гимназия с изучаване на изобразително изкуство. По това време идват и първите й успехи пред публика. На 15 години пее в момичешката група \"Инстинкт\". Наред с това започва солова кариера с изяви на международни фестивали, не закъсняват и престижните награди. През 2006 г. е избрана да открие концерта на италианската звезда Алексия във Формело, Италия. Тази певица е била неин кумир - толкова се влюбва в песните и маниера й на пеене, че започва да я имитира, като успешно преиначава гласа си. По време на обучението й в Националната музикална академия \"Проф. Панчо Владигеров\" по поп и джаз пеене проф. Стефка Оникян полага много големи усилия, \"за да изкорени Алексия от мен\", спомня си с усмивка Ивелина. Отнема година и половина на нейната маестра, за да шлифова гласа й и да я научи да бъде себе си. Иве е убедена, че наученото в академията й е много полезно. След като излизат от НМА обаче на младите изпълнители не е било лесно да намерят сцена - у нас тя е толкова малка или пък посредствена, казва Иве. Тя завършва образованието си в \"ерата на поп-фолка\" и за човек, който желае да прави по-стойностна музика, трудно се намирало място за изява. Но младата певица не желае да се занимава с нищо друго, освен с музика, и решава да си създаде сцена. Още година преди да се дипломира, прави страница в Myspace със свои изпълнения и послания. Така, през интернет, с нея се свързват бъдещите й продуценти от италианската компания \"Renilin\" и я канят да участва в международен проект. Следва дълъг и успешен период на създаване на прекрасни песни в техните модерни студиа, с които работят звезди от ранга на Фил Колинс. В началото Ивелина записва тук с български музиканти и изпраща материалите в Италия. Постепенно записите започват да се осъществяват там и тя се откъсва от колегите си. Продуцентите й я свързват с известния италиански диджей Молела, с когото да направи съвместна продукция. По онова време в България нивото на видеозаснемане е много по-високо, отколкото в Италия, и колегата й пристига у нас, за да осъществи видеата си. Заедно правят песен, която става популярна в цял свят. Следват множество успешни хитове с тази, както и с други компании. Но в един момент партньорите й насочват вниманието си към нов, различен продукт и Ивелина се връща към работа в България. Приятно е изненадана колко много се е развил за десетина години този клон на записване, мастериране и т.н. От 2-3 години тя осъществява записите си предимно тук с родни музиканти и със самочувствието, че продукцията ни е на високо европейско равнище. Като представител на италианската компания у нас Ивелина организира пиар кампании, събития, концерти - за да ръководи по-уверено тези дейности, завършва мениджмънт и продуцентство в музикалните изкуства в НБУ. Големият проблем в България е, че пазарът ни е малък и както навсякъде по света масата определя продукцията. Затова се правят предимно песни за най-широката публика, а тя слуша, най-общо казано... по-достъпна музика, пояснява младата изпълнителка. И ако искаш да предлагаш по-качествени продукти, с по-висока културна стойност, пазарът много намалява. Когато започва да работи в България през 2012 г., Ивелина е направила най-големия си хит до момента - \"Sunlight\", който стига до върховете на най-престижните класации в Европа. Тук тя обикаля всички радиокомпании с предложение да го разпространят, но само от едно радио се свързват с нея чрез фейсбук и започват да излъчват песента. Минава доста време, докато пусне авторската си песен \"Хей ти\" - у нас тя споделя съдбата на \"Sunlight\"... Тогава, в търсенето на път към слушателите, певицата решава да създаде свой канал в ютюб, в който да качва песните и клиповете си, и да общува директно с публиката. За кратко време събира 20-30 хиляди гледания. Отзвукът е много силен, десетки млади хора се свързват с нея и споделят разочарованието си от звучащата от години една и съща музика в ефира. През 2018 г. излиза първият сингъл на Иве, изцяло записан в България по нейна музика и текст - \"Няма път без промяна\". Имам много идеи за песни, но не съм ги реализирала, защото не намирах смисъл, обяснява тя. В началото на тази година решава да запише \"Намирам смисъл\" - лятна песен с много настроение, по нейна музика и текст, в аранжимент на Алекс Нушев. Онлайн влогът ivelive, в който от 2018 г. младата изпълнителка представя своята гледна точка върху проблеми и явления, свързани с битността на музиканта у нас, и други теми, й отнема много време. Затова, когато започва кампанията около представянето на \"Няма път без промяна\", подготвя и концерти, временно спира тази дейност. Освен това, както всички нас, работи (съвсем друга професия), за да осигурява средства за продуцирането на музиката си. Не искам да живея в чужбина, защото в България има много талантливи творци, казва Ивелина. А и младите меломани не разчитат на електронните медии, за да задоволяват музикалните си интереси и потребности. Включват се в платформи в интернет, където може да гледат излъчвани на живо концерти и събития, правят си собствени плейлисти на предпочитани изпълнители. У нас е трудно една песен да бъде включена в радиокласация или излъчвана, защото повечето радиа имат чуждестранни собственици, със свои приоритети. Пък и всеки знае, че от млади музиканти не се печели. Но България също не печели от това, категорична е Ивелина, защото така се възпрепятства създаването на български песни и утвърждаването на нови изпълнители. Участието й в кампанията на Асоциацията на независимите музикални изпълнители с искане към правителството да внесе предложение за квоти за излъчване на българска музика в медиите, е нейният начин да изрази мнението си. През май т.г. тя подготвя и осъществява проекта за съвременна поп музика \"Забранената музика\". Идеята е поне веднъж годишно да се представят талантливи хора, които творят в този жанр изключително модерна музика със стойностни текстове. В първото издание са участвали петима изпълнители/групи, а почитателите на всеки от тях са се обединили в една доста голяма аудитория. Ивелина е създала платформа за най-младите, смята да обнови и канала си в ютюб. До края на годината възнамерява да запише поне още една от своите авторски песни. А от началото на 2020 г. ще започне нов проект, който вече подготвя. Младата певица следи и какво се случва в обществено-политическия живот у нас. Участва в изборите, защото вярва, че нейният глас има значение, но обикновено го дава за алтернативни кандидати. Много я боли  за пошлото изнасяне и разпродаване на всяко камъче от България. Ако някой само гледа телевизия и си прави заключения за българския народ, би било много страшно. Общувам с различни хора и виждам какво се случва извън новините и малкия екран. Българите сме прекрасни, надявам се да имаме някаква закрила свише, да дойде отнякъде светлина. Смятам, че в момента сме в най-лошата част от историята на страната ни, в най-големия упадък, безхаберие и безобразия. Сигурно трябва поне три поколения да се сменят, за да дойдат хората, които ще поемат отговорност за България. Вярвам, че тук са най-древните съкровища, че сме наследници на велика цивилизация, но някой все още пази и не ни разкрива нашите най-големи богатства. Затова младите хора не трябва да се предават, а да имат търпението да се съхранят през тези години и да продължат нататък, смята Ивелина. \"Щастлива съм. Може би за медиите е по-интересно да налагат мъката, тъгата, трудностите, изглежда, че не търсят човека с талант, а по-скоро драмата зад дадения изпълнител, за да съберат много по-голяма аудитория. Но аз произхождам от изключително добро семейство, което ми е дало много любов. Имам невероятно детство, всички около мен са ми оказвали голяма подкрепа. И продължавам да намирам хора, с които взаимно си разменяме любов и вървим заедно напред.\" С тази увереност Ивелина \"намира смисъл\" да остане в България и да прави онова, което най-добре умее - да създава прекрасни песни.", "date": "2019.09.13", "title": " Иве - от \"Мечо Пух\" до европейските класации"}
{"url": "https://duma.bg/slava-na-deseti-septemvri!-n199549", "text": "Ах, тежка тогава епохата беше... Насладите - малко... А мъките - бол... С две мършави кравици Боне ореше... И по-точно казано - с крава и вол... Епохата смазваше всичко човешко... Гнетеше ги хората вълчи закон... Но креташе някак си шопът Андрешко, доволен, че има каруца и кон... И тъй - за епохата беше ми думата ... Дeянеха хората с хлебец и праз... Нетърпеливите хванаха шумата... А умните чакаха своя си час... И Боне със пушка докара Девети... Андрешко все още си правеше пас... Тактично изчака да дойде Десети... Па викна \"Ура\"!... И застана на власт... Нетърпеливите хвърлиха пушките... За труд те настроиха своите сърца... А умните трескаво пълнеха гушките... И пазеха хляба ... за своите деца... Днес всеки се бори за хляба насъщен, но вече омесен от бяло брашно... Хляб има за всички... Така е, но всъщност от залъка почва голямото \"НО\"... И всеки оправя се кой както може... Андрешко сега е далеч по-добре... Държи във ръцете си хляба и ножа! А Боне?... А Боне... оре ли, оре...", "date": "2019.09.13", "title": "СЛАВА НА ДЕСЕТИ СЕПТЕМВРИ!"}
{"url": "https://duma.bg/39-avtori-omayvat-s-mnogoobrazie-ot-stilove-n199557", "text": "Фестивалът на съвременната българска керамика е ежегодна изложба, която може да се посети до 27 септември в зала \"Райко Алексиев\", ул. \"Раковски\" 125. Тя представя оригинални творби на български художници, създадени през последните три години. Форумът е отворен за всички артисти, работещи с керамични материали.  Участват 39 автори от различни поколения, които показват многообразие от стилове и техники. Наред с артистичните, скулптурни творби, са подредени и изящни утилитарни предмети за всекидневието. В рамките на проявата специално представена ще бъде известната керамичка Антонина Конзова (р. 1939 г.).", "date": "2019.09.13", "title": " 39 автори омайват с многообразие от стилове"}
{"url": "https://duma.bg/prodalzhenieto-na-top-gan-pali-dvigatelite-v-kinata-u-nas-prez-yuli-2020-g-n199555", "text": "Ревностните фенове на един от най-известните филми в кариерата на Том Круз дочакаха първия трейлър на продължението \"Топ гън: Маверик\". Във филма с режисьор Джоузеф Козински отново вдигаме адреналина с любимите бойни пилоти на няколко поколения. Няма как да минем и без авиаторските якета и очила, белязали модата завинаги, и култовия мотоциклет. В свят на дронове, нови оръжия и постоянно развиващи се технологии ще имат ли какво да научат новите звезди на авиацията от безспорните асове на своя випуск Пийт \"Маверик\" Мичъл (Том Круз) и Том \"Айсмен\" Казански (Вал Килмър)? Имат ли място изтребителите и въздушният бой в съвременните военни кампании? При всички случаи нуждата от високи скорости и адреналин остава. Звездният актьорски състав включва Дженифър Конъли, Джон Хам, Ед Харис, Глен Пауъл, Луис Пулман и Питър Марк Кендъл. Майлс Телър ще се превъплъти в сина на печално загиналия най-добър приятел и партньор на Маверик - Гуус (Антъни Едуардс). Телър е избран за ролята в съперничество с Никълъс Холт и Глен Пауъл. За да получат предварително одобрение от звездата на филма, тримата летят до имението на Том Круз за прослушване. Пауъл по-късно получава друга роля във филма, след като впечатлява Круз и продуцента Джери Брукхаймър с качествата си.  В лентата се завръща авторът на музиката Харолд Фалтермейър, който печели \"Грами\" и номинация за \"Златен глобус\" за работата си по \"Топ гън\". Песента от оригиналния филм \"Take my breath away\" на Джорджо Мородер и Том Уитлок пък спечели \"Оскар\". Филмът е второ сътрудничество между Том Круз и режисьора Джоузеф Козински след работата им по \"Забвение\". Продуценти са Джери Брукхаймър и Дейвид Елисън, а изпълнителни продуценти - Томи Харпър, Чад Оман, Майк Стенсън, Дан Голдбърг и Дон Грейнджър. Сценаристи са Кристофър Маккуори, Питър Крейг и Ерик Уорън Сингър.  \"Топ гън: Маверик\" форсира към кината в България на 17 юли 2020 г.", "date": "2019.09.13", "title": " Продължението на \"Топ гън\" пали двигателите в кината у нас през юли 2020 г."}
{"url": "https://duma.bg/demokratichen-povey-n199550", "text": "През първите дни на септември по стар народен обичай по градове и села дойдоха партизаните. Те слязоха от своите скъпи и бронирани возила, а бодигардове зорко пазеха партизаните от народната любов, която им носеше цветя и баници. Партизаните окупира пощата - днес Българска телекомуникационна компания, окупираха радиото - днес Българско национално радио, а Националната телевизия сама се окупира и полегна в ръцете на партизаните. Ентусиазираните народни маси черпеха партизаните с уиски и фъстъци, а на много места направо опънаха маси и започнаха да въртят чевермета. Окрилени от народната любов, партизаните се свързаха по клетъчните си телефони с другите революционни окръзи и съобщиха на народа си, че революцията върви успешно - банките са превзети, петролът в републиката е под контрол, в техни ръце са хлябът, сиренето, ножът и два контейнера с масло. Партизаните хапнаха и пийнаха на воля, снимаха се с щастливия народ и гледаха хем мило на народната любов, хем строго, предвид отговорностите на утрешния партизански ден. Когато радостта от посрещането на новите освободители достигна и до най-отдалеченото кътче на бедната ни страна, партизаните направиха изявление. Хората седяха пред телевизорите си и слушаха в захлас партизанските думи, а по-неврастеничните се мъчеха да си водят записки. Партизаните обявиха, че ако много знаем и не ги обичаме искрено, ще разпуснат парламента, ще закрият президентството, а другите институции просто ще натирят. - Така - рекоха партизаните - повече няма да продължава. Ние сме заложили живота си за тази страна и за този народ, а вие не ни обичате.  - Единственото, което искаме от вас, е обич - нищо друго. Другото го оставете на нас - рекоха партизаните. Партизаните обявиха още, че първата им задача е да създадат с постановление Държавен комитет за демокрация. Който има въпроси по демократичния ред, по правата на хората, по задълженията на държавата - да пише молба до комитета и да чака отговор. Там ще туриме, рекоха партизаните, най-демократичните наши представители. Заслепен от традицията, народът спонтанно подхвана да вика: ДЕ-КА-ДЕ! Сиреч: Държавен комитет за демокрация. - Тъй - рекоха още партизаните, - докато държавата не тури контрол над демокрацията, ни демокрация ще имате, ни истински партизани. - Уррра! Да живей! - викаше народът. - Аман от демокрация. Аман от всичко. По-добре да дойдат партизаните! После партизаните се качиха на скъпите си автомобили, бодигардовете им светнаха по два-три шамара на най-напористите от шпалира посрещачи и изпращачи и потеглиха напред.  Така започна този празничен за всички нас септемврийски ден. И сега, ако погледнете през прозореца, ще видите: нестройни редици от хора, които с цветя и блеснали очи гледат откъде идват и накъде отиват партизаните, а много от тях стройно подвикват: ДЕ-КА-ДЕ! Сиреч: Държавен комитет за демокрация. - Как ще завърши? - ще попитате. Ще ви се отговори:  - Този ден няма да има свършване по нашите земи. Честито, наздраве и да живей!", "date": "2019.09.13", "title": "ДЕМОКРАТИЧЕН ПОВЕЙ"}
{"url": "https://duma.bg/lumpen-ni-dokarva-nakazanie-za-rasizam-n199502", "text": "Делегатът на мача едва ли го е премълчал в доклада си. На Острова темата отново бе подхваната наред с далеч по-важните информации за наближаващия Брекзит.  Селекционерът на \"трите лъва\" Гарет Саутгейт взе думата и този път, за разлика от изказванията за играта на българите при победата на тима му с 4:0, но отказа да е дипломатичен. \"Разбира се, че това ме притеснява - каза Саутгейт в интервю пред Sky sports. - Вече планираме някои неща в програмата си за пътуването до София. Ще обсъдим и с играчите тези детайли, преди да отпътуваме за мача. Знаем, че там имаме история с този проблем. Искаме да направим всичко възможно футболистите да са подготвени за това, което може да ги очаква. Не съм сигурен, че ще отидем в България и нищо такова няма да се случи отново\". През 2011 г., когато Англия ни гостува в евроквалификация, тъмнокожите играчи на гостите Тио Уолкът, Ашли Йънг и Ашли Коул се оплакаха, че са чували маймунски звуци от трибуните. Тогава УЕФА ни наказа тежко с една от най-големите дотогава глоби - 40 000 евро, и частично затвори трибуните на стадиона в София за следващия мач. В Англия обаче определят санкцията като \"твърде лека\". Трибуни на \"Васил Левски\" ще бъдат частично затворени и без това за домакинствата с Англия и Чехия заради \"дискриминационни символи и скандирания\" по време на двубоите с Косово в София (2:3) и с Чехия в Прага (1:2). Саутгейт изрази притеснение и от поведението на английските фенове при гостуването в София, както и за мача в Прага с Чехия, който също предстои на отбора му. Очаква се около 2500 англичани да придружават любимците си.  \"Призовавам за адекватно и цивилизовано поведение нашите привърженици - каза селекционерът. - Нека това бъде просто едно приятно пътуване и вечер с хубав футбол. Надявам се, че сме надживели времената, в които имахме подобни проблеми, създаващи лошо име на английската игра\", завърши селекционерът.", "date": "2019.09.13", "title": "Лумпен ни докарва наказание за расизъм"}
{"url": "https://duma.bg/pardon-n199548", "text": "ЛАФ НА БРОЯ Филип МЛАДЕНОВИЧ Управляващата партия се разцепи на две: фракцията на черните мерцедеси против фракцията на червените опели! КОЛЕЛОТО ЗА ЛЕТИЩЕТО Екскурзовод в зоологическата градина:  - А тук виждате огромен питон. Той е в състояние да погълне на едно ядене цяла свиня... Много ви моля, господине, не се приближавайте толкова до него!  ДОКТОР СПАС И НЕГОВИТЕ ПАЦИЕНТИ - Татко, бухалът риба ли е? - пита Иванчо. - Остави ме на мира! - казва бащата, който чете вестник. - Е, кажи, де, риба ли е? - Риба е, риба, не ме закачай! - А защо стои на дървото, щом е риба? - Защото е ненормална! Рубрика: ДЖЕЗВЕ Правителството тази година не планира да замразява заплатите в публичния сектор. Те просто ще продължат да се топят. ЕПИГРАМАДА Македонци и българи Едните повече историята да четат, а другите да престанат да мълчат. Лоялност От години следва шефа, грижи му се той за кефа. Кулинарни последици Който лапа много стръвно, удар получава от високо кръвно. ПЪРВА ЧАСТНА, ВТОРА ГЛУХА Учители се обаждат в министерството да уговорят среща с министъра: - Положението е трудно, нямаме пари! - Няма страшно, и така ще ви приема.", "date": "2019.09.13", "title": "ПАРДОН"}
{"url": "https://duma.bg/nyama-drug-ray-osven-izgubeniya-n199553", "text": "По случай 120-годишнината от рождението на Хорхе Луис Борхес - един от най-мощните гласове в литературата на XX век, \"Колибри\" предлага на читателите избрани негови творби в проза и стих. Сборникът \"Този търпелив лабиринт от линии\" е изящно библиофилско издание в превод на Анна Златкова. Художественото оформление е дело на Кирил Златков. Един човек си поставя задачата да нарисува света. С течение на времето изпълва пространството с образи на земи, царства, планини, заливи, кораби, острови, риби, жилища, сечива, звезди, коне и хора. Малко преди смъртта си открива, че този търпелив лабиринт от линии чертае образа на лицето му.  \"Този търпелив лабиринт от линии\" и вече издадените у нас сборници с есета и разкази на ненадминатия майстор на кратка проза се нареждат сред най-значимите страници в световната литература. Борхес казва, че книгата е нещо повече от словесна структура или поредица от словесни структури; тя е и диалогът, който завързва със своя читател, и интонацията, която придава на гласа му, и изменчивите и трайни образи, които оставя в паметта му. А този диалог е безкраен. \"Няма друг рай освен изгубения\", заключава Борхес в една от миниатюрите, намерили място в \"Този търпелив лабиринт от линии\". Но ако някога сте си представяли рая като библиотека, той не е изгубен, повярвайте, и това издание му принадлежи. Хорхе Луис Борхес е аржентински писател, есеист, поет и преводач, смятан за един от най-величавите творци на XX век и родоначалник на магическия реализъм в латиноамериканската литература. Неговите \"измислици\" и есета ловко съчетават поезия и философия, въвеждат читателя в неразгадаеми лабиринти, въображаеми енциклопедии, онтологични детективски истории и научни коментари, преобръщат всички представи за възможностите на прозата. \"Аз съм обречен да си остана Борхес, а не аз (ако изобщо съм някой), но себе си откривам по-малко в неговите книги, отколкото в много други или в нестихващите звуци на някоя китара\", признава един от гениите на световната литература.", "date": "2019.09.13", "title": "Няма друг рай освен изгубения..."}
{"url": "https://duma.bg/arda-vze-bivsh-igrach-na-livarpul-n199504", "text": "Рандал е продукт на школата на Ливърпул, от която е част още от 6-годишна възраст. Бил е капитан на тима до 18 години и редовен титуляр в отбора до 21 години. Дебютира за първия състав на 28 октомври 2015 г. в двубоя за Купата на лигата срещу Борнемут. На 7 април 2016 г. дебютира и в Премиър лийг. През лятото на 2017-а е пратен под наем в шотландския Хартс, за който изиграва 27 мача, а през август 2018 г. е преотстъпен на Рочдейл до януари 2019. След края на миналия сезон договорът му с европейския клубен шампион изтече и той пристига като свободен агент.", "date": "2019.09.13", "title": "Арда взе бивш играч на Ливърпул"}
{"url": "https://duma.bg/lavitsa-n199551", "text": "\"ФОТОГРАФЪТ\" от Галин Никифоров издава \"Сиела\" в ново преработено издание. Антон Апостолов е изключителен фотограф, чийто гений му е спечелил солидна репутация. Той тръгва по следите на легендарен ръкопис от XVIII век, в който се описва как може да бъде видяно и заснето лицето на Смъртта. Автор на тайнствения документ е средновековният алхимик Нино Голярди, прекарал 15 години в Африка в племето на нилотите. Преди да напусне Африка, Нино създава произведение, което накъсва на три части, за да не попадне то никога в ръцете на погрешните хора. Антон чувства, че е по-близо до това да открие и събере всичките три парчета, отколкото някой някога е бил преди него.  \"ДВОЕН ПРОЗОРЕЦ\" от Халдуоура Тородсен издава \"Колибри\" в превод на Айгир Сверисон. Романът въвежда в психологическия свят на възрастна дама, която наблюдава случващото се през двойния прозорец на своя апартамент. Съпругът й е починал наскоро, близките й живеят всеки своя живот, приятели почти не са й останали, здравето й запада. Но ето че се случва чудо - една нова любов раздвижва самотното й съществуване, изпълвайки я едновременно с надежда, съмнения и страхове. Как ще погледне светът на тази любов, върху която тегне поколенческо табу, която буди присмех и дори поражда враждебност? Много кураж ще е нужен на героинята, за да намери сили да тръгне срещу течението и да изживее пълноценно зимата на своя живот. \"CHECKPOINT\" от Жан-Кристоф Рюфен издава \"Парадокс\" в превод на Аксиния Михайлова. Зимата на 1995 г. Малък конвой с хуманитарна помощ се движи от Франция към Какан в разкъсваната от война Босна и Херцеговина - в охраняваните от Сини каски рудници край града са намерили убежище неколкостотин бегълци от войната, застрашени да станат жертви на етническо прочистване. Мисията, ръководена от слабохарактерния Лионел, включва още четирима души, до един твърде различни от обичайния образ на хуманитарния работник. Благодарение на богатия си опит в \"Лекари без граници\" и \"Акция срещу глада\" Рюфен изгражда ярки и достоверни образи, разкриващи дълбокия психологизъм на участниците в хуманитарни мисии. \"НЕБЛАГОДАРНОСТ В СМЪРТТА\" от Нора Робъртс издава \"Хермес\" в превод на Мария Демирева. Денят на благодарността наближава и лейтенант Ив Далас е изправена пред изпитание. Със съпруга й Рурк се подготвят да посрещнат много роднини и приятели. Добрата първоначална идея все повече прилича на нашествие в дома им. А поредният случай на Ив не подобрява положението. Един неблагодарен син решава да спре постоянното натякване на родителите си, като ги убие. Но скоро Джералд Рейнхолд ще се изправи пред всеки, който някога му е пречил да се наслаждава на лесен живот. Празненствата започват и лейтенантът отчаяно се опитва да открие коя е следващата мишена в дългия списък на Джералд.", "date": "2019.09.13", "title": "Лавица"}
{"url": "https://duma.bg/ndk-predstavya-tants-film-fest-v-navecherieto-na-kinomaniya-n199556", "text": "Утвърденият и престижен кинофорум \"Киномания\" започва поредица от тематични филмови седмици. Първата ще е в навечерието на фестивала и ще представи селекция от филми на тема класически и модерен танц. Танц филм фест ще започне на 24 септември в кино \"Люмиер Лидл\", ще продължи до 30 септември и ще включва игрални и документални филми, сред които ще има както премиерни, така и утвърдени заглавия в различните жанрове на танцовото изкуство. Всички филми ще имат единствена прожекция само в рамките на фестивала. Кинофорумът ще бъде открит с филм, който се превърна в хит в програмата на миналогодишното издание на \"Киномания\". \"Рудолф Нуреев: Бялата врана\" обра овациите на публиката и медиите в зала 1 миналия ноември, а сега любителите на седмото изкуство могат да го гледат на 24 и 30 септември от 19 ч. Филмът проследява житейския път на един от най-легендарните балетни артисти за всички времена. Режисьор е Ралф Файнс, който споделя, че \"силата на младия изпълнител, който е жаден да разбере кой е като артист и човек... силата на неговия дух, неговата решителност\" го подтикват да адаптира историята на Нуреев за големия екран. Още един филм с участието на самия Рудолф Нуреев и Марго Фонтейн ще види публиката на 25 септември от 18.30 ч. Това е екранизацията на балета \"Лебедово езеро\" с режисьор Трък Бранс. Когато постановката \"Лебедово езеро\" на Виенската опера е заснета, Марго Фонтейн е вече жива легенда, а кариерата на Нуреев след бягството му от Съветския съюз тъкмо набира скорост. С присъщата си дързост той ревизира каноничната хореография на Мариус Петипа и предлага своя версия на великия балет на Чайковски, извеждайки принц Зигфрид като доста по-равностоен партньор на Одета/Одилия. Нуреев и Фонтейн съчетават по напълно новаторски начин класически балет и модерен танц. Смятано за едно от най-великите партньорства на всички времена, за това изпълнение самият Нуреев казва: \"Танцувахме като едно тяло и една душа.\"", "date": "2019.09.13", "title": "НДК представя Танц филм фест  в навечерието на \"Киномания\""}
{"url": "https://duma.bg/lechkov-se-sramuva-ot-zagubite-na-natsionalite-n199501", "text": "\"Позитиви при всички положения трябва да бъдат извлечени. За голямо съжаление футболът е изравнен, никой не е за подценяване. Няма да се концентрираме върху другите резултати. И други отбори, по-слаби на вид, правят изненади и побеждават. На този етап резултатите, няма какво да се заблуждаваме, не са задоволителни. Към днешна дата няма такова нещо като смяна на Балъков. Ние така го обявихме наскоро. Балъков беше напълно наясно с какво се захваща. Ситуацията е такава. Уволнение не би следвало да се коментира. Ако гледаме реално, ние - ръководство и треньори, трябва да се концентрираме. Трябва да се каже пак: с това качество разполагаме, това ни е нивото. Не би трябвало да се задоволяваме с това, но такива са фактите. Ако намерите по-добри момчета, ако ги посочите, ще ги изпробваме\", заяви бившият кмет на Сливен. \"Балъков ми сподели, че не е доволен от влагането на тези, които влязоха срещу Ирландия в последната част от мача. Това са нормални разговори. Аз като ръководител имам своето виждане.\" Треньорите си знаят - това им е професията. На футболистите - също. На тях им се заплаща да се представят, затова е нормално да бъдат критикувани. Ако трябва да бъда честен, за мен лично е срамно, че трябва да се борим за 4-5-о място. Това обаче е трезвата реалност към днешна дата. Остават мачове срещу Черна гора, Англия и Чехия. Няма да бъде никак лесно.\" \"Няма как да стане от днес за утре. Казвал съм го. Футболистите се оформят в клубовете. Няма как да дойдат тук и за 5 дни Балъков да ги вкара във форма. Някои са контузени, други не играят, трети се притесняват. Съвсем скоро ще представим тази концепция, която Балъков предостави и на нас като ръководство. Не е приятно, дано не дълбаем още дъното надолу. Бях изненадан приятно от Георги Пашов. Трябва да се пробват нови играчи. Самата програма на квалификациите е такава, че няма как да се правят експерименти. Никак не е приятно, но сме наясно, че трябва да се мине през това нещо. А предстоят много тежки мачове. Оставам оптимист, трябва да съм. В началото поставих задача за класиране, но сега вече няма откъде да намеря такъв оптимизъм\", завърши Лечков.", "date": "2019.09.13", "title": "Лечков се срамува от загубите на националите"}
{"url": "https://duma.bg/vechno-chuzhda-presazdava-edna-tragichna-zhenska-sadba-prez-hi-vek-n199552", "text": "Истинската история на една необикновена жена от XI век разказва най-големият съвременен фламандски писател Стефан Хертманс в романа \"Вечно чужда\" (издание на \"Персей\", превод Анета Данчева-Манолова). Той ни пренася от малко градче в Прованс до Кайро и поречието на Нил, за да разкаже за тази необикновена жена, бореща се за любовта си в свят на омраза и смърт. Вдъхновен от реални исторически факти и старинен ръкопис, авторът реконструира съдбата й, като хвърля мост между епохи и култури, отдалечени на хиляда години една от друга.  Прованс, Франция, XI век. Дъщерята на високопоставено християнско благородническо семейство напуска тайно дома си, за да последва млад евреин, в когото е влюбена. Преследвани от рицари, разбойници по пътищата и от мъже, полакомени от обещаната от родителите й награда да я върнат обратно при семейството й, двамата преминават огромни разстояния, за да намерят накрая убежище в мирна еврейска общност в малко градче. Но щастието им е помрачено от кръстоносците на Първия кръстоносен поход, които ограбват и опожаряват всичко по пътя си, възползвайки се от папската благословия \"Бог иска това\". Необикновено ярка и жива, изпълнена с драматични обрати и съдбоносни решения, романтична с бушуващите чувства и страсти, мистериозна с легендите за изчезнали съкровища, жестока заради погромите и сблъсъка на религии, тази история звучи изключително актуално в нашия свят, опасяващ се от насилие и надигаща се нетърпимост към всичко чуждо.  Героинята от \"Вечно чужда\" е смела млада жена с чиста душа, дръзнала заради забранена любов да захвърли целия си предишен живот и да поеме на необикновено пътешествие през цялата пъстра, красива и опасна действителност на средновековна Европа. Със своите романи, есета и стихове Стефан Хертманс (р. 1951) е известен и високо ценен далеч извън пределите на Фландрия. Автор-ерудит, литературен естет, интелектуалец, мислител и изследовател, той пресъздава по виртуозен и достъпен за широки читателски кръгове начин реални исторически събития от края на XI век в романа си. ", "date": "2019.09.13", "title": "\"Вечно чужда\" пресъздава една трагична женска съдба през ХI век"}
{"url": "https://duma.bg/ekranizirat-metro-2033-na-dmitriy-gluhovski-n199554", "text": "Романът \"Метро 2033\" ще бъде екранизиран, съобщи неговият автор, руският писател Дмитрий Глуховски, цитиран от Лента.ру. Премиерата на пълнометражния филм ще се състои на 1 януари 2022 г. Продуценти ще бъдат Евгений Никишов и Валерий Фьодорович, известни с проектите \"Чернобил. Зона на отчуждението\", \"Гогол\" и \"Полицаят от Рубльовка\". С екранизацията ще бъдат ангажирани \"THT-PREMIER Studois\" и канал ТВ-3. През март 2016 г. Глуховски съобщи, че филмът \"Метро 2033\" ще бъде сниман в Холивуд и с филмовата адаптация ще се заеме продуцентът Майкъл де Лука, но този проект така и не бе осъществен. Романът \"Метро 2033\" бе публикуван през 2005 г. В книгата се описва как хора оцеляват в московското метро след ядрен взрив. През 2009 г. Глуховски издаде продължение на романа под заглавие \"Метро 2034\". През 2010-а по мотиви от творбата бе пусната едноименната видеоигра, а през 2015 г. авторът написа романа \"Метро 2035\". През пролетта на тази година авторът на хитовата поредица \"Метро\" посети страната ни по покана на \"Storytel\" България и международния литературен фестивал \"Варна Лит\". На български са издадени книгите \"Текст\", \"Здрач\", \"Разкази за родината\", \"Бъдеще\", \"Метро 2033\", \"Метро 2034\", \"Метро 2035\".", "date": "2019.09.13", "title": " Екранизират \"Метро 2033\" на Дмитрий Глуховски"}
