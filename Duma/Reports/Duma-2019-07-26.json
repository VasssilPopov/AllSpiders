{"url": "https://duma.bg/stotitsi-protestiraha-sreshtu-ivan-geshev-n196701", "text": "Няколкостотин души се събраха пред сградата на Висшия съдебен съвет (ВСС) с искане кандидатурата на Иван Гешев за главен прокурор да бъде оттеглена. Протестът бе организиран в социалните мрежи от хора, които настоящият шеф на спецпрокуратурата вече посочи като свои врагове - представители на \"Демократична България\" и симпатизанти на бившия кмет на столичния район \"Младост\" Десислава Иванчева. На протеста присъстваха и няколко привърженици на прокурора. Те предизвикаха безредици и заради тях движението на трамваите беше блокирано. Недоволните скандираха \"Гешев вън\", \"Гешев е боклук\", \"Гешев е позор\", \"Мафия\", \"Боклуци\", \"Да спрем Гешев - новата бухалка\" и други. \"Безалтернативно, безочливо, безпардонно за нов глaвен прокурор за нови 7 години бе номиниран Иван Гешев. Този, който затри делото КТБ, подлага хора на брутални унижения, изпра Пеевски и обслужва Борисов. Трябва да спрем това\", настояваха протестиращите. Те внесоха иск до ВСС за дисциплинарно производство срещу Гешев за действия, уронващи престижа на съдебната власт заради недопустими политически квалификации, забранени от Етичния кодекс на магистратите. На заседанието на ВСС очаквано не бе предложена алтернативна кандидатура за главен прокурор. Единствената възможност е в понеделник, но няма изгледи за други имена.  Припомняме, че Гешев беше номиниран от всички 11 членове на прокурорската колегия на съвета. Трябват му само още 6 гласа, за да бъде избран на 24 октомври. Кандидатурата му събра негативни реакции както от партии, така и от неправителствени организации и юридическите среди. В сряда от \"Прозрачност без граници\" излязоха с въпроси към ВСС, с отворено писмо към висшите магистрати се обърнаха и десет изтъкнати адвокати, които поставиха под въпрос професионализма и морала на Гешев. След протеста срещу единствения кандидат за шеф на държавното обвинение прокурорската колегия на ВСС излезе с официална позиция в негова защита. Тя отново бе подкрепена единодушно от цялата група. Според тях исканията за оставката му били \"опит за целенасочена политическа намеса в процедурата за избор на главен прокурор и така в независимостта на съдебната власт\".", "date": "2019.07.26", "title": "Стотици протестираха срещу Иван Гешев"}
{"url": "https://duma.bg/mechtateli-n196702", "text": "Силата ни като социалисти е в мечтите. В това, че само ние можем да погледнем в бъдещето и да си представим какъв свят искаме, каква пролет да сънуваме, какво слънце над децата ни да бленуваме... Затова, колкото и да им се иска, не могат да ни смачкат. Защото могат да мачкат паметници, пари, предатели, пачки, \"проекти\", но не могат да мачкат мечти. Днес пак сме на върха. На Бузлуджа. Заедно. И се зареждаме с нова сила да мечтаем. Както са го направили Първите преди 128 години. \"Нашата крайна цел е сбъдването на социализма\", обявяват тогава в своя призив те. И вярват в мечтите си. Нека си спомним имената им, да се поклоним и да им благодарим:", "date": "2019.07.26", "title": "Мечтатели"}
{"url": "https://duma.bg/detsata-ot-nashi-uchilishta-v-chuzhbina-shte-vlizat-po-lesno-vav-vuzove-u-nas-n196696", "text": "От тази есен ще бъде променена наредбата за прием в българските висши училища така, че българчета, учили в неделни училища в чужбина, по-лесно да продължат обучението си във вузове у нас. Това обясни министър Красимир Вълчев, след като с колежката си Екатерина Захариева се срещна с представители на Асоциацията на българските училища в чужбина (АБУЧ). Ако направим електронна платформа за кандидатстване в българските вузове, това ще облекчи най-вече кандидат-студентите от историческите диаспори, смята той.  Около 350 са българските училища в чужбина. В САЩ например в 10 щата българският език вече е признат за матуритетен. Според АБУЧ за този вариант трябва да се работи и в Европа. На 27 и 28 юли в Пловдив ще се състои конференция на АБУЧ на тема \"Съхранението на българския език и родовата памет по света - път към Родината\".   За промени и в наредбите за общообразователната и за профилираната подготовка съобщиха от МОН. На учителите се дава право сами да планират как да преподават учебния материал в зависимост от възможностите на учениците в класа. Затова отпада годишното тематично разпределение на темите, което учителите правят в началото на учебната година - всеки педагог ще решава сам кога какво от учебната програма да преподава и как да подрежда темите.    ", "date": "2019.07.26", "title": "Децата от наши училища в чужбина ще влизат по-лесно във вузове у нас"}
{"url": "https://duma.bg/evrokomisaryat-po-hranite-%09-balgariya-mozhe-da-zagubi-tsyaloto-si-svinevadstvo-n196691", "text": "Еврокомисарят по здравеопазването и безопасността на храните Витянис Андрюкайтис предупреди, че има риск страната ни да загуби цялото си свиневъдство. Причината са закъснелите мерки за борба с африканската чума по прасетата. В три области - Русе, Плевен и Разград, е обявено бедствено положение, а огнищата на болестта вече станаха 19 в сряда. \"И точно такъв пик е брилянтен пример за това, че в България не е направено много, за да се избегне тази ситуация. Тъжно ми е да чуя тази новина. И докато очакваме официалните резултати от разследването, мога само да отбележа, че това се случи, защото някой е бил небрежен, не си е свършил работата както трябва и не е внимавал.\" Това заяви вчера еврокомисарят Витянис Андрюкайтис в интервю пред БНР.  Еврокомисарят настоява българските власти да влязат във всяка къща и да разяснят на стопаните какво трябва да предприемат във връзка с болестта, която е опасна за животните, но не и за хората. \"Тези три думи - \"във всяка къща\", са много важни. И това да разговарят с всички и да обяснят какви мерки трябва да се предприемат, както и евентуалните последствия и резултати. Почти няма време и ако това не се направи, България е изправена пред огромната опасност да загуби цялото си свиневъдство\", предупреждава еврокомисарят. Вероятно заради критиките на Андрюкайтис министърът на земеделието Десислава Танева призна вчера, че секторът е под огромна заплаха и властта се е забавила с мерките срещу разпространението на заразата. \"Ние трябва със сигурност да спрем разпространението на африканската чума по свинете и да спасим един много добър сектор\", заяви Танева пред БНТ. В рисковата зона около огнищата на русенските села Николово и Бръшлен има още два свинекомплекса. Те са с общо над 40 000 прасета, които са блокирани, каза земеделският министър. Тя добави, че ще се търсят варианти за помощ от Еврокомисията за обезщетяване на тези свинекомплекси. По нейните думи от две седмици на терен заедно с екипите на БАБХ са професори и научни сътрудници и те обясняват на хората какво е африканска чума по свинете и какво трябва да се прави. Тя призна обаче, че властите са закъснели. \"Със сигурност е било по-добре това да бъде направено по-рано. Ние нямаме друг вариант за изход освен много бързо да се организираме и на място да убедим всеки от служителите, които са част от екипите за провеждане на мерките, как трябва да ги направят\", добави тя.", "date": "2019.07.26", "title": "Еврокомисарят по храните: \t  България може да загуби цялото си свиневъдство"}
{"url": "https://duma.bg/ninova-pita-zashto-borisov-pak-se-krie-n196697", "text": "Въпрос къде се крие главният виновник, докато държавата се тресе от криза след криза, отправи в социалните мрежи Корнелия Нинова. \"Да носиш отговорност за престъпното си безхаберие и крещяща некомпетентност не е като да режеш ленти. Г-н Борисов, излезте и отговорете на хората - защо по оценки на еврокомисаря и след наши многократни предупреждения правителството не взе мерки да спре чумата по свинете? Защо след изхарчени милиарди за електронно правителство личните данни на 5 млн. българи са публични и Вашето правителство застраши националната и европейската сигурност? Защо еднолично настояхте да платим скъпо и прескъпо накуп самолетите и кой ще ти плаща дълговете?\", настоя лидерът на БСП. Тя отбеляза, че въпросите са задавани в парламента, но се връщали, защото \"не били от компетентността на премиера\". Много е лесно да возиш в джипа си послушни министри и да разказваш вицове, трудно е да излезеш на дебат с опонента, а още по-трудно - да се изправиш пред народа си и да понесеш отговорност, категорична е Нинова. Ден по-рано в тв интервю тя отбеляза, че сделката за Ф-16 е твърде скъпа за възможностите на България. \"Борисов постъпва лековато. Той каза, че не иска да оставя дългове на следващите и затова плаща накуп, но той оставя дългове на целия български народ, като взе заем. Този дълг ще го плаща народът, а не той лично\", възмути се Нинова. Тя подчерта, че непостоянството в политиката е много опасно и е знак за несигурност.", "date": "2019.07.26", "title": "Нинова пита защо Борисов пак се крие"}
{"url": "https://duma.bg/buzludzha-sabira-pod-mototo-edinni-za-balgariya-n196698", "text": "Традиционният събор на Бузлуджа тази година ще премине под мотото \"Единни за България\". Събитията започват още днес с разширено заседание на Националния съвет на БСП от 14 ч. в Габрово. Два часа по-късно ще бъдат поднесени цветя пред паметната плоча на Бузлуджанския конгрес, паметника на Васил Априлов и Костницата на загиналите за свободата. В 16.30 започва колоездачното изкачване от Габрово до Шипка за Купа \"Бузлуджа 2019\". Победителите ще бъдат наградени пред паметника на връх Шипка, където ще бъде почетена и паметта на падналите за свободата на България. От 18 ч. днес в Казанлък списание \"Ново време\" организира дискусия \"Кои сме социалисти днес и какво предлагаме на България\". Оркестър \"Виво Монтана\" и Николина Чакърдъкова с Неврокопския танцов ансамбъл са тазгодишните изпълнители за събора на Бузлуджа. Официалната част с политическите изказвания започва от 11 ч. на историческата поляна. В 13.30 ч. на поляната над хижа \"Малка Бузлуджа\" Младежкото обединение в БСП организира дискусия \"Оставам в България! Променям своята община!\". В дебата ще се включат Корнелия Нинова, млади кандидати за кметове и общински съветници. По време на събора желаещите може да получат автографи от журналистите от ДУМА Велислава Дърева и Павел Бебов на новата им книги. ", "date": "2019.07.26", "title": "Бузлуджа събира под мотото \"Единни за България\""}
{"url": "https://duma.bg/trima-s-obvineniya-za-terorizam-zaradi-techa-ot-nap-n196694", "text": "Спецпрокуратурата, към която бе прехвърлено разследването по теча на данни от НАП, вече има нова концепция. Пробивът не е само компютърно престъпление, а тероризъм (по чл.108а от НК), обвинените за \"терористи\" са трима, става ясно от съобщение на спецпрокуратурата. Припомняме, че първоначално делото се водеше за компютърно престъпление срещу Кристиян Бойков. Той бе задържан, но след това бе освободен срещу \"подписка\". Системата на НАП се оказа извън \"критичната инфраструктура\" на държавата. Бойков вече е с ново обвинение за извършител на компютърно престъпление с цел да създаде смут и страх в населението (тероризъм) и мярката му за неотклонение е 20 000 лева гаранция. Увеличава се и наказанието, което го грози - може да получи между 5 и 15 години лишаване от свобода. Обвинения са повдигнати и срещу изпълнителния директор на \"Тад груп\" Георги Янков и собственика на дружеството Иван Тодоров. Двамата са заподозрени, че са подбудители на Бойков. Тодоров е обявен за общодържавно издирване и ще има европейска заповед за арест. Всички компютри на фирмата са иззети и дейността й е блокирана.  В рамките на деня са установени над 500 000 имейл адреси с пароли в иззети от властите компютърни носители на фирмата, обяви Иван Гешев от Добрич. Имейлите са на популярен български сайт за електронна поща и той подозира, че пощата също е хакната. Той отново обвини компанията в киберрекет и атаки срещу държавата.", "date": "2019.07.26", "title": " Трима с обвинения за тероризъм заради теча от НАП"}
{"url": "https://duma.bg/samo-devet-na-sto-ot-lekarite-sa-pod-30-godini-n196699", "text": "Само 9 на сто от лекарите у нас са под 30-годишна възраст, над половината са над 55 г., детските хирурзи са само 28, а неонатолозите - около 40. Медицинските сестри са 3 пъти по-малко от необходимото и повечето са в пенсионна възраст. Необходимо е в кратки срокове да бъде приета национална методика за формиране на заплатите на медицинските специалисти. Тези диспропорции бяха причината ПГ \"БСП за България\" да поиска разискване в парламента по проблемите на кадровата обезпеченост в здравеопазването и изслушване на министър Кирил Ананиев.   До 30 септември министърът на здравеопазването да предложи мерки за решаване на недостига на кадри в системата. Около това предложение се обединиха народните представители. Предложението, което впоследствие си приписаха депутатите от ГЕРБ, е на ПГ \"БСП за България\" и е внесено заедно с предложението за разискване на проблема още на 5 юли. От левицата настояват спешните мерки да бъдат обвързани с бюджета за 2020 г. В над 20-минутното си изказване министър Кирил Ананиев представи статистика, според която у нас остават повече лекари и зъболекари, обучават се и повече магистър-фармацевти и най-големият проблем са медицинските сестри. Той представи и промените в Наредба 1 за специализациите, според които младите лекари след придобиване на специалност, за което е плащала държавата, ще могат да избират лечебно заведение, в което има недостиг на кадри, където да работят 3 години. Това, че броят на аптеките в София е съвсем малко по-малък от броя на тотопунктовете, не означава, че в страната проблемът с аптечната мрежа е решен, обърна се към Ананиев депутатът от БСП проф. Георги Михайлов и подчерта, че около 10 хиляди населени места в страната са без аптека. Той припомни, че реалността е доста по-различна от представената от министъра статистика - само 9% от лекарите у нас са под 30 г., около 55% са над 55 г. и 25% са под 45 г., не достигат поне 10 хиляди медицински сестри, детските хирурзи в страната са 28, неонатолозите - около 40. В същото време университетските болници са почти 70, а медицинските университети са 7. Според проф. Михайлов необходима е стройна национална система за оценка на заплащането на труда на всички медицински кадри, промяна във взаимоотношенията между университетите и университетските болници (единствено \"Св. Марина\" във Варна е собственост на университета), синхронизиране на медицинските стандарти и правилата за добра клинична практика. Според депутата от БСП доц. Георги Йорданов необходимо е в кратки срокове да бъде приета национална методика за формиране на заплатата на медицинските специалисти.  \"С нашето предложение за решение настояваме всички спешни мерки за преодоляване на тежките проблеми в здравната система да бъдат обвързани с бюджета за 2020 г. на НЗОК и държавния бюджет. Предложенията за решение бяха изключително близки по съдържание и естество и затова се надяваме, че ще вземат и адекватните решения\", коментира проф. Анелия Клисарова.", "date": "2019.07.26", "title": "Само девет на сто от лекарите са под 30 години"}
{"url": "https://duma.bg/proval-v-harcheneto-n196679", "text": "Да имаш милиони, да направиш план как да ги изхарчиш за добруването на хората, а след година да се окаже, че те още стоят на топло в касичката... Такава е тенденцията в политика на управляващите Столичната община от ГЕРБ за последните години. При всяко приемане на бюджета те стремглаво залагат огромни суми в инвестиционната си програма, хвърлят бомбастични обещания към обществото за амбициозни строежи и ремонти. Когато обаче дойде време за изпълнението им, лъсва огромната дупка и управленската немощ на \"Московска\" 33. Хилавите резултати удобно се неглижират, ентусиазмът изчезва, а за столичани остава разочарованието от поредните неизпълнени ангажименти. Тази година лъжите са на стойност 200 млн. лв. Толкова общината не е успяла да усвои по различни планирани проекти. А колко ли детски градини можеха да се построят с тях, колко ли улици можеха да се асфалтират? Изглежда немислимо, но ГЕРБ се оказаха с дефицити дори в умението да харчат пари. Управляващите София се провалиха в разходването! Далеч по-лесно е да се самовеличаят в намеренията си, но за реализацията са нужни способности. Особено когато те трябва да се покажат не само при усвояването на парите, но и при отчета на качеството на свършените проекти. А тук страхът от провал е още по-голям. Колко милиони се наляха по \"Графа\", пък каква излезе работата накрая! Жалка и срамна.  Така че властта отлично знае какъв й е капацитетът за справяне с осъществяването на големите, общественозначими замисли. Знаят го и столичани. Затова място за хвалби по отчитането на миналогодишния бюджет няма. Нужен е анализ защо резултатите са трагични, а не гледане встрани от истината. Нея я виждат всички. ", "date": "2019.07.26", "title": "Провал в харченето"}
{"url": "https://duma.bg/kratki-novini-n196680", "text": "Службата за сигурност на Украйна задържа руския танкер Neyma, това е станало в Керченския пролив. Службата показа видео на задържането, извършен е обиск на танкера, иззети са документи, бордовите дневници и записи от радиопреговори. Киев твърди, че танкерът е участвал в блокирането на украинските военни кораби по време на инцидента в Керченския пролив през ноември м.г. В Истанбул са задържани над 6000 нелегални имигранти при мащабна операция, започнала на 12 юли. Сред задържаните има близо 2700 афганистанци и над 1600 пакистанци. Те ще бъдат депортирани в страните, от които идват. Трима измамници, представящи се за полицаи, са убедили пенсионери във Виена да им дадат спестяванията си. Така те се сдобили с общо 2,5 млн. евро. Задържаните са измамата във Виена са двама души от Сърбия и един от Турция. От ноември насам тримата се обаждали на възрастни хора по телефона, заявявайки, че са полицаи, разследващи случаи на грабеж, и после им предлагали да си дадат парите, за да се съхраняват на сигурно от полицията. Пхенян е изстрелял ракета с малък обсег на действие, съобщиха медиите. Според експерти на Пентагона опитът е сходен с този от май, когато изстреляните две ракети прелетяха около 400 км. д  Доналд Тръмп наложи вето на законопроекта, който ограничава военно-техническото сътрудничество на САЩ със Саудитска Арабия. Целта на законопроекта бе да се ограничи непрякото участие на САЩ във военния конфликт в Йемен, в който активно участва Саудитска Арабия. В същото време двете камари на Конгреса не могат да съберат две трети мнозинство за преодоляването на ветото.    Беларуски дипломат беше сериозно ранен при въоръжено нападение в Анкара. Дипломатът бил нападнат от съсед, пенсиониран военен, който по-късно се самоубил. Като причина за нападението се посочва битова свада. Беларусинът е прострелян четири пъти, опериран е, състоянието му се оценява като сериозно.", "date": "2019.07.26", "title": "Кратки новини"}
{"url": "https://duma.bg/proval-na-gerb-v-investitsiite-v-sofiya-n196700", "text": "Пореден провал на ГЕРБ при реализирането на капиталовата програма показа отчет за касовото изпълнение на бюджета за 2018 г. Столичната община не е успяла да усвои 200 милиона лева за за инвестиции за миналата година, алармираха общинските съветници от БСП на последната сесия на СОС. В програмата бяха включени проекти като строежа на метро, ремонти на пътища, изграждане на нови детски градини, ВиК и спортна инфраструктура, зелени площи и др. За поредна година общината не успява да осъществи планираното, като този път изпълнението на капиталовата програма от близо 500 млн. лева е около 75%, стана ясно по време на сесията.  От БСП отново сигнализираха, че общината е планирала занижени приходи, за да отчете по-късно по-добро изпълнение. В същото време обаче липсва какъвто и да е анализ защо резултатите не са задоволителни, коментира общинският съветник от БСП Милка Христова. Колегата й Иван Таков обобщи, че ако управляващите са се вслушали в съветите на социалистите при приемането на бюджета, сега нямаше да се стигне до трупане на излишъци в една област, с които да се компенсират липсите в друга. 75% изпълнение на капиталовата програма той определи като 200 млн. лв. излъгани очаквания на софиянци.  Социалистите разкриха още, че общината продължава да събира повече от очакваното от такса смет, а в същото време не успява да събере докрай приходите си от собственост. Ниски продължават да бъдат и постъпленията от реклами - едва 4,5 млн. лв. За поредна година бюджетът на общината не реши нито един проблем на софиянци, обобщи лидерът на групата на БСП Калоян Паргов. От левицата изразиха и разочарованието си от липсата на отговор от кмета Йорданка Фандъкова на тяхно питане за резултатите от проверката на общинското дружество \"Чистота-Искър\", които бяха пратени на прокуратурата, но така и не са стигнали до общинския съвет. Какво секретно може да има в едни стопански нарушения, попита Милка Христова. Според нея някой се опитва да избяга от отговорност и да доведе до фалит общинското дружество, за да уреди поредния абонат към бюджета.", "date": "2019.07.26", "title": "Провал на ГЕРБ в инвестициите в София "}
{"url": "https://duma.bg/rekordni-zhegi-v-zapadna-evropa-n196681", "text": "В Германия рекордните 40,5 градуса бяха отчетени в провинция Гайленхиркен, предадоха медиите. Предишният температурен рекорд за страната през този ден е бил от 40,3 градуса. Рекордни горещини отчетоха и съседните Холандия и Белгия. 38,8 градуса бяха регистрирани във ВВС база край южния холандски град Тилбург, като предишният рекорд за страната е 38,6 градуса, отчетен през август 1944 г. В Белгия живакът на термометъра достигна до 38,9 градуса в базата \"Клайне Брьогел\". Предишният най-висок показател бе 38,8 градуса през юни 1947 г. Метеоролозите очакват покачване на температурите. През юни рекордни температури бяха отчетени в Чехия, Словакия, Австрия, Андора, Люксембург, Полша и Германия. Във Франция беше регистрирана температура от 45,9 градуса. Потсдамският институт за изследване на въздействията на климата съобщи миналия месец, че петте най-горещи лета в Европа от 1500 г. са през XXI век - 2018, 2010, 2003, 2016 и 2002 г.", "date": "2019.07.26", "title": "Рекордни жеги   в Западна Европа"}
{"url": "https://duma.bg/na-29-yuli-nyama-da-se-prodavat-e-vinetki-n196684", "text": "Закупуването на електронни винетки ще бъде затруднено в рамките на шест часа на 29 юли и затова шофьорите да си купят предварително, предупреди Националното тол управление. Причината за възможния блокаж на системата са планирани дейности по внедряване на актуализации на електронната система за събиране на пътни такси на база време и на база изминато разстояние, е посочено в съобщението. Часовете, в които е възможно да има проблеми с купуването на е-винетки, са от 17 до 23 часа на 29 юли 2019 г. За избягване на риска препоръчваме на водачите внимателно да планират пътуването си по републиканската пътна мрежа и да закупят електронната си винетка своевременно, е посочено в съобщение на Агенция \"Пътна инфраструктура\". Планираното внедряване на софтуерните актуализации е част от подготовката за въвеждане в експлоатация на тол системата.", "date": "2019.07.26", "title": "На 29 юли няма да се продават е-винетки"}
{"url": "https://duma.bg/zabranyavat-anonimnite-bankovi-seyfove-n196686", "text": "Депутатите одобриха на първо четене промените в Закон за мерките срещу изпирането на пари, които се налагат заради желанието на България да се присъедини към Валутния механизъм и Банковия съюз. Новите текстове предвиждат нови категории задължени лица, които съхраняват, търгуват или действат като посредници в търговията с произведения на изкуството, когато това се извършва в свободни зони и когато стойността на сделката и на свързаните сделки надвишава 10 000 евро. Със законопроекта се въвежда забрана за разкриване или поддържане на анонимни банкови сметки, сейфове или банкови сейфове на фиктивно име. Предвиждат се и по-ниски прагове за прилагане на мерките за комплексна проверка от издателите на електронни пари и техните представители.", "date": "2019.07.26", "title": "Забраняват анонимните банкови сейфове"}
{"url": "https://duma.bg/notariusi-tvardyat-che-nyama-da-ima-izmami-zaradi-techa-ot-nap-n196685", "text": "Председателят на Нотариалната камара Красимир Анадолиев каза пред БНТ, че хората могат да бъдат спокойни, че сделките, които минават през нотариусите, се проверяват на всички нива. Нотариусите имат връзка с базата данни на МВР, където се проверяват личните документи. Свързани са и с базата данни - население, т. нар. справка по ЕГН в системата ЕСГРАОН, която се управлява от Министерството на регионалното развитие и благоустройството. При прехвърляне на автомобил, проверка на собствеността се прави и в КАТ. Всяко едно пълномощно се въвежда веднага в информационната система и опитите за измами бързо се осуетяват, уверява Анадолиев. \"Нотариусът приема пълномощно, да речем, ако вие дойдете при нас с идеята да упълномощите дадено лице. Ние имаме близо от 8 години достъп до националния регистър за лични документи към МВР. Тоест ние сме задължени да проверим самоличността ви, като при проверката визуално аз виждам лицето на съответния човек, който се е явил пред мен, и знам, че това трябва да е притежател на съответната лична карта\", разясни процедурата председателят на Нотариалната камара. Камарата на нотариусите е осигурила достъп на всички банкови институции до тази система, така че те в момента могат и биха могли да проверят представеното пред тях пълномощно, каза още Анадолиев.", "date": "2019.07.26", "title": "Нотариуси твърдят, че няма да има измами заради теча от НАП"}
{"url": "https://duma.bg/dzhonsan-naznachi-brat-si-v-pravitelstvoto-n196682", "text": "Новият британски премиер Борис Джонсън назначи най-малкия си брат Джо Джонсън за зам.-министър по бизнеса. Брат му е бивш зам.-министър на транспорта. Освен това екипът на премиера ще включва рекорден брой жени. Ники Морган, Тереза Вилие и Андреа Лийдсъм се завърнаха в кабинета, като поеха съответно културата, околната среда и бизнеса.  Успоредно с това оставки подадоха трима ключови министри от предишния кабинет на Тереза Мей - това са финансовият министър Филип Хамънд, който е против излизането на страната от ЕС без споразумение, правосъдният Дейвид Гок, на отбраната Пени Мордънт и ръководителят на секретариата на правителството Дейвид Лидингтън. Според оценките Борис Джонсън е извършил най-мащабната промяна в еднопартийно правителство в съвременната британска история. В 13-минутна реч той обяви приоритетите си - реформа на социалните грижи с акцент върху възрастните хора, стимулиране на биотехнологичния и космическия сектор, промяна на данъчните правила за стимулиране на инвестициите. ", "date": "2019.07.26", "title": "Джонсън назначи брат   си в правителството"}
{"url": "https://duma.bg/sasht-gotovi-vednaga-za-pregovori-s-iran-n196683", "text": "Новият министър на отбраната на САЩ Марк Еспер заяви, че САЩ не искат допълнителна ескалация на напрежението в региона на Персийския залив и са готови за преговори с Иран без предварителни условия. \"Ние не искаме да бъдем в ситуация, в която се случват провокации, когато се задържат кораби и се случи ескалация (на напрежението - бел. ред.). Опитваме се да постигнем деескалация\", каза Еспер пред репортери. Като пример той посочи задържането на иранския танкер в Гибралтар от британските власти и задържането на британския танкер от Иран. \"Става като око за око. И ние искаме да избегнем такива ситуации\", заяви Еспер, цитиран от РИА новости. \"Нашият сигнал към тях (Иран) е много ясен, че без никакви предпоставки, по всяко време, на всяко място искаме да се срещнем с тях и да говорим за това как можем да се върнем към преговорите\", добави министърът. По-рано готовността за разговори с Иран бе обявена от американския президент Доналд Тръмп и държавния секретар Майк Помео. Въпреки факта, че официално Вашингтон не поставя предварителни условия, самият предмет на възможните преговори не удовлетворява Техеран: Тръмп иска да сключи ново споразумение, което да замени \"ядрената сделка\" от 2015 г., която САЩ напуснаха миналата година. В този документ по мнението на американския лидер някои задължения на Иран трябва да бъдат отразени, за да се промени нейната политика, най-вече чрез отказ от \"подкрепа на тероризма\" в чужбина. Освен това редица изисквания са свързани с вътрешната политика на страната. В противен случай САЩ заплашват да продължат засилването на санкциите срещу Иран. Властите на ислямската република отхвърлят обвиненията в подкрепа на тероризма и искат да попречат на САЩ да се намесват във вътрешните дела на Техеран. По-рано \"Ал Джазира\" цитира Хусеин Дехган, командир на елитната Революционна гвардия на Иран, който е заявил пред канала, че Техеран няма да преговаря с американската администрация при никакви обстоятелства и че ако Вашингтон реши да започне война, всички американски бази в региона ще бъдат атакувани. Според него всички държави трябва да могат да изнасят петрола си през протока или никой няма да може. По думите му Иран също няма да води преговори за ракетната си програма.", "date": "2019.07.26", "title": "САЩ готови веднага   за преговори с Иран"}
{"url": "https://duma.bg/ek-sadi-balgariya-zaradi-tets-ovete-n196687", "text": "За втори път Европейската комисия предявява иск срещу България пред Съда на Европейския съюз заради мръсния въздух. Този път е, защото страната ни трайно превишава пределно допустимите норми за замърсяване със серен диоксид, съобщиха от Брюксел вчера. През април 2017 г. страната ни беше осъдена заради прекомерното запрашаване на въздуха в редица общини и на страната ни бяха поставени изисквания за вземане на мерки за намаляване на фините прахови частици. През ноември 2018 г. стана ясно, че България е постигнала много малко за подобряването на качеството на въздуха и Брюксел даде два месеца срок да предприемане реални мерки, а не само такива на хартия или отново ще ни даде на съд, като този път ще иска налагането на глоба. Тогава екоминистърът Нено Димов прехвърли вината за това на общините, защото те не полагали усилия за намаляване на запрашаването. Сегашният иск е заради замърсяването със серен диоксид. От Брюксел посочват, че най-скорошните данни за неговите емисии, които държавата е предоставила, показват трайно неспазване на пределно допустимите почасови и дневни стойности в югоизточната част на страната, където се намират четирите най-големи топлоелектрически централи в България.", "date": "2019.07.26", "title": "ЕК съди България заради ТЕЦ-овете "}
{"url": "https://duma.bg/dps-snayperisti-da-otstrelvat-gliganite-n196688", "text": "Вчера бяха обявени нови огнища на африканска чума в страната. Регистриран е първи случай при дива свиня и в община Лом. Земеделският министър Танева съобщи за ново огнище и в Монтана. Става въпрос за дива свиня. Следобед обаче БАБХ потвърди за още две нови огнища в областите Плевен и Велико Търново. Те са в лични стопанства в град Искър, област Плевен, и в с. Климентово, област Велико Търново. И в двете са отглеждани по близо 30 прасета. Така огнищата при домашни свине станаха над 20. Танева съобщи, че днес има среща с ловните съюзи, сдружения и горските, за да ги запознае с новите мерки, които са дадени като препоръки от двама експерти на ЕК по здравеопазване, които бяха у нас. Те щели да бъдат оформени в правила и заповеди. Междувременно ДПС призова спецчастите да се включат в отстрелването на дивите свине. При нас ангажиментът да се намали популацията на дивите прасета бе прехвърлен на ловните дружинки, заяви той. \"Те няма да я свършат тази работа. Как е направено в Чехия – спецчасти, елитен корпус, снайперисти, нощно виждане. Като във военно положение\", даде пример Абазов. Той определи изградената по сухоземната граница ограда с Румъния като подходяща за детска площадка.  \"Всички мерки, които взеха управляващите досега, са неадекватни, хаотични, закъснели и некоординирани. Институциите в България не сработиха в тази критична ситуация\", заяви заместник-председателят на парламентарната комисия по земеделие Бюрхан Абазов. \"Ако ние не вземем мерки като за извънредна ситуация, като във военно положение, имам съмнение, че заразата ще се разпространи\", заяви Абазов. Той обяви като \"самоубийство\" позицията на МЗХГ да обезщети единствено регистрираните животновъди, защото според него нерегистрираните ще се опитат да скрият своите животни.", "date": "2019.07.26", "title": "ДПС: Снайперисти да отстрелват глиганите"}
{"url": "https://duma.bg/bsp-iska-izslushvane-na-donchev-i-taneva-v-ns-n196689", "text": "Заради критичната ситуация с чумата от \"БСП за България\" поискаха вицепремиерът Томислав Дончев, който е шеф на Националния епизоотичен щаб, и министърът на земеделието Десислава Танева да представят в парламента информация за мерките, които предприема правителството за справяне с болестта. В България няма нормативен акт как да бъдат умъртвявани животни в такъв обем, заяви в парламента народният представител от БСП от Русенския район  Пенчо Милков. Той коментира появилите се в публичното пространство снимки от умъртвяването на прасетата в свинекомплекса в Русенска област, извършено с пожарникарска пяна. Според него това повдига и друг важен въпрос - къде ще бъдат загробени тези животни? \"Всички свине, отглеждани в заден двор, трябва да бъдат унищожени\", заяви депутатът. Според него българските институции не са реагирали адекватно от самото начало на установяване на заболяването. \"Има добри практики от другите държави, но в България не бяха направени. Заболяването го виждахме как настъпва. След това го видяхме как премина границата и сега виждаме как се разпространява. Имаше \"успиване\", че всичко е наред\", заяви той. Милков каза и че веднага след като бе регистрирана болестта в Румъния, границата ни с нея не е била затворена за фуражи и продукти от свински произход. \"Сега ще видите какво ще се случи. Другите държави ще затворят границите си с България за продукти от свински произход и зърно\", прогнозира депутатът.", "date": "2019.07.26", "title": "БСП иска изслушване на Дончев и Танева в НС"}
{"url": "https://duma.bg/video-geyms-layv-za-parvi-pat-v-balgariya-n196664", "text": "Мултимедийният концерт \"Видео геймс лайв\" с музика от най-популярните видеоигри за всички времена идва за първи път в България по покана на агенция \"Кантус фирмус\". Този спектакъл комбинира емоцията на голям симфоничен оркестър с енергията на рок концерт, включвайки забавни интерактивни видеоигри, вдъхновени от съвременните технологии. Всичко това е перфектно синхронизирано с най-новите екранни визуализации, осветление и специални ефекти в уникална рецепта за успех. Продукцията съчетава видео и специално аранжирана музика, която ще бъде изпълнена от оркестър и хор на Класик ФМ радио под диригентската палка на гостуващия Браян Дийнс. Солист и водещ ще бъде легендарният китарист и композитор Томи Таларико - автор и продуцент на шоуто. Програмата включва музика от култови игри - \"Mario\", \"Warcraft\", \"Zelda\", \"Halo\", \"Castlevania\", \"God of War\", \"League of Legends\", \"Tetris\" и други. Картината се допълва от специални ефекти, синхронизирано с музиката осветление и изпълнения на електронни ударни инструменти. Концертът е прекрасно преживяване за цялото семейство, независимо дали става дума за вълнуващи съвременни игри или за по-стари, класически игри, на които сме играли като деца и за които си спомняме с носталгия. Грандиозното шоу ще бъде показано в София на 20 ноември в зала 1 на НДК от 20 ч., а цените на билетите са от 50 до 100 лева.  Първоначалният замисъл за \"Видео геймс лайв\" възниква през 2002 г. Оттогава мултимедийният спектакълът се радва на разпродадени зали и привлича рекорден брой публика по целия свят. Шоуто включва и участие на публиката в специални интерактивни моменти, конкурс за най-добър костюм на герой от компютърна игра, а също среща с участниците за всички зрители в залата.  \"Това шоу ни дава възможност да достигнем до зрители, които може и да не са запознати с развитието на видеоигрите и тяхната удивителна музика, заявява композиторът Томи Таларико. За нас е чест да сме част от този новаторски проект.\" ", "date": "2019.07.26", "title": "\"Видео геймс лайв\" за първи път в България"}
{"url": "https://duma.bg/zaradi-novi-iziskvaniya-otoplitelnite-materiali-mozhe-da-poskapnat-n196690", "text": "Въглищата за огрев, които се продават на българския пазар, ще могат да съдържат само до 1% и до 12% пепел. Влажността също не трябва да бъде повече от 12%. Това предвижда проект на наредба, която Министерството на екологията е публикувало за обществено обсъждане. Същото съдържание на пепел, сяра и влага ще се отнася и за брикетите. Въвеждат се и изисквания за пакетиране и етикетиране на тези продукти. В наредбата се определя и редът за оценяване на съответствието с изискванията за качеството и кои лица може да пускат въглища и брикети на пазара. Определя се и редът, по който некачествените въглища и брикети трябва да се отнемат в полза на държавата и как и къде трябва да се унищожават. Документът се позовава на последните промени в Закона за качеството на атмосферния въздух и на националната програма за чистотата на въздуха, според които на пазара трябва да се наложи ограничение на дървата и въглищата за огрев, които причиняват твърде големи емисии от серни окиси и прахови частици. За нарушителите са предвидени доста строги глоби - до 50 хил. лева. \"Ограничаването на съдържанието на сяра и пепел във въглищата и брикетите е една от мерките, които могат да бъдат взети на национално ниво за подпомагане на общините в усилията им да постигнат нормите за качество на атмосферния въздух\", твърдят от екоминистерството. Търговци на твърди горива обаче са на мнение, че и сега контролът върху тях е голям, защото въглищата са акцизна стока. Според тях на пазара по традиция се предлагат основно  от вносни въглища - от Украйна или Русия, които са по-качествени от местния добив и замърсяват по-малко от българските. Ако обаче правилата ограничат по някакъв начин възможностите за внос, това ще се отрази пряко на потребителите, тъй като вероятно ще доведе до повишаване на цените. Контролът върху въглищата и брикетите ще бъде възложен на Държавната агенция за метрологичен и технически надзор - ведомството, което контролира още асансьорите, язовирите, бензиностанциите, крановете, кантарите в магазините.  Предвижда се създаването на регистър на всички лица, които опаковат, етикетират и пускат на пазара въглища и брикети, като за да бъдат вписани в него, те ще трябва да докажат, че имат необходимите за тези дейности условия.", "date": "2019.07.26", "title": "Заради нови изисквания отоплителните материали може да поскъпнат"}
{"url": "https://duma.bg/aleya-na-knigata-akostira-vav-varna-n196665", "text": "Морската столица отново е домакин на най-голямото книжно изложение на открито в България - \"Алея на книгата\", което акостира от 2 до 11 август във Варна за десета поредна година. Над 50 български издателства и книгоразпространители ще представят хиляди книги в пространството от хотел \"Черно море\" до Фестивалния и конгресен център, всеки ден от 10 до 22 ч. Събитието ще бъде съпътствано от богата културна програма в Литературния кът всеки ден от 18 до 21 ч., научи ДУМА от Моника Димитрова от Асоциация \"Българска книга\".  Официалното откриване е на 2 август от 18 ч. в Литературния кът, пешеходната зона на бул. \"Сливница\" (в близост до пресечката с ул. \"Стефан Караджа\"). Началото е положено именно в морската столица през 2010 г. съвместно с Община Варна, като всяка година изложението утвърждава позицията си на любимо културно събитие от летния афиш на града. \"Алея на книгата\" представя българската литературна сцена в цялото й многообразие, срещайки читатели с автори и издатели. Любима част е Литературният кът с премиери на книги, срещи с писатели и преводачи, дискусии и детска програма. Част от гостите му са Васил Стефанов-Слона, Герасим Дишлиев, доц. Диана Димитрова, Добри Божилов, Ирина Вълчева, Катерина Хапсали, Моника Желязкова, Петя Кокудева, Петя Миладинова, Светлина Трифонова, гостуват още Владимир Сълов, Велина Минкова, Георги Тенев, Иван Ланджев, Калояна Климентова, Катя Атанасова, Николай Ценков, Петър Денчев, Сава Василев. Сред акцентите е представянето на алманаха \"Докосване до Касталия 2019\", в който са включени творби на 50 автори между 8- и 34-годишна възраст, възпитаници на Литературния клуб \"Касталия\" към Общинския детски комплекс. За малките читатели са предвидени срещи с Петя Александрова и нейната стихосбирка \"Как да порасна\" с илюстрации от художника Петър Станимиров; с актрисата Петя Миладинова и приказните й гатанки, стимулиращи детското въображение; с \"Клевър бук\" и техните забавни упражнения по логика и наблюдателност; с преводачката на детската шведска авторка Мария Грипе - Ева Кънева, която ще потопи малчуганите в атмосферата на нейните романи. Достъпът до всички събития е свободен.", "date": "2019.07.26", "title": "\"Алея на книгата\" акостира във Варна "}
{"url": "https://duma.bg/bnt-otbelyazva-100-godishninata-ot-rozhdenieto-na-patriarha-na-balgarskata-animatsiya-todor-dinov-n196663", "text": "Творчески портрет на художника Тодор Динов - основоположника на Българската анимационна школа, създател на първата студия за анимационни филми у нас и основател на катедрата по анимация към ВИТИЗ (днес НАТФИЗ), ще излъчи БНТ1 на 27 юли от 15 ч. Автори на документалната лента са Елена Сотирова и Иван Атанасов, оператор е Светлозар Антонов. През 1954 г. дипломната работа на Тодор Динов - филмът \"Юнак Марко\", поставя началото на професионалното рисувано кино у нас. Анимацията е създадена по мотиви от народния епос за Крали Марко и е призната от критиците за творба на световно равнище. Тодор Динов е автор, режисьор и сценарист на повече от 40 анимационни продукции и няколко игрални филма, карикатурист, илюстратор, живописец и плакатист. Негови ученици са аниматори и режисьори като Доньо Донев, Стоян Дуков, Иван Андонов, Иван Веселинов. Самият Динов разказва, че започнал да рисува, когато гледал майка си да тъче килим с огромни червени и зелени ромбове и черно-бели орнаменти. Когато се вглеждал в шарките, фигурите започвали да трептят и това била първата \"анимация\" в живота му. Взема уроци по рисуване в Промишленото училище в Пловдив, а по-късно завършва театрална декорация в Художествената академия в София.  През 1965 г. се ражда неговият филм \"Маргаритката\", който се превръща в емблема на българското анимационно изкуство. Анимационната история обира овациите на фестивалите в Лайпциг, Буенос Айрес, Анкара, Виена, Чикаго и Кан. През 1967 г. \"Маргаритката\" е обявен за най-добрия български детски филм. Краят на 50-те и началото на 60-те години на ХХ век са белязани от филмови творби, които носят отпечатъка на модернизма: \"Прометей\", \"Ревност\", \"Гръмоотоводът\", \"Приказка за боровото клонче\". Тодор Динов работи и в игралното кино за филмите \"Иконостасът\", \"Парижки дъжд\", \"Барутен буквар\". Неговият филм \"Ламята\", който БНТ1 ще покаже от 13.30 ч. в събота, е създаден през 1974 г. по сценарий на Николай Хайтов. Оператор е Борис Янакиев, а музиката към филма е на Александър Бръзицов. Зрителите ще имат възможност да видят незабравимите актьори Никола Тодев, Георги Парцалев, Петър Слабаков, Васил Михайлов, Вълчо Камарашев, Домна Ганева, Евстати Стратев, Лъчезар Стоянов, Сотир Майноловски и др. Тодор Динов е един от гостите в първото издание на легендарното предаване на БНТ \"Всяка неделя\" на 7 януари 1979 г. Тогава на въпрос на Кеворк Кеворкян \"Какво Ви донесе анимацията\", той отговаря: \"Тя не ми донесе, тя ми отнесе очите, но ми даде възможност да поставя рисунката в четвъртото измерение.\"", "date": "2019.07.26", "title": "БНТ отбелязва 100-годишнината от рождението на патриарха на българската анимация Тодор Динов"}
{"url": "https://duma.bg/datata-n196666", "text": "ПРАЗНИК НА ГЛАВНА ДИРЕКЦИЯ \"ЖАНДАРМЕРИЯ\". Определен е с решение на МС от 6 юни 2002 г. На този ден през 1881 г. с указ на княз Александър Батенберг е приет Привременен устав за устройството на жандармерията. 811 - ХАН КРУМ РАЗГРОМЯВА ВИЗАНТИЙЦИТЕ ПРИ ВЪРБИШКИЯ ПРОХОД. В битката загива византийският император Никифор I. Според легендата Крум заповядал от черепа му да се направи обкована чаша. Битката е завършекът на една брилянтна политическа и военна стратегия. След нея България се налага като една от първите сили в Европа. 1856 - РАЖДА СЕ ДЖОРДЖ БЪРНАРД ШОУ, ИРЛАНДСКИ ДРАМАТУРГ (УМИРА 1950 Г.). Носител на Нобелова награда за литература (1925). Известен с острия си език. Строг критик на викторианското общество и защитник на правата на жените. Един от създателите на Фабианската общност - организация на интелектуалци, които вярват, че обществото може постепенно да се реформира в посока към социална справедливост. Сред най-известните му творби са \"Кандида\", \"Човек и свръхчовек\", \"Андрокъл\" и др. 1928 - РАЖДА СЕ СТЕНЛИ КУБРИК, АМЕРИКАНСКИ РЕЖИСЬОР, СЦЕНАРИСТ И ПРОДУЦЕНТ (УМИРА 1999 Г.). Смятан за един от най-добрите режисьори на XX в. Сред известните му ленти са \"Лолита\", \"2001: Космическа Одисея\", \"Портокал с часовников механизъм\", \"Пълно бойно снаряжение\". Последният му филм - \"Широко затворени очи\" (1999), предизвиква огромен интерес, както всичките му по-ранни творби. 1936 - УМИРА МАРКО ТОТЕВ, ОБЩЕСТВЕНИК (Р. 1858 Г.). Съдия, окръжен управител на Бургас, депутат, блестящ адвокат по граждански дела - няма нито едно загубено дело. Негови пледоарии дълги години били еталон за студентите в Юридическия факултет на СУ. Известен с перфекционизма и педантичността си относно работата. Името му е станало нарицателно за лош късмет и несполука поради липсата му на късмет при игра на покер. 1989 - РОБЪРТ МОРИС Е ДАДЕН НА СЪД ЗА РАЗПРОСТРАНЕНИЕ НА ПЪРВИЯ КОМПЮТЪРЕН ЧЕРВЕЙ ПО ИНТЕРНЕТ. Американският студент пуска в световната мрежа самовъзпроизвеждаща се компютърна програма. \"Червеят\" използва интернет, за да разпраща свои копия до крайните устройства. \"Червеите\" почти винаги причиняват вреда на мрежата, тъй като консумират от нейната пропускателна способност, докато вирусите почти винаги повреждат или променят файловете на заразения компютър. 1995 - ПОДПИСАНА Е КОНВЕНЦИЯТА ЗА СЪЗДАВАНЕ НА ЕВРОПОЛ. Полицейската агенция на ЕС е със седалище в Хага, Холандия. Акценти в работата й са борба с тероризма, превенция на нелегалната търговия с оръжие, борба с наркотрафика, детската порнография и прането на пари. Реалната дейност на Европол започва от 1 юли 1999 г. Управителният съвет на организацията е съставен от по един представител на всички страни членки.", "date": "2019.07.26", "title": "Датата"}
{"url": "https://duma.bg/spetsprokuraturata-arestuva-klyuchov-svidetel-po-deloto-sudzhukgeyt-n196693", "text": "Свидетелят по делото \"Суджукгейт\" Антон Проданов е задържан в Добрич при акция на Специализираната прокуратура, ДАНС и ГДНП за укриване на ДДС, съобщиха от държавното обвинение. Преди време Проданов се оплака на органите, че е рекетиран от бившия депутат Живко Мартинов с 4 тона суджук, поискани от името на премиера Бойко Борисов. Делото, известно като \"Суджукгейт\", започна през юли 2017 г. На 29 януари т.г. спецпрокуратурата внесе в Специализирания наказателен съд обвинителен акт срещу Мартинов. Той бе обвинен за изнудване на бизнесмен с цел да набави за себе си облага от 4 тона суров суджук, 30 кг филе \"Елена\" и 30 кг телешка пастърма. Акцията на Специализираната прокуратура, ДАНС и ГДНП в София, Добрич и Варна е обявена като разследване на организирана престъпна група за данъчни престъпления, свързани с избягване установяването и плащането на ДДС в особено големи размери. Специално за акцията на място пристигна и Иван Гешев. Той обяви, че се очаква да бъдат повдигнати обвинения на четирима души за участие в организирана престъпна група за укриване на данъци. Държавата трябва да застане по-сериозно на мястото си, защото в Добрич се водят противоборства между бизнес и криминални групировки, които се стараят да покажат кой е по-велик от тях, като в някаква степен прокуратурата също носи вина за това нещо, заяви кандидатът за главен прокурор.", "date": "2019.07.26", "title": "Спецпрокуратурата арестува ключов свидетел по делото \"Суджукгейт\""}
{"url": "https://duma.bg/stotitsi-tragvat-kam-vrah-musala-n196660", "text": "Стотици последователи на The Clashers вече са потвърдили участие в най-мащабното изкачване на Мусала, което ще се проведе утре, 27 юли. Походът е по случай достигането на половин милион абонати на YouTube канала, което авторът Слави Панайотов вижда като своеобразно изкачване на върхове. \"Събитието е изцяло спортно и искам да предава идеята \"Да се откъснем от телефоните и компютрите\" и да изкачим покрива на България\", уточни Панайотов. И добави: \"Засега се приема много положително от хората. Специална екипировка не е нужна, нито подготовка. Само добро настроение и желание за приключение.\" Безплатната инициатива ще бъде заснета както по земя, така и от въздух - с дронове. Участниците под 18-годишна възраст трябва да са с пълнолетен придружител, предупреждава Панайотов. Планът му е изкачването да бъде приятно и приятелско. Препоръчва всеки да си направи планинска застраховка, струваща едва няколко лева. Освен откъсването за ден от екраните на телефони и компютри зад инициативата стоят няколко каузи. Здравословният начин на живот си партнира с вярването на Слави Панайотов, че България заслужава да бъде опозната от малки и големи, и това е неговият начин да допринесе за осъществяването на тази идея. Походът не е първата му стъпка в тази посока. Само преди няколко месеца излезе бестселърът му \"Топ Мистериите на България\", който разпали любопитството на хиляди ученици към интересните места и истории на страната ни. Цифрите пък потвърждават, че пловдивчанинът познава аудиторията си отлично - в изминалия месец от достигането на половин милион абонати каналът му порасна с още близо 75 хиляди. Графикът и маршрутът за съботното покоряване на планината са избрани максимално леки и опростени: До 9,20 ч. - събиране на горна станция на лифта в Боровец. 9,30 - тръгване. 10,30 - пристигане в хижа \"Мусала\", почивка. 10,40 - тръгване към Леденото езеро. 12,00 - пристигане до заслона, почивка. 12,10 - потегляне към върха. 13,00 - пристигане на Мусала; 1 час свободно време. 14,00 - тръгване наобратно. 18,00 - слизане с лифт.", "date": "2019.07.26", "title": "Стотици тръгват към връх Мусала"}
{"url": "https://duma.bg/otide-si-aktorat-rutger-hauer-n196661", "text": "Световноизвестният холандски актьор Рутгер Хауер, спечелил си световна слава с филма \"Блейд рънър\" (1982), е починал на 75-годишна възраст. \"Той беше смятан за един от най-великите актьори на Холандия\", се казва в съобщението по повод кончината му, публикувано от холандската новинарска агенция АНП. В богатата му филмография са \"Нощни ястреби\", \"Нещо сладко\", \"Стопаджията\", \"Наричана още\", \"Sin City: Град на греха\", \"Батман в началото\", \"Легенда за светия пияница\" и мн. др. Носител е на престижни награди, сред които холандската \"Най-добър актьор на века\" (1999). През 90-те години на ХХ в. се насочва все повече към независимото кино, където пресъздава необичайни и странни герои. ", "date": "2019.07.26", "title": "Отиде си актьорът Рутгер Хауер"}
{"url": "https://duma.bg/az-ti-go-izbrah-n196667", "text": "Представете си с какви чувства Бойко Борисов и Делян Пеевски наблюдават поредната каубойска акция на бъдещия главен прокурор Иван Гешев. Докато тече протест срещу него, той арестува. Подготвя терена за местните избори и се разправя с жертвите на Борисовия произвол. Операцията е срещу свидетел по делото \"Суджукгейт\", обслужвал червени велможи, рецитират медиите на властта. В същото време Спецпрокуратурата дава на съд хакера Крис и шефовете му за престъпление против Републиката. А те, наречени терористи, дори не са в ареста. И никой от НАП не се разследва. Крадците милионери са срещу Гешев, изригва от нафталина бившият главен прокурор Никола Филчев. Безпрецедентно 137 прокурори и служители от Специализираната и Апелативната специализирана прокуратура застават зад единствения номиниран за главен прокурор. А Бойко Борисов мълчи. Неговият говорител Данаил Кирилов вече заяви, че Гешев има масова подкрепа и той няма да издига кандидат. Поредният послушник? \"Ти си го избра\" отпреди шест години се повтаря на нов глас? Грешка! Борисов избра Цацаров за главен прокурор. Цацаров посочи Гешев. Кой ще избере новия главен прокурор? Борисов? Не. Пеевски? Хайде стига. Просто Висшият съдебен съвет. Остава някога, напред във времето, ако сме живи и ни вълнува, да чуем запис: \"Аз ти го избрах!\" Може да го наричат \"Борисов в тога\" заради външните прилики, но начело на Гешефтурата няма да застане добре платен деловодител. Той, както стана ясно, заедно с МВР и ДАНС ще върши това, което му разпоредят Началниците. Гешев ще играе по същите правила, по които играеше и Цацаров. За разлика от него ще го прави арогантно, с бухалката в ръка и с пистолета на кръста. Фриволното му боравене с фактите, надменното отношение към правилата, себепоставянето над закона илюстрират какво ни чака. Ако Цацаров бе заплаха за някои, новото бъдеще застрашава всекиго. Без да е станал главен прокурор, Гешев арестува и раздава присъди. А като стане? А Бойко Борисов мълчи. Той няма нищо общо с Гешев. Висшият съдебен съвет свърши работата наполовина. Засега. Борисов и Пеевски могат да продължат хармоничното си съжителство. Преди шест години Борисов каза, че отношенията му с Пеевски и Цацаров са били на живот и смърт. Имаше сценарий за ликвидирането на премиера в следствения арест. Ако помните. Междувременно що вода изтече. И Пеевски изтече от делото за КТБ например. Ако помните. Гешев свърши добра работа. И Цацаров обгрижваше добре Пеевски. Посредством Гешев. Ако помните. Сега нещата си идват на място. Аз ти го избрах, ние продължаваме напред. И ще водим война с всеки и всички за нашата истина. Мислете му!", "date": "2019.07.26", "title": "Аз ти го избрах"}
{"url": "https://duma.bg/kompozitsii-s-instrumenti-i-glas-zvuchat-v-nov-teatar-ndk-n196662", "text": "Електронни и акустични хармонии в различни стилове ще бъдат представени на 27 юли от 19.30 ч. под наслов \"Sound Journey - Древност и Космос\". Импровизирани композиции с различни музикални инструменти и гласове ще звучат в изпълнение на Михаела Стойкова - MaicaRa, Райна Чернева - гонгове, и др. в Нов театър - НДК. Събитието е част от организирания от него летен фестивал.", "date": "2019.07.26", "title": "Композиции с инструменти и глас звучат в Нов театър - НДК"}
{"url": "https://duma.bg/vechniyat-kandidat-n196678", "text": "Може би е малко неуместно да се сравняват, но Кристалина Георгиева и Меглена Кунева имат едно общо качество - да следват безпрeкословно пионерския лозунг \"Винаги готов!\"... за всякакъв пост. Хлъзгави, приспособими, усвоили изкуството много да говорят, нищо да не казват, те се оказват удобен вариант в много случаи. Но докато на Кунева звездата на политическия небосклон почти залезе, това не може да се каже за Георгиева. След евроизборите нейното име се завъртя около какви ли не постове. Последната интрига е, че ще става изпълнителен директор на МВФ. Франция проучва възможността за премахване на възрастовата граница за кандидати за ръководител на МВФ - реформа, която би могла да изчисти пътя на Кристалина Георгиева като компромисен избор за поста, писа авторитетният \"Файненшъл таймс\". Според изданието Бруно льо Мьор, финансов министър на Франция, неформално е споменал името на Георгиева на среща на финансовите министри от Г-7 в Шантили неотдавна. Но е отбелязал, че възрастовото ограничение за най-важния пост в МВФ е правна пречка пред Георгиева. Според устава на МВФ шефът трябва да е под 65 г., когато встъпва в длъжност.  Георгиева се появи на европейската политическа сцена преди 10 години. ГЕРБ трябваше спешно да спасява положението, след като Румяна Желева се провали с гръм и трясък като кандидат-еврокомисар. Тогава на Кристалина бе отредено да отговаря за хуманитарните кризи. След това тя се издигна до зам.-председател на ЕК и комисар по бюджет и финанси. В началото на юли бе обсъждана от лидерите на ЕС при пазарлъците им за разпределянето на петте висши поста в ЕС. Премиерът Борисов обаче блокира кандидатурата й за върховен представител на ЕС по външната политика. Така единственият \"успех\" на Кристалина Георгиева по многобройните писти, в които се състезава, е, че препъна Ирина Бокова за генерален секретар на ООН. За награда тя получи шефско място в Световната банка.", "date": "2019.07.26", "title": "Вечният кандидат"}
{"url": "https://duma.bg/pencho-milkov-afrikanskata-chuma-e-zhalt-karton-za-darzhavata-n196668", "text": "- Властите не са задържали болестта две години. Те наблюдаваха как тя приближава границите ни и мерките, които бяха предприети, не предпоставяха тя да не навлезе в България. А и всички експерти казаха, че чумата ще завладее страната. Че свинекомплексите ще бъдат затворени, защото животните ще бъдат убити, което вече става. И това ще се случи не само в тези два свинекомплекса в селата Николово и Бръшлен, но и в много други. Болестта беше в Румъния, а властите наблюдаваха нейното движение и разрастване там. Но нищо не са задържали. Единствената предприета мярка бе изграждането на един метър телена ограда по сухопътната граница с Румъния. Векторите за разпространяване на заразата са първо дивите прасета, които безпроблемно преплуват р. Дунав. Но освен тях заразата се разнася от птици, чакали, диви кучета, лисици. Грабливите птици се хранят с трупове на умрели животни в Румъния и я пренасят тук. Че не са задържали болестта, говори и това, че границата с Румъния не беше затворена за фуражи, чрез които също става пренасянето. Не беше затворена и за храни от свински произход. Най-ясното потвърждение, че не са си свършили работата, е изявлението на еврокомисаря по здравеопазването и безопасността на храните Витянис Андрюкайтис. Същото казахме и ние в сряда - че има реална опасност България да загуби целия си свиневъден отрасъл и че българските власти не са си свършили работата по отношение на мерките срещу африканската чума. Има ясна практика в другите държави какво се прави, когато очакваш африканска чума. Народното събрание даде възможност за реакция още миналата година, като измени Закона за лова така, че забраната за лов да може да се отменя от министъра. Така дивите прасета, които към онзи момент бяха единственият вектор на разпространение на заразата, можеха да бъдат масирано прочистени. И вместо да влязат дружинките на санитарен лов, министърът на земеделието забрани лова. Попитахме защо в НС. Направихме срещи с експерти в Русе, с областни управители, евродепутати, БАБХ, ловджии, собственици на свинекомплекси. На тях се чу опитът на другите държави и стана абсолютно ясно какво трябва да направим. Но това не се случи. И сега да твърдят, че са предпазили държавата... Да се радваме с това бездействие, че чумата е върху свинете, а не върху хората. Когато болестта се констатира в България, мерките бяха абсолютно неадекватни, объркани и хотични. - Община Тутракан е пример за мерките, които държавата трябваше да предприеме повсеместно. Там много преди проблемът да се разрасне, ловните дружинки бяха пуснати да ловят диви прасета през целия период. Въпреки забраната на министъра. Всички дружинки бяха снабдени с фризери, защото държавата бавеше резултатите от пробите 35 дни. Много преди проблемът да излезе, кметовете обикаляха с ветеринарни лекари и обясняваха на всички хора с прасета, отглеждани от типа \"заден двор\", за опасностите и те бяха умъртвени. Това беше свършено, преди държавата да го каже. Така че тези хора там дадоха пример. Вместо това държавата затвори и последните екарисажи и животните няма къде да бъдат унищожени. - Проблемът е изключително опасен, особено за Николово и Бръшлен, и за свинекомплексите около Русе, защото районът е вододайна зона. Бръшлен е в НАТУРА 2000. Там е водосборен басейн. Животните се загробват на 4 метра под земята, а подпочвените води в дунавската равнина са изключително близко до повърхността. Как ще проверят дали от тези декари, на които се загробват прасетата, водите не отиват в мрежата? Начинът на унищожаване в България на животни в такъв обем не е установен нормативно. А те предприеха умъртвяване, което граничи с всички правила. Големи прасета бяха унищожени, издавени с пяна. Заради изтичането на тази информация най-вероятно унищожаването е временно спряно. Ние не казваме, че не трябва да има умъртвяване. Това обаче трябва да стане хуманно и въпросът е какво се случва след това с тази биомаса. Не може да се транспортира, трябва да се закопае, но само в Бръшлен са 40 хил. прасета. Това означава, че те ще бъдат загробвани на десетки декари земя.  Ако е прав еврокомисарят и се установи, че не са извършени мерките от добрата практика от другите държави, които е можело, ще стои въпросът за обезщетяване на собствениците на свинекомплексите за страшно много пари. Това не е само за умъртвените прасета, но и за неизпълнените договори. Ами работниците, които досега са се трудели в тези свинеферми? Над 100 човека само от Бръшлен отиват на борсата. Това ще доведе и до миграция на семейства. Какво става със собствениците, какво става с работниците, какво става със загубените пазари? Ние сме на прага при неадекватни мерки да загубим един цял промишлен отрасъл, в който сме добри. Това, което казват експертите, е, че държавата сега трябва активно да проведе политиката на юг, която пропусна да проведе на север. За да можем да предпазим фермите надолу от разрастване на болестта. Магистралата София - Бургас е естествената линия на защита. - Ако Танева сега признава, проблемът е още по-голям. Защото, непризнавайки проблема, който е с поне 2-годишна давност, нямам предвид конкретно нея, стигнахме дотук. Има централен епизоотичен съвет към Министерския съвет с ръководител Томислав Дончев. А щабът не е заседавал от една година. Тази престъпна незаинтересованост доведе до навлизане на заболяването с такива темпове.   - Съседните страни ще затворят границите си за внос на наши продукти от свинско месо и фуражи. Защото вече векторите на разпространение не са само дивите животни. Бяха изпуснати стъпала при провеждането на мерките. Това е като една военна кампания, която не бе проведена както трябва. - В три области у нас вече е обявено бедствено положение. То се прави с цел правните последици. За цялата страна не е необходимо, защото няма констатации на заболяването. Извънредното положение създава правна предпоставка да се твърди, че са налице обективни обстоятелства да не се изпълняват например договорите за доставка. Това е от голямо значение за производителите. Проблемът сега е в две свинеферми, но виждаме с каква скорост се разпространява заболяването. - В момента, в който се разгаря криза, не може никой собственик на свинеферма да каже какви ще са реалните загуби, които ще понесе. Защото при неизпълнението на договорите вероятно ще има претенции към тях. Самата стойност на убитите животни е пряката загуба. Но към тях трябва да се причислят и пропуснатите ползи по договори, а най-вероятно и други загуби от искове към тях. Констатациите на еврокомисаря са красноречиви. Той знае как е било в другите държави и какво трябва да се направи. Няма закон, в който да се казва какво се прави при африканска чума. Въпросът е дали си предприел всички необходими мерки при ресурсите, с които разполагаш. Той заяви, че българските власти не са предприели всички мерки, необходими, за да се предпазим. Ако това се установи по дела, по които може да се предявят претенции от собствениците на свинекомплексите, които ще имат загуби, става въпрос за необозрими вреди. - Това е един от големите браншове, особено в Русенско. В свинекомплексите има драконовски мерки за сигурност. Огради, обеззаразяване на автомобили и т.н. Докато векторите на разпространение са дивите прасета, в свинефермите няма как да влезе чумата. Това не са разградени дворове. Но когато дивото прасе умре и на 30 км от свинефермата го ядат птици, няма как животните да се предпазят. И никой не е очаквал, че държавата няма да предприеме определени мерки.  Така че вредите като цяло отиват в сферата на непонятното. А това, което говорят експертите за възстановяването на дейността след чумата, се надявам да е по-песимистично от действителното. Но казват, че много трудно България ще възстанови този отрасъл, защото става въпрос за пазари, а не за самоцелно производство. Нашият свиневъден отрасъл има добър износ. А когато има чума и се унищожават прасета, нашата ниша ще бъде заета веднага от чужди производители. Кой ще възстанови на производителите външните пазари? Заради това от БСП искаме политическа отговорност. Защо не е заседавал Централният епизоотичен щаб, който е междуведомствен? Не може при такъв проблем земеделският министър да се справи сам. Отговорни са междуведомствените експертни групи. Ами шефът на БАБХ? Ами неглижирането на проблема? Две години цялата държава бива убеждавана да е спокойна, защото били взети всички мерки. Вицепремиерът Томислав Дончев трябва да обясни какво е свършил. Как и защо болестта влезе в България?  - Те управляват от криза на криза. И при поредната криза отново виждаме, че хората са оставени сами с проблема си. Казаха ли на хората какво да правят в рамките на дни, какви са кратковременните мерки? Не! Казаха ли какво ще направи държавата като политика за отрасъла? Как ще се справи с това огромно предизвикателство? Това е един жълт картон за държавата. Добре, че чумата е свинска. Ами ако беше болест по хората? Ако беше някакъв външен натиск върху страната? Виждам една дезорганизация при междуведомствените връзки, когато трябва да посрещнат криза. И тук се случва същото както с НАП - неглижиране на проблема до последно, усмихване на ораторите, които обясняват, че има проблем, и накрая, когато избухне кризата - неадекватно отношение към хората. Не им обясняват какво да направят и какви тежки последици може да има. - Необходими са активни мерки, за да се съхрани останалата част от страната. Активни мерки за унищожаване на прасетата, отглеждани по къщите от типа \"заден двор\", които са незаконни. - Във връзка с африканската чума не е прекалена мярка. Граничещата с община Тутракан община Сливо поле взе пример от нея. И ветеринарен доктор, без Министерството на земеделието да го е поискало, обикаляше от къща на къща и обясняваше всичко на хората. В тези общини убиха животните от задния двор. Но има неща, които държавата трябваше да направи. В Румъния между населените места има санитарни пунктове, където всяко влизащо или излизащо превозно средство се обеззаразява. Това трябваше да става и по границите на България, но не се правеше. Държавата трябваше да предприеме мерки, които общините нямат ресурс да въведат.", "date": "2019.07.26", "title": "Пенчо Милков:  Африканската чума е жълт картон за държавата"}
{"url": "https://duma.bg/sasht-si-go-zasluzhiha-n196677", "text": "В Азиатско-Тихоокеанския регион настъпва тектонично разместване на пластовете - за пръв път Русия и Китай започнаха там съвместно патрулиране по въздуха. След Втората световна война САЩ бяха хегемон в района и техните ВМС плаваха там едва ли не като в американски води. Затова логично е руско-китайското патрулиране да бъде възприето във Вашингтон като предизвикателство срещу господството му в тази част на света.  Логично обаче е и предизвикателството на Москва и Пекин. И не само защото то е израз на многополюсното геополитическо развитие на света. Предизвикателството е логично най-вече защото самата Америка си го е заслужила. Да вземем Русия. Второ десетилетие Вашингтон води открито враждебна политика срещу нея, защото Владимир Путин държи на равнопоставени отношения и спря пазарния грабеж на страната си от чужбина. Враждебната ръка на Вашингтон личеше в разширяването на НАТО, в насъскването на Евросъюза срещу Русия, в геополитическото интригантство и прикоткване на нейни съседи с последвалите удари срещу нея с Украйна и Грузия, в опитите за блокиране на енергийните проекти, включително в България, а накрая и в санкциите, включително и в скалъпени причини като руската намеса в президентските избори в САЩ.     Срещу Китай пък Америка отдавна подкрепя Тайван, поде търговска война срещу Пекин, възприе на нож глобалната му инициатива \"Един пояс, един път\", мъти водите с протестите в Хонконг, а и не е отписала мюсюлманските уйгури, за да разклаща вътрешната стабилност в Китай. Но не само това. Америка си заслужи  предизвикателството заради скроените от нея войни, конфликти, кризи и намеси в Ирак, Украйна, Сирия, Либия, Йемен, сега и Венецуела. Последните 20 години тя провокираше глобални пожари. Е, заслужава ли тогава да претендира, че в Азиатско-Тихоокеанския регион има само един полюс на мира и това е тя?", "date": "2019.07.26", "title": "САЩ си го заслужиха"}
{"url": "https://duma.bg/istoriyata-opravda-kuba-n196669", "text": "\"Осъдете ме, няма значение. Историята ще ме оправдае.\" Така младият кубински адвокат Фидел Кастро завършва своята защитна реч пред съда, където е изправен заедно с другарите си след щурма на казармата \"Монкада\" на 26 юли 1953 г. Атаката е замислена като начало на революция срещу диктатурата на Фулхенсио Батиста. Но 135-имата бунтовници са смазани от армията. Само шестима загиват в атаката. Другите са заловени и 55-има са избити без съд и присъда, след жестоки изтезания. Оцелелите са осъдени и изпратени в затвора, после в изгнание. Три години по-късно Фидел довежда от Мексико с яхтата \"Гранма\" 82-ма свои съратници, за да освобождават Куба. Движението им се казва \"26 юли\". На 1 януари 1959 г., притиснат от партизанската им армия, Батиста бяга от страната. Кубинската революция побеждава. Ражда се Островът на свободата. 66 години след онзи драматичен 26 юли в Сантяго, когато младежите, вдигнали се срещу изглеждащата всесилна диктатура, са били сметнати за безумци, вече е пределно ясно, че историята оправда и Фидел, и преродената от революцията Куба. Обект на брутални посегателства, агресии, атентати и на безпощадна 60-годишна финансово-икономическа блокада от страна на САЩ, малката карибска държава съумя да устои и да опази своя модел на развитие. И продължава да удивлява света с постиженията в безплатната за гражданите й медицина, в също безплатното и общодостъпно образование, в науката, в културата, в спорта и т.н. Най-голямото богатство на Куба са хората й. Неуниващи пред изпитанията, заредени с усмивки, шеги и жизнелюбие, интелигентни и образовани, музикални и артистични, изобретателни и дружелюбни, способни да заразят със своята слънчева лежерност всеки гост и бързо да го убедят, че е попаднал в по-щастливата част на света. Много от чужденците, които избират красивия карибски остров за отпуската си, признават, че идват тук главно заради хората и създаваната от тях неповторима атмосфера. Природни прелести предлагат много страни по света. Но да се чувстваш така разтопен от човешката топлота наоколо, както в Куба, е трудно постижение из други ширини. Омагьосани от тази \"екстра\" бяха и участниците, гостите и журналистите по време на състоялия се в Хавана през май т.г. 39-и международен панаир на туризма FITCuba 2019. Имах късмета вече за трети път да отразявам този престижен ежегоден форум по покана на кубинското министерство на туризма заедно с още 263-ма журналисти от 53 страни. Тази година панаирът бе посветен на 500-годишнината от основаването на \"карибската перла\" Хавана. Юбилеят ще се закръгли на 16 ноември. Това е датата, на която през 1519 г. испански заселници се събират под сянката на една сейба - местна разновидност на баобаба. Провеждат там първата католическа литургия в чест на Сан Кристобал (Свети Христофор), покровителя на мореплавателите. Избират го за патрон на новосъздавания от тях град, който назовават Сан Кристобал де ла Абана (на испански името на кубинската столица се произнася Ла Абана). Това се смята за рождение на тази истинска перла, която в следващите четири века испанските крале ще превръщат в своя най-красив и най-любим пристан в Новия свят. Цялата 2019-а преминава в Хавана под знака на юбилея. Затова и почетна страна - участничка на FITCuba 2019, тази година беше Испания, която исторически е толкова свързана с Куба. Испански са и 70% от чуждите инвестиции в бурно развиващия се кубински туризъм, който се очаква тази година да посрещне 5,2 милиона гости от цял свят (миналата година бяха 4,7 млн.). Традиционно най-много са канадските туристи - 23% от целия поток. На второ място с около 20% досега бяха американците, чиито пътувания бурно се разраснаха след затоплянето на отношенията със САЩ по време на президента Обама. С идването в Белия дом на Доналд Тръмп обаче нещата се влошиха рязко.  на 12-те форми за пътувания на американци, които даваха възможност да се заобикаля така и неотмененото ембарго. Забрани влизането в кубински пристанища на американските круизни кораби, обикалящи из Мексиканския залив и Карибско море, с които до Куба идваха 55% от гостуващите й американци. Сви драстично сумите за парични преводи от живеещи в САЩ кубинци към семействата им на острова. Спря така наречените U-транзакции, чрез които Куба се разплащаше с чужди партньори през банки с американско участие в трети страни. Наложи отделни санкции срещу пет кубински фирми, нарочени, че са свързани с въоръжените сили на страната, като сред тях е и авиокомпания, извършваща товарни доставки за острова. Тежък удар стана и активирането от Тръмп на член 3 от приетия още през 1996 г. санкционен закон \"Хелмс-Бъртън\", насочен срещу трети държави, партниращи си с Куба. Досега той е бил замразяван от предходните американски президенти заради риска да предизвика съдебни искове и контрамерки срещу самите САЩ. Член 3 дава възможност на американски граждани (включително кубински емигранти) и техни наследници, чиято собственост в Куба е била национализирана през 1960 г., да съдят чужди фирми, които използват бившите им имоти - сгради, съоръжения, терени и т.н.  Висшата европейска представителка по външната политика и сигурността Федерика Могерини реагира остро срещу активирането на чл. 3 и предупреди, че ако бъдат засегнати интереси на европейски фирми в Куба, ще последват жалби до Световната търговска организация, ответни мерки и искове срещу американски компании, представени в ЕС. В същия дух бе и реакцията на Канада. За общата европейска позиция по казуса силно мотивирана от мащабните си инвестиции в Куба. Испанската министърка на туризма Мария Рейсе Марото, която доведе на FITCuba 2019 внушителна бизнес делегация, заяви пред форума: \"Ние сме тук не само за да браним интересите на испанските компании, но и за да подадем ръка на кубинския народ, с който сме едно семейство, имаме обща история и култура.\" Деловата работа на FITCuba 2019 протичаше в старата испанска крепост \"Ла Кабаня\", разположена на входа в Хаванския залив и пазила навремето града от пирати. От нея се открива прекрасна гледка към града. По традиция всяка вечер в 21 ч. от крепостта прогърмява топовен изстрел. Старата част на Хавана, старателно възстановявана и поддържана от администрацията на историка на града (има такава длъжност там!) Еусебио Леал, продължава да е най-притегателна за туристите. Любими са им трите основни площада - \"Сан Франсиско\" с едноименния францискански манастир, подмладеният със свежи цветни фасади Стар площад и Площадът на катедралата с неизменните музиканти. Наблизо е и популярният бар за мохито \"Бодегита дел Медио\", а по улица \"Обиспо\" (\"Епископ\") бързо се стига от хотел \"Амбос Мундос\", където редовно е отсядал Хемингуей, до ресторанта \"Флоридита\", където е пиел дайкирито си. На елегантния булевард \"Пасео дел Прадо\" със сенчестата пешеходна алея в средата му пък е възстановен хотел \"Пакард\", където са гостували Пабло Неруда и Марлон Брандо. Старата му фасада е запазена, но е надстроен с още няколко стъклени етажа, като в нишата между предишната и новата част е вграден обширен бар с открит басейн.  Специално за нас, журналистите, отвориха построения през 1929 г. Капитолий, в който започнатият през 2010 г. ремонт още не е завършен. Целта е за юбилея на града през ноември впечатляващата сграда, която е една от емблемите му, да засияе в целия си блясък, включително и с позлатявания в момента купол. Вътре реставрацията вече е почти приключена. В Капитолия ще работи кубинският парламент. Заведоха ни и на спектакъл на зашеметяващата \"Тропикана\", която също тази година има юбилей - създадена е през 1939 г. Феерията й не може да се опише. Трябва да се види и преживее. Гостувахме и в селскостопанска ферма край Хавана, в която по всички правила на екологията, устойчивото развитие и \"бавната храна\" се произвеждат страхотни продукти. Освен сирене и колбаси от \"щастливи\" крави и прасенца опитахме и неустоими папая, ананас, авокадо. Разходихме се и из Националната ботаническа градина, създадена през 1967 г. като научно звено към Хаванския университет. Върху 600 хектара са събрани около 4000 вида растения. Уникална е колекцията от всевъзможни палми. Посетихме и красивата долина Винялес в провинция Пинар дел Рио, където расте най-добрият тютюн за кубинските пури. Пейзажът там е удивителен - със заоблени планини от карстови скали, под които има омайни пещери. А в градчето Винялес и из фермите наоколо е пълно с почитатели на селския туризъм.  Бяхме и в чаровния и обновен град Матансас, на 90 км западно от Хавана, където ни посрещнаха с шеметна градска фиеста. Показаха ни и местната гордост - прочутия с акустиката си театър \"Сауто\", където са гастролирали Енрико Карузо, Анна Павлова, Сара Бернар. На една от улиците в Матансас видяхме проточила се опашка за хляб. Да, уви, затегнатите от Тръмп санкции вече  Затруднен е вносът на продукти като например брашно и пилета, които влизат в пакета субсидирани от правителството стоки. Хората са наясно кой е виновникът. \"Толкова американски президенти са се мъчили да ни задушат. Тръмп прекалява, но нищо, ще издържим и него\", каза една от жените на опашката в Матансас. В морския рай Варадеро недалеч от Матансас туристите не усещат затрудненията на Куба. На тяхно разположение са всички екстри начело с прозрачното море и прекрасната природа. Организират се и пътувания с катамарани до близките коралови островчета като Кайо Бланко, където след вечеря с морски дарове ни беше представено шоуто с факли \"Нощта на пирата\". Разбира се, навсякъде ни посрещаха със страхотна кубинска музика, широки усмивки и топли прегръдки. \"Докато други бият тъпаните на войната, ние предлагаме мир, гостоприемство, сърдечно общуване, приятелство\", изтъкна кубинският министър на туризма Мануел Мареро Крус по време на FITCuba 2019. Напълно прав е.", "date": "2019.07.26", "title": "Историята оправда Куба"}
{"url": "https://duma.bg/vazrazhdat-obikolkata-na-balgariya-n196652", "text": "Новоучредената Българска федерация по колоездене възнамерява да възроди \"Обиколката на България\", която да привлече елитни състезатели от чужбина. Това обяви председателят на новата федерация Драгомир Кузов, който начерта основните цели и задачи за развитието на спорта у нас. Той заяви, че на учредителното събрание на 10 юли в Пловдив са присъствали представители на 35 активни клуба, като 19 от тях са учредители. Останалите клубове се очаква да станат редовни членове, след като представят валидни документи пред управителния съвет. Сред основните цели на организацията освен организирането на колоездачния спорт за лицензирани състезатели и любители се открояват популяризирането на колоезденето като начин на транспорт, административното подпомагане на членовете на БФК при развитие на спортни програми сред подрастващите както на държавно, така и на международно ниво. Кузов смята, че скоро ще получат лиценз от ММС и ще бъдат припознати като пълноправен член на Международния колоездачен съюз (UCI).", "date": "2019.07.26", "title": "Възраждат \"Обиколката на България\""}
{"url": "https://duma.bg/slavchev-s-tsyal-mach-v-shl-n196654", "text": "Симеон Славчев игра цял мач за Карабах, който стигна до 1:1 срещу ирландския Дъндолк във II квалификационен кръг на Шампионската лига. Българският национал игра стабилно, като 62-ата минута получи жълт картон, но остана на терена до последно. Резултатът от \"Ориел Парк\" дава предимство на азербайджанците преди реванша след седмица. Те обаче имат и основания да съжаляват, че не си тръгнаха с победа, след като успяха да поведат след само 4 минути игра. Испанецът Хайме Ромеро се отчете с чудесно изпълнение от ъглов удар, при който Махир Емрели спечели битката на \"втория етаж\", за да реализира. Домакините стигнаха до равенството чрез Патрик Хобан (70), но и след колективна грешка в защита.", "date": "2019.07.26", "title": "Славчев с цял мач в ШЛ"}
{"url": "https://duma.bg/natsionalite-padnaha-do-60-o-myasto-n196655", "text": "Националният отбор на България по футбол заема 60-о място в ранглистата на ФИФА за юли. \"Трикольорите\" бележат спад от три места, но запазват актива си от 1388 т., който ги поставя зад Финландия и Мали и точно пред Буркина Фасо и Катар. Спрямо отборите в зона УЕФА България е на 33-то място от 55 състава. От съперниците в квалификациите за Евро 2020 най-напред е Англия. \"Трите лъва\" са четвърти с 1652 т. Чехия е 43-та с 1448 т., а Черна гора е 55-а с 1401 т. Единствено Косово е зад българския състав, като заема 120-а позиция с 1149 т. Начело остава националният отбор на Белгия с 1746 т., пред Бразилия с 1726, който в началото на месеца триумфира на \"Копа Америка\". Челната тройка допълва световният първенец Франция с 1718 т. Шампионът на Северна Америка Мексико бележи скок от 6 места до 12-а позиция, а най-голям прогрес регистрира Алжир. Първенецът на Африка вече е 40-и, което е с 28 позиции по-напред спрямо юни. В същото време стана ясно, че селекционерът на националния ни отбор Красимир Балъков почти сигурно ще продължи да вика вратаря на Етър Христо Иванов. 37-годишният страж се представи стабилно в последния мач с Левски (0:0), а и преди това срещу ЦСКА-Сф (2:2) на \"Армията\". Бала изгледа на живо двубоя на ст. \"Ивайло\". Той няма кой знае какъв избор. Пламен Илиев и Ренан се редуват в Лудогорец, а Николай Михайлов доскоро бе контузен и очаквано ще е резерва в Левски, докато навлезе във форма. В полезрението на Балъков и треньора на вратарите Калоян Чакъров е и Иван Караджов (Арда). Следващата квалификация на България е на 7 септември срещу Англия на ст. \"Уембли\" в Лондон. В класирането на група А нашите са на последната, 5-а позиция с 2 т.", "date": "2019.07.26", "title": "Националите паднаха до 60-о място"}
{"url": "https://duma.bg/kucheta-spasiha-bebe-ot-kobra-n196656", "text": "Във филипинския град Кидапаван две кучета попречиха на кобра да влезе в къща, където спи бебе, съобщи \"Дейли мейл\". Белият дакел Мокси забелязал пълзящото към дома влечуго и се е опитал да го настъпи. А черният Майли веднага се нахвърлил на кобрата, предчувствайки опасността. Змията се опитала да влезе в стаята, където е било детето, но кучетата не й позволили да го направи, хапейки и отблъсквайки я от прага на дома. След битката, продължила две минути, змията загинала. Но и за Майли таза схватка се оказала последна - дакелът не преживял отровното ухапване на кобрата. Стопаните на кучето в този момент са били на работа. В къщата се е намирала само детегледачката, която разказала за случилото се. \"Аз съм в дълг към моите кучета, които защитиха дъщеря ми. Майли много ще ни липсва\", заяви бащата на момичето.", "date": "2019.07.26", "title": "Кучета спасиха бебе от кобра"}
{"url": "https://duma.bg/tsipov-oglavi-vremennata-komisiya-za-hakerskata-ataka-n196695", "text": "Народният представител от \"БСП за България\" Румен Гечев беше избран за зам.-председател на временната комисия за атаката срещу НАП. Точката за комисията влезе като извънредна в заседанието на парламента. Създаването й беше подкрепено единодушно от 171 народни представители.  Kомисията ще действа до три месеца. Тя ще трябва да проучи всички факти и обстоятелства около пробива в електронните бази данни на НАП. Ръководител на комисията е Красимир Ципов от ГЕРБ, а в нея влизат по трима народни представители от всяка парламентарна група. В състава й са още Маноил Манев и Александър Иванов от ГЕРБ, Явор Божанков и Иван Иванов от БСП, Емил Димитров, Валентин Касабов и Маргарита Николова от \"Обединени патриоти\", Ахмед Ахмедов, Сергей Кючуков и Халил Летифов от ДПС и Кръстина Таскова, Дора Христова и Боряна Георгиева от \"Воля\".", "date": "2019.07.26", "title": " Ципов оглави временната комисия за хакерската атака"}
{"url": "https://duma.bg/vtori-balgarin-stapi-na-k2-n196653", "text": "Втори българин покори най-трудния и втори по височина връх на планетата - К2 (8611 м надморска височина). Стефан Стефанов осъществи изкачването в международна експедиция с още 18 души. Той е изпратил съобщение, че е на върха в 2,27 часа българско време. К2 е вторият по смъртност след Анапурна (8091 м) сред осемхилядниците. Столичният адвокат го превзе от втори опит. На 18 юли Стефанов и още няколко десетки души стигнаха на 400 м под върха, но се наложи да прекратят атаката заради дълбок сняг, лавинна опасност и липсата на опънати въжета. След 3-дневна почивка в базов лагер на 22 юли Стефанов и вече намаленият състав на желаещите да изкачат върха поеха нагоре. В момента той слиза на безопасност към базов лагер. През май Стефанов изкачи третия по височина връх на планетата Канчендзьонга (8586), а миналата пролет и Еверест (8848). За себе си той казва, че не е алпинист и няма амбиции да се представя като такъв, а изкачва върховете с помощта на шерпи и допълнителен кислород. Първото българско изкачване на К2 е на Боян Петров. Той стъпва на него на 31 юли 2014 г. Така става и първият българин, изкачил 3 осемхилядника за 100 дни. По-рано, през май същата година, Петров покорява Канчендзьонга, а на 23 юли и Броуд Пик (8047). Това двойно изкачване за 8 дни, и то без допълнителен кислород, е световен рекорд. Боян Петров загина под връх Шиша Пангма през май 2018 г., а тялото му така и не беше намерено.", "date": "2019.07.26", "title": "Втори българин стъпи на К2"}
{"url": "https://duma.bg/boryat-zhegata-sas-snegorini-n196657", "text": "В Холандия се готвят за тропическата жега, извадиха снегорините, за да ръсят сол, пише Tagesspiegel. \"Правим го на някои пътища, за да охладим асфалта\", заяви говорителката на община Утрехт. В северната част от страната - Нордвелд също са предупредили гражданите в туитър, че ще видят снегорини по улиците. Идеята на властите е проста - солта ще абсорбира влага от въздуха. Така не само се намалява усещането от жегата, но и се охлажда асфалтът. Очаква се на места живакът да удари 40 градуса, а на тези температури пътищата може да станат толкова горещи, че се напукват и се образуват дупки.", "date": "2019.07.26", "title": "Борят жегата със снегорини"}
{"url": "https://duma.bg/patrik-smitoys-i-da-gramne-svetat-posledniyat-zhiv-shte-e-balgarin-n196648", "text": "Патрик Смитьойс е от Холандия. Вече над 20 години живее в България и освен с бизнес начинанията си е известен с гражданските каузи, които подкрепя и популяризира. Той е сред инициаторите и основните участници в кампанията срещу златодобива в Трън. Създател е на безплатно компютърно училище в Самоков, а от няколко години развива платформата \"Свободните\", която събира историите на успели българи, представящи своите проекти, свързани с бъдещето на България. Създател е на единствения у нас частен природен резерват - \"Шаварите\". Спасява от лапите на строителния бизнес един оазис край яз. Искър с уникална природа и защитени животински видове. През 2017-а отваря врати \"Шаварите камп\" - детски лагер, в който малчуганите се докосват до дивата природа, срещат се \"очи в очи\" с видри, черни щъркели, чапли, жаби и всякакви насекоми. Съпругата му Стефка е българка. Имат две дъщери.  Този въпрос не ми го задават за първи път. В България има разделение между голяма група духовни хора и една, която \"не се занимава с такива работи\". Нека да кажа за едните, че просто тук съм намерил много стар приятел и че съм най-щастлив, когато съм с него. А на другите да кажа, че България е най-красивата страна в Европа. Нешлифован диамант с невероятен потенциал и възможности. С моето семейство искаме да сме част от нейното развитие и да сме свидетели на процеса отблизо. Тук съм вече 20 години и никога не е било скучно (смее се).  - Не. Напротив. Последните 10 години са довършили страната, нейното население и въобще надеждата, че някой ден ще станем почтена и просперираща държава. За жалост много хора са направили извода, че \"явно сме такива\". Което има резон, защото когато падне сегашното правителство, има хиляди чакащи на портата на Народното събрание, за да поемат те новата смяна. Без никакво намерение да променят системата. Хората го знаят и именно тази липса на алтернатива е това, което най-потиска обикновения човек. Смятат, че на този етап на развитието на България всичко е политика. Докато фундаментът на една истинска демокрация не е положен и хората не са поне \"обучени\" как да боравят с всички инструменти, които предлага една работеща демокрация, България няма как да поеме правилния път. Положението е потресаващо. Каквото и да ви приказват, единственият барометър на благоденствие в една държава са емигрантите. Когато все повече от работоспособните граждани избират да живеят навън, нещо не е наред. Усещането е, че няма никаква справедливост. Това им е най-болно на хората. - Всичко тръгва от един уникален талант, който в същия момент му е най-големият проблем на българина. Невероятната дарба да успее да спаси себе си и своето семейство - каквото и да се случи. Сигурен съм, че ако гръмне светът, последният жив ще е българин (смее се). Той да се оправи, а какво прави другият, не е негов проблем. Остави фасовете и парите в плик. По-страшното е, че именно в мисленето е причината. В България няма никакво дългосрочно мислене. Всеки мисли за своята далавера, за днешния ден. Това е много жалко, защото и България - като страна, и българите - като хора, имат много качества именно да се позиционират завинаги на световната карта и целият свят да ги помни с добро. - Всеки, който чете и се интересува, разбира, че след 20-30 години ще има глад на този свят. Просто няма да имаме ресурси да храним над 10 милиарда хора с качествени продукти. Българите може би не осъзнават, че притежават най-плодородните земи в Европа - никъде другаде я няма тази уникална комбинация между почва, слънце и вода. Затова трябва спешно да преосмислим нашия модел на земеделие. Престъпление е, че използваме това богатство само за зърно и слънчоглед. Холандия например изнася всяка година около 100 милиарда евро земеделски продукти. При положение че целият БВП на България е само 50 милиарда! Имайте предвид, че Холандия е 3 пъти по-малка от България и с толкова много градове, пътища и индустриални зони почти няма свободни площи за земеделие. Всичко се постига с високи технологии. Вадят над 80 кг домати от 1 квадратен метър например. Не искам да кажа, че трябва да следваме холандския модел, по-скоро трябва да намерим баланс между българските традиции и новите технологии от Запада. Само когато се организираме като хората, БВП на България може да стане 3 или 4 пъти повече, отколкото е днес. Не зная дали въобще хората разбират размера на тези пропуснати ползи. Друга подобна сфера е фармацията. Европа е пред огромен проблем, защото последните 20 години световното производството на 80% от лекарствата е преместено в Китай. Изведнъж Европа разбира, че ако Китай затвори границите, целият свят започва да умира. Сега търсят къде в Европа отново да създадат нов център за производството на лекарства. Имаме голяма традиция в тази сфера и без това няма страна на света с такова наличие на лечебни билки, които ги използват не само в хомеопатията, но и в редовната медицина. Едно е сигурно - хората стават все по-кекави и болни. България трябва само да заеме позицията си като градината и аптеката на Европа и целият свят ще говори за нас с уважение. Не е толкова трудно, но всичко изисква дългосрочно мислене. А за самите българи. Те имат силен математически ген. Всички иновативни предприятия се нуждаят именно от това. IT, биохимия, разработка на сложни инженерни решения. Примери има много. България е идеално място за фирми във високотехнологични сфери, но има много задачи пред българските университети, да стиковат работата с тези потенциални работодатели. Всичко е въпрос на воля и малко акъл. - Няма народ, който е толкова свързан със земята си. Пътувал съм много и имам наблюдение. Факт е. Факт е обаче и друго - най-голямото престъпление срещу този народ бе да го местят от селата в големия град. Много проблеми в обществото се дължат на този прекъснат корен. А причината много от моите каузи да са свързани с природата е просто защото природата и природните ресурси са най-големият актив на България. Друго нямаме. Господ ви е дал да раждате поколение след поколение от най-умните деца и ви подарил най-хубавата част на Европа. Оттам нататък вие сте на ход! - Ние живеем по български, с три поколения под един покрив. И всичко това се случва в мир, спокойствие и разбирателство, да не повярваш! А възпитанието на децата зависи до голяма степен от взаимоотношенията между баща им и майка им или от хармонията в семейството. Майката на моите деца, съпругата ми - освен всичко останало, е най-добрият ми приятел. Нашите идеали и ценности на 99% се покриват. Няма холандски или български, нито китайски или руски. Човеците на този свят навсякъде са едни и същи като дух.    - Мисля, че тя намери нейна кауза. Занимава се с образование и твърдя, че има най-добрата детска градина в София. Но от време на време възниква спорът дали \"другите\" заслужават нашата енергия. Вярно е, че 80% от времето и парите ни отиват за проекти с благотворителен характер или проекти, които на 31 декември ги приключваме нула на нула, както се казва. Но съм с дълбокото уверение, че за мен и моето семейство винаги ще има. И без това с годините материалните мечти стават все по-малки. На децата не са им нужни тухли, не са им нужни 5, 6, 7 апартамента в София. На нашите деца им е нужно едно по-щастливо и по справедливо общество.  - Водим децата на много забележителни места извън България. От Рим до Ерусалим, от Амстердам до Хонконг. Да попиват историята и сами да се вдъхновяват и истински да повярват, че \"the sky is the limit\", стига да имаш мечта и готовност да дадеш всичко от себе си да постигнеш идеалите си. Намираме време, да. Но аз лично имам моя храм. Резерват \"Шаварите\" се казва. Последната влажна зона в Западна България, на около 50 км от София. Там аз лично се чувствам най-добре и 99% от моите мисли и идеи се раждат там. - Отново се връщаме на българите и земята им. Подобно нещо е с децата и природата. В днешно време гледаме децата като плъхове в лабораториум. С кого да се срещнат в апартамент на 6-и етаж? С кого да играят, с кого да мерят силите си, как да разберат, че заедно можеш да свършиш много повече работа, отколкото самичък? Само за един ден на \"Шаварите\" децата учат много, макар и по-голямата част подсъзнателно. Основното нещо, което едно дете трябва да научи, е уважение към средата, в която живее, да се погрижи за нея и да я предаде напред една идея по-добре, отколкото я е заварил. То трябва да знае, че трябва да гради, а не да руши. - Говориш за \"Свободните\", така ли? - Може би не е съвсем точно, че съм се опитал да увличам хора след мен. Това не беше идеята на \"Свободните\". Преди 2 години тръгнах на една обиколка из страната, за да търся тези хора, които са в състояние да променят България завинаги. Това са хора с каузи, успешни истински предприемачи, художници, местни активисти. Просто исках да пиша за тях, народът да знае, че все пак тези хора съществуват в България. Установих, че има страшно много идеи, страшно много интелект и страшно много енергия все още в България. В сайта на \"Свободните\" съм публикувал интервюта с няколко от тях, после лансирах онлайн кампания гражданите сами да посочат такива. Пак ще повторя - изключително изумен съм от факта, че живеем в страната на чудесата. В добрия смисъл на думата. А пък в крайна сметка нищо не правим. Водим всички класации в Европа - само отзад-напред. А интересното е, че хората с идеите и енергията ги има. Въпросът е, че системата ги е осакатила. Загубиха вярата, че могат да разчитат на другия. Загубиха вярата, че ако им бъде дадено доверието от народа, биха имали реален шанс и реални възможности да променят страната за добро завинаги. Всички сега се свиха до минимум. Гледат да оцеляват и да вършат добри дела на квадратния сантиметър, както се казва на холандски. Никой вече няма смелост да мисли нашироко. - Идеята не е моя. По-скоро я доразвих малко и заявих, че ще помогна да популяризираме идеята. Концепцията е на един забележителен човек от Варна - Арман Саркисян се казва. Той от години работи по плаващи във водата изкуствени рифове. Идеята е, че водата в Черно море е изключително \"плодородна\". Не от неработещите пречиствателни станции в Слънчев бряг, а от притока на хранителните вещества от реките, които се вливат в морето. Черно море далеч не е толкова мръсно, както мислят хората. По-същественият проблем, който съществува в океаните, наличието на тежки метали, го няма в Черно море. Заради мъртвата зона под 150 метъра тежките метали изчезват от екосистемата. Те просто се утаяват. Проблемът в Черно море е просто че животът няма къде да се закачи. Няма острови, няма рифове. Поставяйки именно такива, отникъде за нула време се появяват миди, водорасли, скариди и други организми. След тях се появяват рибите и в рамките на 2-3 години се сформира цяла нова екосистема, от която може да черпи, без да вложи нищо в нея. Без майтап, Черно море може да се превърне в най-големия рибарник на света, а същевременно тази \"интервенция\" от човека ще увеличи до N-та степен биоразнообразието и въобще количеството \"живот\" в това море, към което в момента гледаме като \"загубена кауза\". - Свободата. Защото се надявам през моя живот да видя тази красива България истински свободна. Но също знам, че това е много трудно упражнение за нас - или за вас по-скоро. Позволи ми да повтарям една моя мисъл, която вече е публикувана в българско списание: \"Свободата е като любовта. Милиони книги са написани, всяка втора песен говори за нея, но те не могат да те накарат да се влюбиш. И ако не си бил истински влюбен през живота си, всички тези милиони песни, филми и книги не могат да ти дадат дори бледа представа за самото усещане. Така е и със свободата...\"", "date": "2019.07.26", "title": " Патрик Смитьойс:  И да гръмне светът, последният жив ще е българин"}
{"url": "https://duma.bg/izobretatelyat-na-flayborda-padna-v-moreto-n196658", "text": "Френският изобретател Франки Запата не успя в опита си да прелети над Ламанша от Франция до Великобритания с конструиран от него флайборд и падна в морето. 40-годишният авантюрист беше изваден от спасителен екип. Бившият шампион по джет ски излетя успешно от Сангат в северната част на Франция, но след това не можа да се задържи над Ламанша по време на сложна операция по зареждане с гориво на флайборда по средата на трасето си.", "date": "2019.07.26", "title": "Изобретателят на флайборда падна в морето"}
{"url": "https://duma.bg/rabotata-prez-otpuskarskiya-sezon-e-polezna-n196659", "text": "Работата по време на лятната ваканция носи много повече предимства, отколкото недостатъци, твърдят психолози, интервюирани от РИА Новости. Според експертите през отпускарския сезон контролът е намален, работният график се променя, повече часове се освобождават за хоби и забавления, а слънцето навън подобрява настроението. \"През лятото е добре да ходим на работа. Служителите излизат в отпуск, а ние с благодарност се отнасяме към онези, които остават на служба. И мнозина са разбрали, че е по-добре да се натовариш максимално и да почиваш извън сезона, когато цените са по-ниски\", смята психологът Олга Маховская. Според нея работата в разгара на лятната ваканция и почивката извън нея е добър вариант за интроверти, защото през горещите месеци в офисите има по-малко служители, а по курортите след това не е толкова пренаселено. В същото време, подчерта експертката, работодателите не трябва да очакват служителите да имат свръхпрофесионални импулси и успех през летните жеги, защото в топлината - като правило, е трудно да се концентрираме. Психологът Иля Шабшин, от своя страна, твърди, че ако не отидете на почивка през лятото, това е добра възможност да направите любимото си нещо, да намерите ново хоби или да опознаете родния си град. Трябва да се помни, че през отпускарския сезон е необходимо да се намали професионалното натоварване, в противен случай има рискове от емоционално прегаряне. \"Ако по някакви убедителни причини човек не може да организира лятната си ваканция под формата на отпуск, определено трябва да намали натовареността си, да се доближи до природата и да промени всекидневния си график поне малко... Това е важна човешка нужда за положителни емоции и новости, и, разбира се, не е необходимо да заминете на Бали или Малдивите. Докато сте в града, идете на концерт, изложба, филмова премиера или модно ревю\", съветва специалистът.", "date": "2019.07.26", "title": "Работата през отпускарския сезон е полезна"}
{"url": "https://duma.bg/voleybolistite-biha-sarbiya-n196650", "text": "Мъжкият ни национален отбор по волейбол спечели първата контрола със Сърбия в Белград. Възпитаниците на Силвано Пранди се справиха с 3:2 гейма (23, -23, -21, 21, 22). Срещата продължи над 2,30 часа. Нашите изоставаха с 1:2, но изравниха и след това взеха петата част, която се игра до 25 т. Топреализатор стана Цветан Соколов с 19 т. в първите 3 гейма. Впоследствие той отстъпи мястото си на Венелин Кадънков, който заби 7 т. Светослав Гоцев също направи силен мач и приключи с 14 т. (6 блока). Още двама играчи преминаха границата от 10 точки - братята посрещачи Розалин Пенчев (11) и Николай Пенчев (10). За домакините Неманя Петрич завърши с 14 т., а Урош Ковачевич с 12. Снощи двата тима изиграха и втората контрола. Тези проверки са част от подготовката на \"лъвовете\" за олимпийската квалификация във Варна (9-11 август).", "date": "2019.07.26", "title": "Волейболистите биха Сърбия"}
{"url": "https://duma.bg/epitropov-podobri-emblematichen-rekord-n196651", "text": "Любомир Епитропов направи силна атака на олимпийски норматив \"А\", подобрявайки на Световното първенство в Южна Корея един от емблематичните национални рекорди в мъжкото ни плуване. 20-годишният търновец спря хронометрите на 200 м бруст на 2:11,78 минути и завърши 25-и в предварителните серии. Епитропов коригира националния рекорд на Михаил Александров от 2:11,94 минути, постигнат на Олимпиадата в Пекин на 12 август 2008 г. Състезателят на Николай Вакареев и Вихрен Сандански го постигна от 7 коридор на трета от шестте серии при заявено време 2:13,86 минути, което бе най-доброто му лично постижение. Олимпийският норматив е 2:10,35 мин. \"Плуването ми се получи, поизпуснах третите 50 метра с около 5-6 десети, но имайки предвид часовата разлика, умората и голямата жега и влажност тук, сме доволни. Беше и голямо изпитание да се събера, след така да кажем не силното начало, от което всъщност съм по-доволен\", сподели пред bgswim.com Епитропов. Най-бърз в сериите беше Матю Уилсън (Авл) с 2:07,29.", "date": "2019.07.26", "title": "Епитропов подобри емблематичен рекорд"}
{"url": "https://duma.bg/gorna-oryahovitsa-ima-arka-na-grabezha-za-322-000-leva-n196692", "text": "Като \"Арка на грабежа\" определиха социалистите от Горна Оряховица съоръжение, глътнало на данъкоплатците 322 хил. лв. Става въпрос за оградата и арката на входа на парк \"Детски кът\" в града. На сесията на общинския съвет Огнян Стоянов от БСП сигнализира, че кметът е заложил в капиталовата програма за 2019 г. обект, който е завършен още през май 2018 г. Само тази година за арката са изхарчени 322 хил. лв., въпреки че тя би трябвало да е готова още миналата. Стоянов попита за какво са изхарчени средствата, получени от приватизация на общински обекти като сладкарница \"Орфей\", бившото заведение \"Кариба\", ГУМ и др. \"Вместо Общината да концентрира усилия и средства в подобряването на инфраструктурата, с тях се правят скъпи нефункционални обекти. С тези пари можеше да се изградят 5 км тротоари на ширина 2 м. Нима майките в Горна Оряховица заслужват да си чупят количките в разбитите ни тротоари и да се чудят откъде да минават, за да не предизвикват и ПТП\", възмути се Стоянов. Наричам този обект \"Арка на грабежа\", защото е показателен как се разхищават средствата в нашата община, обяви председателят на БСП. ", "date": "2019.07.26", "title": "Горна Оряховица има \"Арка на грабежа\" за 322 000 лева "}
{"url": "https://duma.bg/gledayte-n196649", "text": "Футбол по Нова спорт 18.30 Дунав - Царско село по Диема спорт 21.00 Монтана - Нефтохимик по Макс спорт 4 5.00 Лос Анджелис ФК - Атланта Юнайтед по Диема спорт 2 Формула 1 12.00 и 16.00 Гран при на Германия (тренировки) по Евроспорт 1 Колоездене 14.35 Обиколка на Франция (XIX етап) по Евроспорт 2 Снукър 10.55 Рига \"Мастърс\" по Макс спорт 1 Тенис 12.30 Турнир в Хамбург (мъже) по Макс спорт 2 11.30 Турнир в Гщаад (мъже) Утре по Диема спорт 18.45 Черно море - Етър 21.00 Арда - Берое по БНТ 3 ЕП юноши до 19 г. (финал) 19.20 Португалия - Испания по Макс спорт 4 3.00 Монреал Импакт - Филаделфия Юниън 5.50 Портланд Тимбърс - ЛА Галакси по Диема спорт 2 16.00 Гран при на Германия (квалификация) по Евроспорт 1 14.25 Обиколка на Франция (XX етап) 23.00 \"24 часа на Спа\" по Евроспорт 2 10.55 Рига \"Мастърс\" 20.00 Лятна ГП верига в Хинтерцартен по Макс спорт 1 14.30 Турнир в Хамбург (мъже) по Макс спорт 2 12.00 Турнир в Гщаад (мъже) В неделя по Диема спорт 18.45 Ботев Вр - Локо Пд 21.00 Славия - ЦСКА-Сф по БНТ 3 15.10 и 18.10 Гран при на Чехия по Диема спорт 2 16.10 Гран при на Германия по Евроспорт 1 12.50 \"24 часа на Спа\" 18.55 Обиколка на Франция (XXI етап) по Евроспорт 2 20.25 Рига \"Мастърс\" по Макс спорт 1 13.00 Турнир в Хамбург (мъже) по Макс спорт 2 12.30 Турнир в Гщаад (мъже)", "date": "2019.07.26", "title": "Гледайте"}
{"url": "https://duma.bg/44-art-fotografii-na-gencho-petkov-i-nikifor-todorov-v-gabrovo-n196638", "text": "Обща изложба \"Възприятия\" - живопис и фотография на Мариета Конова и Монна Конова, и \"44 арт фотографии\" на Генчо Петков и Никифор Тодоров показва ХГ \"Христо Цокев\" в Габрово, (ул. \"Св. св. Кирил и Методий\" 10).   Мариета Конова представя най-новите си живописни творби, създадени през 2019 г. Портретите са част от цикъла \"Хронология на срещите\", по който работи повече от 10 г. Лицата са на хора, които среща по време на двумесечен престой и творческа работа в ателиетата на Cite internationale des arts в Париж.  Генчо Петков и Никифор Тодоров показват 44 свои творби, които са награждавани на международните фотографски салони, провеждани под патронажа на Световната федерация за фотографско изкуство - ФИАП. Благодарение на тези снимки през т.г. Петков стана \"екселенц\" на ФИАП, а Тодоров \"артист\" на същата организация. Генчо Петков пояснява: \"Селекцията беше много трудна. Единственото общо между тези снимки е, че са приемани и награждавани. Тоест минали са цедката на различни журита в над 20 страни.\" Той показва предимно голо тяло, пейзажи, както и различни експерименти. Тодоров се представя основно с пейзажи, улична фотография и портрети. През юли ХГ \"Христо Цокев\" поставя за акцент на месеца картината \"Бели мрежи\" на именития живописец Едмонд Демирджиян (1951-2009). Изборът на картина не е случаен, тъй като на 23 юли се навършват десет години, откакто художникът напусна този свят. ", "date": "2019.07.26", "title": "44 арт фотографии на Генчо Петков и Никифор Тодоров в Габрово"}
{"url": "https://duma.bg/pateshestviyata-na-kino-zapochvat-na-1-avgust-n196637", "text": "\"Кино за пътешественици\" започва за поредна година през август в София. От 1 до 15 август всяка вечер в салоните на Културен център \"Г8\" и \"Евро синема\" ще се прожектират филми за далечни и непознати територии, обичани и бленувани дестинации, кътчета от света, по които стъпват само най-смелите пътешественици. Първото пътуване ще е из безкрайната пустош и смразяващите ледници на Патагония с премиерата на \"Огнена земя: земя на патагонците\". Двамата братя Хоакин и Хулиан тръгват на юг и все на юг, за да стигнат до Патагония и архипелага Огнена земя: от най-южния град на света - Ушуая, през ледника Перито Морено, чак до остров Естадос, където сезоните се сменят по няколко пъти на ден, хората съжителстват с пингвините, а суровата пустош е като лунен пейзаж. Преди прожекцията на \"Огнена земя: земя на патагонците\" на 1 август Здравко Григоров и Ангел Хаджийски ще споделят за тяхното пътешествие из Южна Америка. Ден по-късно Валентин Валентинов ще разкаже за своите преживявания в Боливия, а зрителите ще могат да видят филма \"Уара: път към звездите\". Влакът Уара Уара дел Сур е важна транспортна връзка в Андите. Прекосява почти цяла Боливия, като тръгва от аржентинската граница, върви по южния хребет на планината, минава през високопланински плата и градове и стига до Уюни и Оруро, където на 3700 м надморска височина земята среща небето във водното огледало на соленото езеро Салар де Уюни. Един ден французинът Жоел се мята на влака и тръгва по пътя към звездите, за да се гмурне в традициите, културата и музиката на Андите. В рамките на \"Кино за пътешественици\" ще се състои и представяне на книгата \"Поздрави от синята палатка\" на Петя Кокудева (изд. \"Жанет 45\"). От Скандинавия, Прибалтика и Русия през Азия и Нова Зеландия до Африка и САЩ - тези пътешествия ще ни отведат в домовете на велики писатели и на обикновени хора. Ще ни разкажат за богове с плетени шапки и за страховити затвори, за хумористични републики и свободни слонове, за пустинни дяволи и далечни ледници. Събитието ще приключи на 15 август с презентацията за остров Сокотра на Теодора Иванова и прожекцията на \"Йемен: непознатата земя\". \"Кино за пътешественици\" ще покаже 28 заглавия, заснети из различни краища на света. Зрителите ще пътешестват както из любими дестинации като Неапол, Танжер, Мумбай и Маракеш, така и из труднодостъпни места като джунглата на Амазонка и ледените води на Антарктида, сред населените с редки животни африкански резервати и смразяващите върхове на най-високите планини на всеки от континентите. ", "date": "2019.07.26", "title": "Пътешествията на кино започват на 1 август"}
{"url": "https://duma.bg/filmi-s-nagradi-ot-kan-v-tretoto-izdanie-na-sff-v-lovech-n196636", "text": "И през 2019 г. \"Арт фест/София филм фест\" включва Ловеч като една от важните дестинации, в които се случва \"СФФ на път\". Прожекциите се реализират в кино \"Космос\" в града в партньорство с община Ловеч и с подкрепата на веригата киносалони \"Europa Cinemas\", научи ДУМА от Светлана Дамянова от \"Арт фест\". Програмата започва на 26 юли в 18 ч. с филма, който спечели \"Златна палма\" от Кан'18 - \"Джебчии\" на Хирокадзу Корееда. В събота - 27 юли, от 18 ч. е прожекцията на \"Капернаум\" на ливанската режисьорка Надин Лабаки, носител на наградата на журито от Кан'18, номиниран за най-добър чуждоезичен филм за \"Оскар\" и \"Златен глобус\". Една от важните творби с подписа на Вим Вендерс е \"Всичко ще бъде наред\" - ще бъде излъчен от 18 ч. на 28 юли.  Понеделник е денят на прочутия ирански режисьор Джафар Панахи за публиката на третото издание на \"София филм фест в Ловеч\" - новата му творба \"Три лица\", удостоена с наградата за най-добър сценарий в Кан'18, ще бъде показана от 18 ч. на 29 юли. Във вторник, 30 юли, от 18 ч. ще бъде представен един шедьовър - \"Солта на земята\" на Вим Вендерс и Жоао Рибейро Салгадо, с номинация за \"Оскар\" за документален филм, със специална награда на журито и с наградата на Екуменическото жури в програмата \"Особен поглед\" на Кан'14.  Акцент ще бъде и новият филм на Аличе Рорвахер \"Щастливият Лазаро\", с награда за най-добър сценарий от Кан'18, и още десетки отличия в цял свят. Той може да бъде видян в Ловеч на 31 юли от 18 ч. Специалната предпремиерна прожекция на едно от най-новите български заглавия \"Ирина\" - пълнометражен дебют на режисьорката Надежда Косева, ще закрие третото издание на \"СФФ в Ловеч\" на 1 август в 18 ч. Специален гост ще бъде авторката на филма Надежда Косева, която ще разговаря с публиката след края на прожекцията. Билетите за всеки филм от фестивалната програма са на стойност 6 лева, намалението за ученици, студенти и пенсионери е 5 лева, а билет за всички прожекции е 35 лева.", "date": "2019.07.26", "title": "  Филми с награди от Кан в третото издание на СФФ в Ловеч"}
{"url": "https://duma.bg/izbrano-ot-rumen-zhekov-v-natsionalnata-galeriya-n196640", "text": "Изложбата на Румен Жеков в Националната галерия е четвърта поред от започналата през 2018 г. програма под наслов \"Българските художници днес\". \"Избрано\" обхваща широк диапазон от творчеството на автора и представя едни от най-значимите му произведения. Селектирани са творби от Националната галерия, ГХГ Пловдив и частни колекции. Изложбата е подредена на базата на акценти и контрапункти и разкрива различни посоки в неговото развитие - от дипломната работа на художника \"Дворът на психиатричната клиника на бул. Руски 6\" (1988), през серии и цикли като \"Нощни интериори\" (1988-1989) и \"Белези и сенки\" (2005-2006) до последната му серия \"Безсъници\" (2017-2018), една част от която той показва за първи път в София.  Румен Жеков търси вдъхновение от скритото послание на линиите и символите. В картините му откриваме голяма доза сетивност и осмислена и знаково изведена образност. Живописта му е премерена и овладяна като пластичен език. Картините му комуникират с езика на сенките, отраженията и сложните лабиринти на неговата фантазия. Художникът бързо преминава през фигуративното в най-ранните си работи - \"Нощта е безкрайна\" (1988), \"Порта в нощта\" (1989), за да достигне до деликатни и изведени до знаковост  композиции като \"Фрагменти\" (2004), \"Безсъници - зора\" (2017), в които минимализмът е водещ артистичен избор. Изложбата продължава до 29 септември в Двореца, пл. \"Княз Александър I\". ", "date": "2019.07.26", "title": "\"Избрано\" от Румен Жеков в Националната галерия "}
{"url": "https://duma.bg/hepatitat-za-koyto-mozhe-i-da-ne-znaem-n196644", "text": "Вирусът на хепатит Ц не е известен на медицината до 1989 г. Затова дотогава кръвните продукти не са били проверявани за наличието на вируса, не са вземани и мерки за дезинфекция срещу него. Ако преди това е имало заразени, то нито те, нито лекарите им знаели за това. Днес медицинската статистика е категорична: хепатит Ц е седмата по масовост причина за смърт в света и първата за развитие на рак на черния дроб. Смъртността, свързана с хепатит Ц, е 8.05 случая на 100 000 души население.   Срещу хепатит Ц няма ваксина. Затова е прeпоръчително да не се ползват чужди самобръсначки, четки за зъби, прибори за маникюр, игли за инжектиране на наркотици. Често заболяването протича без симптоми дори до 30 години. Тези, които развият хронична форма на заболяването, може да усещат умора, намален апетит, жълто оцветяване на кожата и очите (жълтеница), урината им да стане с тъмен цвят, кожата да сърби, натрупване на течности в корема (асцит), депресия и смяна на настроенията, объркване, сънливост и неясен говор, (чернодробна енцефалопатия), може да се образуват \"съдови звезди\" по кожата (представляват разширени подкожни капиляри) или лесно да се образуват \"синини\" по кожата при нараняване, както и симптоми, подобни на тези на грип, обясняват от Mayo Clinic.  Когато се появят първите симптоми, пациентите вече са развили тежки усложнения, най-честото от които е чернодробната цироза. При 74% от тях болестта засяга не само черния дроб, но и метаболитната, сърдечносъдовата, неврологичната и дерматологична, бъбречна и др. системи.  Хората, претърпели кръвопреливане преди средата на 90-те години на ХХ в. (след този период е въведен чувствителен кръвен тест за установяване вируса на хепатит Ц – HCV).  Хората, които ползват инжекционни наркотици, в това число и затворници (до 80% от новите „потребители” на такава дрога, в рамките на 6 до 12 месеца се заразяват). Лекари, сестри и друг медицински персонал, които работят със заразени. Пациенти на хемодиализа (заразяването може да стане от недобре почистено оборудване) Хората с татуировки или пиърсинг В редки случаи (около 3-6%) вирусът се предава от майка на дете, както и по сексуален път при мъже, които правят секс с мъже. по официални данни около 77 хил. са болните от хепатит Ц, но 90% от тях (около 69 хил. души) не подозират, че са заразени. Към тях е адресирана кампания за безплатно изследване.  От 2017 г. достъп до най-модерното в света лечение на хепатит Ц имат и всички български пациенти, а над 98% от тях са излекувани напълно. \"Лечението им струва над 100 млн. лв., но благодарение на отстъпките към НЗОК тази сума реално е под 50 млн. лв. През 2018 г. се лекуват 1200 души, което струва на НЗОК 30 вместо 72 млн. лв., обяснява д-р Елена Тотева от  НЗОК. От всички лекувани само на 22 души се налага повторно лечение. От 15 май 2019 г. НЗОК реимбурсира още един пангенотипен медикамент, който е предназначен специално за пациенти, които не са се повлияли от друго лечение.  е, че хепатит Ц се диагностицира два пъти по-рядко от средното за Европа. Според някои български медици причината е, че изследването за HCV не е включено в годишните профилактични прегледи и изследвания, които се поемат от НЗОК. Тя не покрива масовото изследване за болести на черния  дроб, с изключение на един чернодробен ензим. В момента изследването е платено и струва около 15-20 лв. От друга страна целогодишно неправителствени и пациентски организации провеждат различни кампании за безплатно изследване за вируса на хепатит Ц.  прие глобална стратегия за достигане на 90% диагностика на хепатит С, 80% излекуване и 65% намаляване на смъртността, причинена от болестта, до 2030 година. За да се доближи България до тези цели, необходимо е да бъдат лекувани годишно 5000 пациенти с хепатит Ц. Към момента се лекуват около 1200.  В края на 2018 г. МЗ обяви, че до началото на март 2019 г. ще има готов Национален план за превенция и контрол на вирусните хепатити 2019-2023 г. По-късно министър Кирил Ананиев удължи срока за изработване на плана до края на юли 2019 г. В проекта за национална програма за вирусните хепатити гастроентеролози и пациентски организации предлагат за рисковата група от 39 до 64 г., изследването за хепатит Ц да се включи в пълната кръвна картина, която се прави на всеки 5 години като част от профилактичните прегледи. Цената на един тест е 9.50 лв. (по цена на НЗОК). Това прави 220 хил. души на година и би струвало на здравната каса 2,090 млн. лв. Разходите, свързани с откриването на тези приблизително 2500-3000 пациенти на година, ще бъдат компенсирани от средствата, които НЗОК ще спести от лечение на усложненията. е мотото на кампанията за безплатно изследване на хората от 34 до 69 г. на УМБАЛ „Св. Иван Рилски”, която ще продължи до края на август 2019 г. Изследванията ще се правят в Централната клинична лаборатория на болницата всеки работен ден между 8 и 14 часа. Хората с положителен резултат ще бъдат веднага пренасочени към Клиниката по гастроентерология, където ще получат безплатна консултация и ще бъде изготвен индивидуален план за лечение. От 29 юли до края на август безплатни изследвания ще се извършват и в МБАЛ „Св. София“ всеки работен ден от 8 до 13 ч. в ДКЦ „Св. София“ на бул. „България“ 104 и в ДКЦ „Св. София“-Люлин на бул. “Царица Йоана“ 65. Натали Кол – диагностицирана през 2008 г., дълго след като е спряла хероина.  Памела Андерсън – смята се, че се е заразила от ползването на обща игла с  бившия й съпруг Томи Лий при татуировки. Фронтменът на Аеросмит Стивън Тайлър. Вокалистът на Ред Хот Чили Пепърс Антъни Кийдис смята, че се е инфектирал при интравенозна употреба на наркотици. „Последният самурай” – актьорът Кен Уатанбе е един от заразените при кръвопреливане по време на лечението му от левкемия (1990 г.), но е диагностициран и започва лечение през 2005 г.", "date": "2019.07.26", "title": "Хепатитът, за който може и да не знаем"}
{"url": "https://duma.bg/izvestni-tvorbi-na-galiley-simeonov-po-sluchay-90-godishninata-mu-pokazvat-v-zala-akademiya-n196639", "text": "Изложбата представя значителна част от творчеството на художника Галилей Симеонов и дългогодишен преподавател в специалност графика на Националната художествена академия. Изложбата, която продължава до 30 юли в галерия \"Академия\", ул. \"Шипка\" 1, е инициирана и организирана от Диана и Емил Дойнови, с подкрепата на фондация \"Доцент Борислав Великов - Монтана\".  Сред представените творби са едни от най-известните произведения на художника, посветени на важни исторически събития и личности, както и графики и рисунки, вдъхновени от тежкия труд на българския селянин и красотата на българската природа. Галилей Симеонов, известен и с името си Никола Цветин, е роден на 22 юни 1929 г. в с. Гаврил Геново, област Монтана. Завършва гимназия в Берковица, където учи с Йордан Радичков, после - специалност илюстрация в Художествената академия при проф. Илия Бешков. Работи в областта на графиката. Участва в общи художествени изложби в страната и в представителни изложби на българското изкуство в чужбина. Член е на Съюза на българските художници. През 1990 г. проф. Галилей Симеонов се завръща към своите корени, земята и родното село, където обгърнат от красотата на природата, продължава да твори и създава своето пълно с живот изкуство.", "date": "2019.07.26", "title": "Известни творби на Галилей Симеонов по случай 90-годишнината му показват в зала \"Академия\""}
{"url": "https://duma.bg/monika-pisarova-mopi-vsyako-naucheno-umenie-e-uspeh-n196643", "text": "Моника Писарова-МОПИ завършва \"Рекламна графика\" в НГПИ \"Св. Лука\". Има бакалавърска степен по \"Приложна графика\" в НБУ и магистърска по \"Плакат и визуална комуникация\" в НХА. От 2008-а работи в сферата на дизайна, а от края на 2009-а - и на илюстрацията и книгоиздаването. През 2016 г. се включва в създаването на Kontur Creative, където с екипа на студиото за дизайн, предпечат и илюстрация развихрят безграничния си творчески потенциал. - Това бе специалността, която записах в гимназията... Може да се каже, че тогава бе взето решението да стана графичен дизайнер. - Ха-ха... Предполагам, се има предвид как с по-прости думи да опиша професията си... Визуализирам графично идея или даден продукт (книга, опаковка, бранд и др.). - Графичният дизайн сам по себе си е предизвикателство. Да съумееш да изведеш най-същественото, да го визуализираш и презентираш на широк кръг от хора, които да го разберат, не е лесно. - Всеки завършен проект е успех. Всяко ново научено умение също. Все още има какво да покажа и какво ново да науча, така че \"големият успех\" ме чака някъде там напред. - Изключително много се радвам, че с колегите успяхме да изградим име и че хората харесват работата ни! Приемам такива комплименти с широка усмивка и гордо вдигната глава, защото смятам, че с работата, която показваме, сме ги заслужили, и се надявам, че и занапред ще продължаваме в същия дух. - За да се направи корица, която да отразява същността на книгата, не стига само да се прочете анотацията и няколко ревюта. Затова и с колегите четем книгите, за да вникнем по-дълбоко в сюжета и да извадим онези малки детайли, които правят корицата въздействаща. - Старая се да не мисля за това прекалено много, за да не повлияе зле на творческия ми процес. - Романите на Харуки Мураками заради кориците на Vintage. - Време! Често клиентите оставят дизайна за последния момент, но дизайн не се създава с магическа пръчка... - Съобразяваме се с издателския план на клиента, но, както вече споменах, нужно е време. Може да стане за ден, след като книгата е прочетена, друг път е необходима седмица. Зависи от книгата, визуалната стилистика на изграждане на корицата... - Не бих могла да избера една, с която да се гордея най-много, защото във всяка има частица от мен. - Ха-ха-ха... Това би било доста дълго описание. Ще се опитам да го опиша във вид на груб план: среща с клиента -> проучване -> първоначални проекти и съгласуване -> същинска работа -> презентация пред клиента. - Нямам предпочитания откъм гражданство. Искам да работя с хора, които ценят възможностите и работата ми. - В повечето случаи е комбинация от двете. - Да си призная напоследък най-голямо удоволствие ми доставя да работя по личните си проекти, които от време на време ми хрумват, докато съм у дома или на път. - Богата обща култура, умения, око за детайл, упоритост и здрави нерви. - Има много художници, илюстратори и дизайнери, чието творчество харесвам и следя, но на челните места стоят Малика Фавър (Malika Favre) и Оли Мос (Olly Moss). - Минавали са ми такива мисли, но за момента нямам намерение да живея и работя в чужбина. - Да не оставям недовършена работа... или поне се опитвам. - Упоритостта и перфекционизмът ми са две от нещата, които харесвам в себе си. В някои случаи обаче точно те могат да са и недостатък, с който се налага да се боря.", "date": "2019.07.26", "title": "Моника Писарова-МОПИ:  Всяко научено умение е успех"}
{"url": "https://duma.bg/opera-na-varhovete-privlicha-melomani-na-belogradchishkite-skali-n196641", "text": "Четвъртият летен фестивал \"Опера на върховете\" - Белоградчишки скали, събира меломани от 20 юли до 4 август в Белоградчик. Този фестивал се роди по идея на акад. Пламен Карталов, директор на Софийската опера и балет. Според него Белоградчишките скали с удивителната си красота трябва да бъдат видени от туристи от цял свят, тъй като са признати като истинско чудо на природата и са един от стоте национални туристически обекта на България. По пътя към тях се минава през древната Белоградчишка крепост, построена още от времето на Римската империя. Тя е не само исторически паметник, но и синоним на национално мъжество, героизъм и стремеж за свобода на българите от този край. Акад. Карталов изтъква, че \"...българите имат силата и духа да се борят за своето достойнство и независимо място в европейския дом, да са горди и съизмерими в него с величието на историята и постиженията си. Още в нас, 225 души артисти на Софийската опера, звучи ехото на Алпите, където имахме дързостта, увереността и способността да представим България в Бавария и да привлечем  публика от целия свят. И това ми даде този тласък - да продължим напред по тези стъпки към върховете на оперното изкуство, към Белоградчик. Ето, успяхме с \"Пръстена\" на Вагнер, защо да не продължим да привличаме чуждестранна публика в България. Оттук дойде и наименованието \"Опера на върховете\".\"  Миналата година за събитието пристигнаха 60 почитатели на операта и балета от Полша, 2 автобуса с летуващи от круизни кораби по Дунава, фенове от Румъния, Македония, Сърбия и др., припомнят от операта. Жител от Ню Йорк за трети път посети фестивала. На силен интерес се радва фестивалната пещерна импресия в три части  \"Вагнер Магура, богове, великани, джуджета, валкюри\". Тази година фестивалът бе открит с премиерната постановка \"Кармина Бурана\" по музика на Карл Орф. Следващата вечер бе посветена отново на балета - с \"Дамата с камелиите\" по музика на Верди и Сергей Онсоф. На 26, 27 и 28 юли публиката ще може да посети оперите \"Трубадур\" от Верди, \"Кармен\" от Бизе и \"Турандот\" от Пучини. На 1, 2, 3 и 4 август гостите на фестивала ще гледат прочутия мюзикъл \"Мама миа\" - музика и текст Бени Андершон и Бьорн Улвеус. За жителите на Белоградчик този фестивал е необходим и за икономическото и културното съживяване на региона чрез развитието на културния туризъм с построяването на нови хотели и къщи за гости. Стотиците зрители и артистите, настанени хотелите и ползващи услугите в града, оживяват местната икономическа среда, подчертават организаторите на форума.", "date": "2019.07.26", "title": "\"Опера на върховете\" привлича меломани на Белоградчишките скали"}
{"url": "https://duma.bg/nabuko-otkriva-letniya-festival-na-baba-vida-n196642", "text": "Музикалният фестивал \"Летни вечери на операта и балета - Баба Вида 2019\", организиран от община Видин, ще се състои за трета поредна година от 2 до 4 август. За първи път на територията на крепостта ще бъдат представени грандиозни музикално-сценични продукции - до момента са били провеждани концерти и камерни и театрални спектакли. Специално за фестивала се изгражда сценичната конструкция и амфитеатрална трибуна за публиката с около 800 седящи места. В рамките на три дни и вечери Държавната опера в Стара Загора, заедно със своя партньор \"Симфониета - Видин\", ще представи разнообразна мултижанрова програма от атрактивни спектакли, както и безплатни представления за най-малките зрители, научи ДУМА от Сийка Лапачка, експерт ВО на Старозагорската опера. Официалното откриване на фестивала е на 2 август от 21 ч. с грандиозния спектакъл на \"Набуко\" от Верди, подготвен специално за форума. Спектакъла ще дирижира Ивайло Кринчев, режисьор е Огнян Драганов. Сценографията е на художника на Старозагорската опера Тодор Демеров. Дизайнер на костюмите на солистите е Денис Иванов. Диригент на хора - Младен Станев. Драгана Радакович от Сърбия ще изпълни ролята на Абигайл. В ролята на Набуко ще й партнира блестящият румънски баритон Йонуц Паску, познат от незабравимите си гостувания в Стара Загора в \"Набуко\" (заедно със световната оперна дива Мария Гулегина - \"Опера на стадиона 2018\"), \"Трубадур\" и в гала концерта на ФОБИ през 2016 г. Великолепните солисти на Старозагорската опера Ивайло Джуров, Офелия Христова и Милко Михайлов ще се представят в трите знакови роли на Захария, Фенена и Измаел. Върховният жрец ще бъде Евгений Арабаджиев, Абдало - Ивайло Йовчев, а Анна - Камелия Стойчева. Участват солисти, хор, камерен оркестър на ДО Стара Загора, оркестър на \"Симфониета - Видин\", представители на Прабългарската школа за оцеляване \"Бага-Тур\" и на трупата \"Канетикс\" - акробатика в небето. Най-дългият фестивален ден - 3 август, започва със специалния подарък за малчуганите на Видин. От 11 ч. в Крайдунавския парк ще може да гледат спектакъла за деца \"Музикално приключение\", който и ще бъде представен за първи път. Режисьорка е Росица Костова, асистент-режисьорка - Пенка Александрова. Участват Нина Димитрова, Нели Нечева, Теодор Петков, Никола Марулев и Трио \"Реверанс\". Съпровод на пиано - Светлана Денева. Входът е свободен. В залата на Общинския съвет на Видин на 3 август от 16 ч. ще се играе \"Процесът Мерилин Монро\" от Роланд Баумгартнер. Съобразявайки се с историята, заложена във фабулата, режисьорът Огнян Драганов избира за сцена на действието заседателната зала на Общинския съвет. Диригент ще бъде Андрия Павлич (Австрия), сценографията е на Тодор Демеров, адаптация костюми - Теодора Джамбазова. Участват солистите Нели Нечева, Тереза Бракалова, Теодор Петков, актьорите от ДКТ Стара Загора Янчо Иванов, Биляна Райнова, камерен оркестър на операта. Култовата танцова драма \"Нестинарка\" по музика на Марин Големинов ще бъде изпълнена на 3 август от 21 ч. на сцената на крепостта. Идеята да се възкреси в пълната й сценична версия и да се посвети на 90 години български балет и 110 години от рождението на гениалния Марин Големинов, е на Силвия Томова - художествен ръководител на балета на Старозагорската опера. Хореографката Олеся Пантикина поставя \"Нестинарка\" по оригиналната хореография на своята майка Маргарита Арнаудова. За огненото въздействие на творбата допринасят грандиозната сценография и костюми на Иван Токаджиев и Ана-Мария Токаджиева (по оригиналните идеи и костюми на Мария Трендафилова). В главните роли ще танцуват Анелия Димитрова (Демна), Ромина Славова (Струна), Фиорди Лоха (Найден), Станко Танев (Старецът) и Ивайло Янев (Кольо), солисти и кордебалет на операта.  \"Летни вечери на операта и балета\" ще завърши на 4 август от 21 ч. със спектакъла на операта-буфа \"Хубавата Елена\" от Офенбах - впечатляваща, провокативна и нетрадиционна постановка на популярното и обичано заглавие. Фалшивите новини от древността до наши дни са отправната точка на режисьора Славчо Николов в търсенето на различен поглед към класическото произведение. В ролята на Елена ще се превъплъти известната актриса и певица Антоанета Добрева-Нети. В ролята на Парис зрителите ще видят Николай Моцов, Милко Михайлов е Менелай, Георги Динев ще бъде Калхас. В ролите на Аякс 1 и Аякс 2 са актьорите от ДКТ Стара Загора Цвети Пеняшки и Янчо Иванов. Участват оркестър \"Симфониета - Видин\", солисти, камерен оркестър, хор, балет на ДО Стара Загора. Спектакъла ще дирижира Димитър Косев, сценографията е на Иван Токаджиев, адаптация на костюмите - Ана-Мария Токаджиева, консултант пластика Ромина Славова.", "date": "2019.07.26", "title": "\"Набуко\" открива Летния  фестивал на \"Баба Вида\""}
{"url": "https://duma.bg/petkovden-n196673", "text": "        ...Но аз не зная как ще понеса         чевръстата всеядност на кокошките...                            Петко Братинов Пред ничий поглед аз, освен пред Бога,  глава не сведох и не пропълзях. Защо ли оцеляхме с теб, свободни, когато другите умираха от страх?... Смъртта от бряг отвъден ще ни вика -  последно \"кукуригу\", пърхащи крила... Ще капе гняв безсилен по дръвника -  петльова кръв от нашите гърла. Предчувствам го - Петковден иде в здрача, петелът жертвен е близнакът на Пегас. Кокошките - поклоннички подскачат  да клъвнат от кръвчицата след нас. Кокошките ли?... Бог ще ги накаже  за тяхната чевръста и всеядна стръв. Те ще родят петле, което да разкаже  за нашата петльова честна кръв.                                                      ", "date": "2019.07.26", "title": "Петковден"}
{"url": "https://duma.bg/v-gratskata-dzhungla-n196645", "text": "- Чувал съм, че българите ходят на море в Катерини. - Да, ама на нас тук ни харесва повече. - Пелион е номер едно!, казва, вдигайки палец, собственикът на ресторанта, докато раздига чиниите, в които допреди малко е имало вкусно задушено заешко, зелени салати и безподобен домашен сиропиран сладкиш, който може да ви изправи за секунди на крака при хипогликемия.  \"Тенкю вери мач!\", ресторантьорът, съпругата му и един от сервитьорите ни изпращат до вратата, където ни поглъща шумът на цикадите, които са единствените смущаващи вечерното спокойствие в едно от най-посещаваните пелионски села - Цагарада. Полуостровът заедно със своя собствен полуостров Трикери оформя от изток големия Пагасетийски залив, в дъното на който се намира третото по големина пристанище на Гърция - Волос. Той предлага едно от най-уникалните съвместявания на планинска и морска почивка. Пелион е друга Гърция, каза една позната, посетила преди година разположеното северно от Цагарада село Хорефто, което има сравнително приличен по размери спрямо българските представи плаж. Така е. Но това се отнася предимно за източните му склонове - стръмни, разцепени от клисури и каньони, малко по-бедни на плажове, но за сметка на това изобилстващи от такава буйна растителност, влажни вътрешности на горите и рекички, че спокойно могат да претендират за титлата \"джунглата на Гърция\". Западният склон на Пелион е по-полегат, по бедност откъм зеленина прилича на останалата част от Гърция, но пък селата са наредени на или близо до брега, което е голямо предимство.  На изток селата, като Цагарада например, са разположени на няколкостотин метра надморска височина и достъпът до плажовете е възможен само с автомобил, който пъпли по тесните и стръмни пътища с двайсетина километра в час, докато стигнете до желаното място. Както плажът на Микро е перлата в короната на Южен Пелион, така Потистика е безспорният фаворит на източната част. Но ако ще почивате в някое от селата по на север, то Потистика с нейните огромни канари, сякаш паднали от небето досами брега, и приятната смес от ситни камъчета и пясък ще ви бъде неудобна за плажуване.  Цагарада предлага достъп до пет плажа в обсег от пет километра, които можете да достигнете за петнайсетина минути с автомобил. Пътят към всеки един от тях, макар и стръмен, с остри виражи, предлага красиви гледки към морето и клисурите в околността, в компанията на безчет хортензии с големината на топки за хандбал, провиснали през хорските огради. Белосаните къщи с каменни покриви са навсякъде и ако не са табелите, не можеш да разбереш къде свършва едното село и започва другото. Един от най-известните и посещавани е Милипотамос, който всъщност е поредица от три плажа. От обширен паркинг по бетонни стъпала се стига до първия, а за втория се минава през естествен отвор в една скала, който разделя пясъчната ивица. Плажовете, меко казано, не са големи, но в тази част на Гърция повечето от тях са такива и очарованието им се крие в уединеността и лекия дъх на \"дива\" романтика. Милипотамос има и трети плаж, до който се стига по други бетонни стъпала. Той е слабо посещаван, каменист, скалите навлизат и преграждат пътя на вълните, които се разбиват с грохот в тях. Морското дъно е каменисто и макар топлата вода и пенестите гриви на вълните да примамват - внимавайте и пазете краката си от наранявания. Освен това на седем-осем метра навътре дъното рязко пропада. Преди плажа има параклис, така че ако искате, минете първо оттам, преди да влезете във водата. Паленето на свещ може и да не е помогнало на много хора, но със сигурност не е навредило никому.  Любителите на вълните задължително трябва да посетят дори при лек ветрец известния Дамухари, до който може да се стигне и по пешеходна пътека от Цагарада, но при условие, че имате прасци на римски пехотинец. С автомобил не може да се стигне до самия плаж, последните няколкостотин метра са пеш, макар да има асфалт досами морето. За тези, които не разбират какво означава знакът \"Стоп\", към него има и табела на английски: \"Умните хора не стигат с колите си до плажа. За останалите е забранено.\" Плажът и едноименното селце станаха световноизвестни през 2008 г., когато на него са били заснети някои от сцените на популярния филм с Мерил Стрийп \"Мамма миа\". По-голямата част от лентата обаче е направена на близкия до Пелион остров Скиатос, до който може да стигнете с корабче от селището Платания, в дъното на полуострова. Дамухари има още едно заливче, което е много по-спокойно, особено като се разположите под сянката на таверната, която го обгражда от едната страна. Опитайте дорадо в тиган, за което е необходимо да имате... риба, тиган, зехтин, морска сол, подправки и седем минути търпение да се изпържи. Само 87 ккал на 100 грама. Нещо като бонбонки \"Тик-Так\" в света на рибите. \"Папа Неро\" и разположеният до него \"Агиос Йоанис\", макар и да дават простор, са чисто лишени от романтика, но пък си имат водорасли. Типични широки курортни плажове, които прекрасно пасват на разположените зад гърба им хотели на най-големия пелионски морски курорт \"Агиос Йоанис\". Впрочем, сравнен с българските му аналози, \"Агиос Йоанис\" би бил голям, колкото е най-малката пресечка на \"Слънчев бряг\", а думата хотел изглежда леко неуместна за три-четириетажните къщи, ако ги сравним с други курорти, където под хотел се разбира бетонна грамада със стотици легла. Съкровището на тази част от Пелион обаче е Факистра. Уединеният плаж е обявен за един от най-красивите \"скрити\" плажове. Пътят до него е още по-стръмен и на места разбит, паркинг няма и трябва да се спира където намерите. Преди да се спуснете до Факистра или след като се изкачите от нея, може да свърнете по пътека, която да ви отведе до друга местна забележителност - Скритото училище, което действително е било такова по време на турското робство.  Пътеката, която води надолу, е по-скоро за кози, отколкото за хора, макар че трябва да се даде дължимото на незнайните гърци, които са секли стъпала в пръстта, подпирали са ги с камъни и клони, за да стигнат хората до това кътче на Пелион и никой да не им поиска нищо за това. Каменистият плаж на Факистра може да побере не повече от петдесетина души, но то повече и не идват. Мястото е за ценители на \"дивата\" красота, решили да се лишат от някои удобства за няколко часа, за да се \"слеят с природата\".  А че природата винаги намира начин да ни покаже колко сме нищожни, човек може да го научи и на един от селските площади на Цагарада. Те са общо четири, оформящи центровете на четирите махали, наречени по името на църквите им. На главния площад пред църквата \"Св. Параскева\" се намира централната забележителност на селото - 1000-годишният чинар. Един от гигантските му клони дори е подпрян от зидана колона, да не се прекърши под собствената си тежест. Поседете малко под сянката на хилядолетното дърво, помислете колко сме нищожни на фона на времето и се опитайте да се насладите на всеки миг, който ни предоставя този свят. ", "date": "2019.07.26", "title": "В гръцката джунгла"}
{"url": "https://duma.bg/nadezhdite-na-d-r-esperanto-n196647", "text": "От рождението на бащата на есперанто - варшавския очен лекар с еврейски произход Людвик Заменхоф, се навършиха 150 години. Още като малък той е заобиколен от хора с различни националности и мечтае всички с лекота да се разбират помежду си. Така възниква идеята за общ език, която обаче не споделя с никого. А се труди върху интернационалната лексика повече от десетилетие. Събира един от финалните й варианти в \"Първа книга\" (Unua libro), която излиза през 1887 г. Названието на езика се налага по-късно най-вече благодарение на псевдонима на автора - Д-р Есперанто, което на новосъздадения език означава Д-р Надяващ се. Брошурата се продава почти за без пари, но често и самият Заменхоф я раздава напълно безплатно, за да популяризира рожбата си. И само няколко години по-късно негови последователи ентусиасти започват да издават списание на есперанто. Обаче езикът така и не успява да стане работен в Лигата на нациите през 20-те години на миналия век - десетима делегати подкрепят предложението, но френският представител гласува против, тъй като се страхува, че родната му реч ще изгуби международните си позиции в организацията. Азбуката на есперанто е изградена въз основа на латинската - съдържа 28 букви, съответстващи на 28 звука (5 гласни, 2 полугласни и 21 съгласни). Ударението в думите винаги е върху предпоследната сричка. Произнасянето им изцяло съответства на написаното. Езикът взема най-доброто от романските и германските образци, някои корени са заимствани от гръцки, руски и полски, почти изцяло липсват препратки към английския, тъй като в края на ХIХ век той още не е с международен статус. Граматиката на есперанто, смятана за пример на логиката и изяществото, може да се формулира с 16 основни правила, които нямат изключения. Словоредът в изречението е без значение. Вероятно именно това провокира студенти от прочут световен университет да направят експеримент и след приключването му стигат до следния извод: на онези, които искат да владеят есперанто на средно ниво, са необходими 150 часа обучение - тоест около три седмици целодневна интензивна подготовка. Любопитното е, че след 60 минути упражнения всеки се научава да чете, а половин месец по-късно - да разбира непринудената реч. За сравнение: за да проговори чужденец на английски, са нужни 10 пъти повече уроци, отколкото за есперанто, а на немски - 2000 часа. Данните за броя на хората, овладели изкуствения език, непрекъснато се променят. Но обикновено варират около числото 2 милиона, което класира общуващите на есперанто в непосредствена близост до ползващите литовски и иврит. Най-много последователи на лингвистичната алтернатива на Людвик Заменхоф има в Европейския съюз, но също така и в някои африкански страни, Бразилия, Иран и Япония. Трудно обаче ще откриете есперантист в арабските държави. Творението на Д-р Надяващ се оставя забележима следа и в масовата култура. Прочутият  американски писател на научна фантастика Хари Максуел Харисън не само перфектно владее езика, но и непрекъснато го пропагандира в книгите си. В романите му есперанто е основната устна и писмена граматика в цяла Галактика. Радиопредавания, водени на изкуствено създадената реч, има в Бразилия, Китай и дори във Ватикана. На универсалния език са заснети няколко филма (Gerda malaperis и La Patro). Не са рядкост и групите, пеещи изцяло на есперанто (като например финландските рокаджии от Dolchamar). Преведени са и безброй книги. Самият Заменхоф не крие, че има големи очаквания от творението си. Още като дете, наблюдавайки безброй сблъсъци между близки и приятели от други националности, той е сигурен: конфликтите са породени от факта, че хората говорят и пишат на различни езици. Есперанто се замисля и за да се превърне в манифест на мира. А също така да послужи за мост между хората, които да намерят пътя един към друг именно благодарение на общуването.", "date": "2019.07.26", "title": "Надеждите на Д-р Есперанто"}
{"url": "https://duma.bg/svishtovski-loznitsi-v-tarsene-na-stihotvorenieto-n196675", "text": "Община Свищов обявява традиционния поетичен конкурс \"Свищовски лозници\" за автори от цялата страна.  Конкурсът е напълно анонимен. Всеки автор може да участва с по едно непубликувано стихотворение, изпратено в три еднообразни екземпляра в печатен вид на машина или в компютърна разпечатка. Ръкописи не се приемат. Всяко стихотворение трябва да бъде придружено от малък плик с трите имена, адреса и телефон за връзка на своя автор. Резултатите от конкурса ще бъдат обявени на 29 септември 2019 г. от 10:30 ч. в камерната зала при ПБНЧ \"Еленка и Кирил Д. Аврамови - 1856\". Крайният срок за получаване на творбите е 10 септември 2019 година на адрес:5250 гр. Свищов, област В.Търново, ул. \"Д.Г.Анев\" № 4 а, Община Свищов \"Култура\", за конкурса.  Отличените творби ще бъдат публикувани на интернет страницата на Община Свищов на адрес: www.svishtov. bg. Телефони за информация: 0631/643-51 - главен експерт \"Култура\".  ", "date": "2019.07.26", "title": "\"Свищовски лозници\" в търсене на стихотворението"}
{"url": "https://duma.bg/za-boklutsite-i-lipsata-na-kultura-n196676", "text": "Слушам плясъка на вълните, вървя по пясъка и на сантиметри от босия ми крак проблясва... Не, не перлена мида, а парче счупено стъкло. Миг невнимание и щях да обагря пясъка в червено. Ами ако беше дете, което търчи насам-натам? Вглеждам се в плажа и виждам още издайнически проблясващи стъкла, капачки от бира с остри ръбове, трудноразградими пластмасови чашки, найлонови пликчета, кенчета от бира... Дори бутилка от водка (без писмо вътре) и тетрапак кутия от доматен сок. Фасовете са навсякъде, даже пясъкът се е вмирисал на цигари. Обаче ето: чашка с малко вода и много фасове; похвално, събрали са фасовете, но чашката са оставили.  Това е картинката на родното ни Черноморие. И тя има две страни - и двете са твърде песимистични.  Защо концесионерите не се грижат за чистотата на плажовете? Ако това се случва, обикновено обект на тяхната грижа е платената зона, където за чадър и шезлонг ти съдират кожата от гърба по-бързо от обедно слънце.  А в едно по-друго време, когато мечтите ми бяха по детски наивни и чисти, си спомням как всяка вечер - преди залезът на слънцето да обагри морето в червено, минаваше трактор по пясъка, почистваше го и след това го заглаждаше. Навсякъде, където съм бил по нашето Черноморие.  Но вината не е само на концесионера. Толкова ли е трудно сам да си вземеш боклучетата и да ги отнесеш до близкото кошче?  На това му се вика липса на култура. И си спомням как родителите ми се прибраха веднъж възмутени от детската площадка, където бяха извели малката ми дъщеря да си поиграе. Млади наперени майки хвърляли фасовете в тревата, а техните \"съвършени\" питомци оставяли опаковките от чипсове и вафли по пейките. На отправената забележка отговорът бил: почистването е задължение на общината, за какво плащаме данъци? Тази елементарност и арогантност са плашещи от устата на хора, които демонстрират самочувствие може би само благодарение на парите, с които разполагат.  Но моите наблюдения са, че и в училище е същото. Децата масово оставят опаковките от закуските под чиновете, върху самите чинове, а и направо на земята. На моите забележки отговарят: има си чистачки, за какво им плащат? И трябва да си много упорит, за да ги накараш да извървят пътя до кошчето... Действителност, в която всичко се свежда до пари и плащане.  Може би наивно-смешно звучат табелки от едно друго време: Пазете чистота!  Но си мисля и нещо друго. Така свикнахме с мръсотията в живота, в политиката, че какво впечатление може да ни прави мръсотията на плажа, в парковете и градинките...   ", "date": "2019.07.26", "title": "За боклуците и липсата на култура"}
{"url": "https://duma.bg/pardon-n196629", "text": "ЛАФ НА БРОЯ Добрите момичета събират пари и отиват на море. Лошите момичета отиват на море и събират пари. КОЛЕЛОТО ЗА ЛЕТИЩЕТО -Шанс да си легна с теб? -0%. -А ако разбереш, че онова ферари е мое? -100%! -Ей, това ферари верно, прави от 0 до 100 за 3 секунди! - помисли си лирическият герой. ДОКТОР СПАС И НЕГОВИТЕ ПАЦИЕНТИ При градушка 1.Запазете спокойствие. 2.Изкарайте кофа или леген на открито. 3.Поставете няколко бири вътре. 4.Изчакайте кофата да се напълни с лед. 5.Изчакайте охлаждане. 6.Консумирайте с удоволствие и мярка. Рубрика: ДЖЕЗВЕ -Господине, това е нудиски плаж! -Знам! -Защо тогава сте с дрехи? -Защото съм извратеняк! ПАРДОН Ресторант на морето. На масата идва сервитьорът, подават му 10 евро с думите: -Посъветвайте ни! - сочейки менюто. Сервитьорът поставя парите в джоба и тихо казва: -Бягайте! ФОЛКБИТАК Едно време за да си мутра, трябваше поне да си от мъжки пол, а сега, за да си кифла, не е задължително да си от женски… ПЪРВА ЧАСТНА, ВТОРА ГЛУХА Алкохолът помага да се премахне стресът, напрежението, сутиенът, бикините и купчина други проблеми...", "date": "2019.07.26", "title": "ПАРДОН"}
{"url": "https://duma.bg/lavitsa-n196631", "text": "\"МЕЖДУ ЛЪЖИТЕ\" от Мишел Адамс издава \"Сиела\" в превод на Коста Сивов. Клоуи се буди на болнично легло без никаква идея коя е и какво се е случило с нея. Момичето не познава нито един от хората, които се представят за нейно семейство, и дори не помни името си. Възстановява се бавно, докато нейните близки й разкриват малко по малко какво е преживяла. Постепенно Клоуи научава за своята кариера, за дома си, за мъжа си, за детето си... и за жестоката катастрофа. Нещо кошмарно се е случило с любимия на Клоуи и тяхното дете. И докато се опитва да се пребори със забулените си в мрак спомени, героинята се оплита в кълбо от лъжи, което трябва да разплете на всяка цена.  \"СПЯЩИЯТ ГРАД\" от Мартин Вопенка издава \"Емас\" в превод на Анжелина Пенчева. 15-годишният Крищоф, двете му по-малки сестри Кристина и Ема и шестгодишният палавник Самуел живеят спокойно и щастливо, обгърнати с любов от родителите си. Внезапно са сполетени от неизмерима беда, както и цялата планета Земя. Оказва се, че са останали да живеят само деца, младежи и бездетни възрастни. На малките герои се налага да опознаят и злото в най-различните му проявления. Преодоляват сурови изпитания, водят битка за оцеляване и проявяват качества, които изобщо не са подозирали у себе си - съобразителност, отговорност, решителност, храброст, доблест. \"5-СЕКУНДНОТО ПРАВИЛО\" от Мел Робинс издава \"Софтпрес\" в превод на Елена Павлова. Времето, за което всеки от нас обикновено се отказва от добрите си намерения, дори да знае, че са полезни, дори да има възможност да ги постигне, е точно пет секунди. Цената на колебанието дали да действаме, или да останем пасивни е висока и повечето от нас я плащат всекидневно. Авторката дава насоки как можем да превърнем този кратък критичен период в катализатор за успех. Правилото стъпва на неоспорим факт: всеки знае какво трябва да направи, въпросът е да го направи в действителност. Книгата е комбинация от доказани научни данни и действителни истории, в които всеки може да се припознае.  \"РУЛЕТКА\" от Лада Жиго издава \"Парадокс\" в превод на Айтян Делихюсеинова. Романът повежда читателя на мрачно пътешествие в следвоенна Хърватия и го изправя пред грозна истина. Обикновените хора са се превърнали в топчета в игра на рулетка, в която само най-могъщите крупиета залагат на печелившите числа. Основният персонаж е войник, изгубил всички илюзии от миналото. Той започва да играе хазарт, след като открива истината за съвместното участие на могъщи сръбски и хърватски лидери в ужасно престъпление. Многобройните второстепенни персонажи също разказват за трагедиите в собствения си живот. Работата, шансовете и надеждите на хората потъват в заобикалящия ги либерален капитализъм. ", "date": "2019.07.26", "title": "Лавица"}
{"url": "https://duma.bg/kogato-uzhilish-blondinka-n196630", "text": "Блондинка тича при доктор: -Докторе, помощ! Ужили ме стършел! -Спокойно! Сега ще го намажем с мехлем. -Ама, как ще намажете стършела с мехлем? Той отдавна е отлетял. -Не! Не ме разбрахте. Ще намажем мястото, където ви е ужилил. -Мястото, където ме ужили, е една пейка в парка. Нея ли трябва да намажем? Докторът се хванал за главата: -Не-е-е. Имам предвид, че ще намажем мястото от тялото ви, където стършелът ви е ужилил. -Така кажете бе, докторе. Стършелът ме ужили по пръста. -А, добре. Кой по точно? -Откъде да знам, кой стършел по-точно ме е ужилил. Те всички стършели са еднакви.", "date": "2019.07.26", "title": "КОГАТО УЖИЛИШ БЛОНДИНКА"}
{"url": "https://duma.bg/vitsparad-n196628", "text": "-Дерек, вярваш ли в метеорологичните прогнози? -Да, снощи например казаха, че рязко ще скочат температурите и климатикът ни веднага се повреди. -Господин полицай, аз не се оплаквам просто защото съм тъща и мразя своя зет, но от снощи големият кухненски нож липсва и вече не може да се знае авторството на това, което може да стане всеки момент с него! -Уйлям, какви жени предпочиташ - консервативни и недостъпни или весели и достъпни? -Зависи. -От какво? -От това дали жените са чужди или е съпругата ми. -Карлито, кой е разделил годината на 12 месеца? -Вероятно някой, който я е взел на изплащане, сеньора. В съда: -Да, наистина понякога купуват и футболни съдии, но това е най-вече от спортен интерес. -Докторе, как може да се прави секс, без да има деца? -Ами изпратете ги на село при вашите родители. Секретарката накратко за шефа: -С шефа е кратко. -Как наричаме човек, който знае много езици? -Полиглот. -А който знае само един език? -Американец. -Албертино, харесва ли ти новият апартамент? -Чудесен е - откакто се нанесохме, живеем без скандали. -О, невероятно! -Ами ако случайно блъснем някоя от вратите по-силно, тапетите се отлепват. -Господин съдия, онази вечер беше толкова тъмно, че само ако човек се хване за жената до себе си ще разбере, че нея я няма. -Гордън, откога работиш в тази фирма? -Откакто заплашиха да ме уволнят. -Ученици, днес урокът ни ще бъде за спрежението на глаголите. Пепино, как ще кажеш, че пееш? -Аз пея. -Брависимо, Пепино. А какво ще кажеш, ако пее Паола? -Веднага млъквай! Свидетелят пътен полицай: -Наблюдавах подсъдимата през цялото време какво прави с колата. Въпреки че сега се усмихва така подкупващо в съда, тогава тя беше толкова пияна, че изобщо не можеше да се регулира! -Не се отчайвай, Бърк, само за дни ще забравиш, че Хелън те изостави. -Изключено! Чак след две години ще мога да изплатя палтото от норки, с което ме напусна. Според статистиката: най-много желаещи да започнат нов живот от понеделник се наблюдават във вторник. Свидетелят след катастрофата: -След като погледнах обърнатия влак, видях, че около петдесетина метра напред дясната релса има една дупка, която е незабележима с просто око. -Защо така се случва, че за най-щастливите си мигове научаваме от разказите на други очевидци? -Руди, каква коса има баща ти? -Татко вече има само глава. -Майкъл, успя ли да заложиш на най-силния кон на хиподрума? -Да! Трябваше да пуснат десет други коня, за да могат да го надбягат. Вкупом на сватбата: в църквата отидохме всички - приятелите на булката и приятелките на младоженеца. -Мадам, да ви запазя ли къдрицата отпред? - пита фризьорът. -Да. -Ето - отрязвам я и я пускам в найлонов плик.", "date": "2019.07.26", "title": "ВИЦПАРАД"}
{"url": "https://duma.bg/poeziya-n196672", "text": "Не е обидно ти да се свлечеш от яростен юмрук,  от щик,  от рана.  Обидно е, когато през нощта попаднеш във капана  на джуджето.  И неговият смях да те убие,  преди да спре сърцето ти от гняв. ", "date": "2019.07.26", "title": "Поезия "}
{"url": "https://duma.bg/imenieto-dauntan-otvarya-vrati-tazi-esen-n196635", "text": "Официалният трейлър на дългоочаквания филм - продължение на хитовия сериал \"Имението Даунтън\", разкри част от самия сюжет. На 13 септември в кината \"Имението Даунтън\" ще посрещне кралското семейство в лицето на крал Джордж V и кралица Мери - дядо и баба на настоящата кралица на Великобритания Елизабет II.  Действието се развива през 1927 г. и аристократичното семейство не тъне в обичайния лукс заради Голямата депресия и края на Първата световна война. Но за техни кралски височества всичко трябва да е по конец. Това налага завръщането на иконома Карсън, който трябва да впрегне всички сили в трескавата подготовка за знаковата визита. Когато компетенциите на персонала на имението са поставени под въпрос, назрява недоволство. Както е видно от трейлъра и постера на филма, феновете на сериала с радост ще отбележат завръщането на Маги Смит като Вайлет Кроули, вдовицата графиня на Грантъм, Мишел Докъри като лейди Мери Кроули, Лора Кармайкъл като лейди Едит Кроули, Елизабет Макгавърн като Кора Кроули, графиня на Грантъм, Хю Боневил като Робърт Кроули, граф на Грантъм, Алън Лийч като Том Брансън, Джим Картър като иконома Карсън, Роб Джеймс-Колиър като Томас Бароу, Лесли Никол като готвачката г-жа Патмор, Филис Лоугън като г-жа Хюс и други. Към актьорския състав се присъединява Имелда Стонтън. С роли влизат още Джералдин Джеймс, Дейвид Хейг, Саймън Джоунс, Тъпанс Мидълтън, Кейт Филипс и Стивън Кембъл Мур.  В \"Имението Даунтън\" се завръща и неговият създател, носителят на \"Оскар\" Джулиан Фелоус. Той е автор на сценария на филма и негов продуцент заедно с Гарет Нийм и Лиз Трубридж. Режисьор е Майкъл Енглър. Брайън Пърсивал, който е режисьор на пилотния епизод на сериала, ще бъде изпълнителен продуцент заедно с Найджъл Мърчант. ", "date": "2019.07.26", "title": "  Имението Даунтън отваря врати тази есен"}
{"url": "https://duma.bg/kakvo-ni-govoryat-nadgrobnite-nadpisi-n196634", "text": "\"Memento mori\" - \"Помни, че си смъртен\", е една от вековните мъдрости, завещани от древните римляни. С тези думи те целят да припомнят, че човек живее и си отива, на този свят всички сме гости, всички сме временно тук, но спомен за нас може и да не остане, затова трябва да оставим знак, при това такъв, че да ни осигури безсмъртие. Ако не с делата си, то поне с безсмъртието на камъка, върху който издълбаваме последното си послание. Епитафията като литературен жанр съществува повече от двайсет и пет века. Тя е неразделна част от подготовката за отвъдното, от осъзнаването на смъртта и от праисторическото желание след нас да остане знак, да има диря, която да напомня, че сме живели.  Векове наред различните цивилизации са оставяли подобни дири - в тях някои изследователи търсят исторически факти, други фокусират усилията си в изучаването на езика, с който са изписани, трети учени събират любопитни елементи за бита и нравите, четвърти се стараят да реконструират миналото. Малцина обаче обръщат достатъчно внимание на художествената страна на тези послания, на тяхната литературна стойност.  Разбира се, при изписването на надгробните камъни в различните епохи и географски ширини надделяват типичните ценности на съответното време. Нуждата при изпращането от този свят на нашите близки да изразим накратко най-важното от живота и същността им предопределя характеристиките на жанра - лаконичност, силна експресивност, философска дълбочина. Обикновено за покойника е прието да се изказва онзи, който най-добре го познава, ала често съсипаните от мъка роднини не са в състояние да изрекат нещо смислено, затова нерядко тази задача е отредена на професионални текстописци. Така постепенно се оформят правилата на жанра, в който все повече започват да доминират изящният изказ, стихотворната форма, ярките образи и неочакваните сравнения, които имат за цел да внушат определени емоции у четящия епитафията. С течение на времето някои изтъкнати личности приживе са избирали какво да бъде гравирано върху надгробната им могила. Други пък са използвали традицията на епитафията за разчистване на лични сметки. Някои автори съвсем не са писали епитафии, ала определени техни стихове единодушно се възприемат като най-добрата епитафия за цялото им творчество. Други поети пък са били толкова обсебени от темата за смъртта, че строфите, посветени на нея, звучат като прекрасни надгробни надписи. За трети епитафията е изцяло сатиричен, дори саркастичен начин за заклеймяване на определени личностни или обществени недъзи. \"Memento mori. Избрани епитафии\", новата книга на издателство \"Милениум\", събира най-ярките образци на епитафии, достигнали до нас през вековете и излезли изпод перото на някои от най-даровитите умове в човешката цивилизация от Античността до наши дни. Редом с тях са представени някои куриозни надгробни надписи, а също и част от използването на жанра като мощна сатирична и изобличителна сила. Томът излиза изпод опитното перо на София Петрова, със запомняща се корица от Стоян Атанасов.", "date": "2019.07.26", "title": "Какво ни говорят надгробните надписи"}
{"url": "https://duma.bg/preobrazyavashtata-sila-na-ekstremnite-prezhivyavaniya-n196633", "text": "Известни пътешественици на нашето време, както и някои от авторите на издателство \"Лоунли планет\" споделят незабравими мигове от свои пътувания, оставили ярка следа в съзнанието им. Представените в \"Най-вълнуващите моменти в живота\" 100 кратки разказа за интересни преживявания са илюстрирани с разкошни снимки. В книгата, издание на \"Книгомания\" (превод Илия Илиев), има и полезни съвети как да организираме своето собствено приключение. Защото без съмнение прочетеното ще ни накара да преосмислим отношението си към света и да погледнем по различен начин към преобразяващата сила на пътешествията. Книгата е колекция от истории за пътешествия, променили завинаги живота на разказващите. Акцент са нетолкова дестинациите, а преживяванията на пътешествениците, които са оставили ярка следа в съзнанието им. Впечатление правят и над 250-те красиви снимки, включени в луксозното издание. Към всеки кратък разказ са представени и две рубрики: \"Равносметка\" и \"Полезни съвети\", с което красивото томче с твърди корици се превръща и в добър пътеводител как да извлечем максимума от пътуването си.  Ако искате да придобиете усещането, че можете да успявате във всичко, трябва да изкачите Халф Доум, съветва Нийл Уилсън. Изкачва тази трудна стена от 2694 м в Националния парк Йосемити, Канада, само за около 42 часа. За любителите на силните преживявания и адреналина са дадени идеи като обиколка на Монблан, преминаването на \"теста за смелост\" в националния резерват Самбуру в Кения, Празното каре в Оман - най-голямата пустиня в света, пътуване с шейна в Гренландия, среща с тигър в резервата Бандхавгарх, Индия - въодушевлението е безгранично, или пък да попаднете очи в очи със седем лъва в Националния парк \"Кидепо Вали\" в Уганда. За смелчаци е и спускането на 120 м за 20 мин. до центъра на Земята в Исландия, сафари с кану или пък да погледнете право в активен вулкан. Не на последно място в книгата се засягат и каузите да сториш добро, които също преобразяват и ни карат да променяме нагласите си. Такъв е примерът със Стивън Фелън, който предлага доброволната си помощ на пострадалите от цунамито в Онагава, Япония, през 2011 г. Стихията отнема живота на 18 500 души, а местността е напълно унищожена и в отломки от досегашния бит. От друга страна, Сара Аутън прекарва месеци наред сред Атлантическия океан - дава си сметка, че по време на  пътешествието си е видяла много повече пластмасови отпадъци, отколкото китове. Тогава решава, че трябва да даде по-голяма гласност на този проблем, и сама редуцира консумацията на продукти от пластмаса във всекидневието си.", "date": "2019.07.26", "title": " Преобразяващата сила на екстремните преживявания"}
{"url": "https://duma.bg/petko-bratinov-(1939-2019)-n196674", "text": "Трябва да съществува едно момиче. Независимо дали ще го прегръщаш. Независимо дали ще го целуваш. Независимо дали ще го притежаваш. Трябва да съществува едно момиче!... Може да се намира завинаги в някаква далечна страна. Може да се усмихва дори в някакви чужди ръце. Може! Не е толкова важно това. Важно е момичето да е родено. То ще те приспива в мъглите на своето гълъбово тяло. То ще ти бъде зелена църква със единствени светли камбани. Всеки човек има нужда от църква. Една църква, в която да влезе и да падне на колене пред самотата си. Една църква, в която да плаче и да слуша въздишането на иконите. Всеки човек има нужда от църква!... Дяволите се спускат над олтарите и ти в този мрак, за да ги спреш -  едно момиче трябва да съществува като бяла спасителна свещ.", "date": "2019.07.26", "title": "Петко Братинов (1939 - 2019)"}
{"url": "https://duma.bg/shte-rabotyat-li-v-petrich-fizitsi-n196646", "text": "Очевидно МОН и правителството нямат намерение да внесат в парламента преди ваканцията уж спешните промени в Закона за висшето образование, макар че общественото обсъждане на проекта завърши преди месец, на 26 юни т.г. Самият закон от приемането му през 1995 г. досега е изменян и допълван 51 пъти - всеки път на парче, с поредни хрумвания, та едва ли някой вече помни какви бяха законът и логиката му в първоначалния им вид. Нито пък някой е чул сериозен анализ за резултатите от действието на този закон в течение на почти 25 години.   Като част от поредните замислени промени сега се откроява намерението да се сложи ред в системата - да се спре неудържимото роене не толкова на висши училища, колкото на техни основни звена - факултети, департаменти, колежи и институти, осигурени главно с пътуващи преподаватели, които не са на основен трудов договор в тях; да се съсредоточат вузовете върху професионалните направления и специалности, за които са създадени и в които са традиционно силни, а не в технически университети да се учи икономика например, а в икономическите - право. В интерес на истината: ако преди десетина години юристи бълваха 14 вузовски звена, то според данните от последния рейтинг на висшите училища за 2018 г. правни науки сега се изучават само на 7 места. За това подреждане на къщичката би трябвало да помогне новият начин на финансиране - със засилващ се коефициент за показано качество - главно за правене на реална наука и за подготовката на кадри, които реално се реализират по специалността си. Иначе с държавни пари се  обобщи министър Красимир Вълчев. Някои му се разсърдиха, но тук той принципно е прав. Само дето мерките му се отнасят само за държавните вузове, частните пак са оставени да си правят каквото си искат, нищо че едва запълват половината от приема си.    Сред законовите поправки МОН предлага да се въведе мораториум върху създаването на нови основни звена в течение поне на една година - докато МС предложи на парламента да гласува т.нар. Национална карта на висшето образование. Тя ще определя в кои региони какви висши училища и техни звена да има. Ректори вече възразиха срещу такъв подход, тъй като висшите училища обучават кадри не само на местно ниво и не само за нуждите на конкретните региони, а за цялата страна. Пък и не е ясно при определянето на мрежата от вузове на такъв принцип кои лобита ще надделеят в парламента, където всеки депутат се чувства длъжен да открие университет, или поне да го обещае за своя избирателен район. Така или иначе, МОН иска мораториум върху разрастването на системата. И в същото време... прави точно обратното. През април т.г. например по предложение на министерството и на МС парламентът откри медицински факултет в Бургаския университет \"Проф. Асен Златаров\", който някога бе специализиран в химическите технологии и конкурираше с науката си софийския ХТМУ. От това вече и помен няма, Бургаският университет има 4 факултета и три колежа - медицински, технически и по туризъм (!). Все пак субсидията се определя по брой студенти и всеки ректор гледа да разшири броя на специалностите си - дори с екзотика, само и само да си осигури повече средства. А сега вузът в Бургас ще \"произвежда\" и медици. Завчера МС определи и студентските такси в него - бъдещите медици ще плащат в Бургас 1100 лв. на година. В това време във водещия Медицински университет - в София, таксите са 900 лв., в МУ-Пловдив и МУ-Варна са 1200 лв., в МУ-Плевен - 1000 лв. В момента всяко висше училище има право да поиска от студентите като такса до 75% от субсидията за издръжка. И в бъдеще ще е така, но към базовата сума, върху която се изчисляват таксите, ще се прибавя и бонусът за качество - т.е. по-добрите висши училища ще могат да въведат и по-високи такси. Логика има, само че при все по-ярко изразената демографска липса на студенти и при несекващия поток на хиляди дипломирани среднисти, изтичащи през Терминал 2, университетите неохотно увеличават парите, които искат от студентите. А от МОН приказват за смяна на финансовия модел, но  - субсидиите от държавата да покриват реално разходите за обучението, като се увеличи процентът от БВП, който България инвестира във висшето образование. У нас той е 0,5 на фона на над 1,2% средно в ЕС. Нашите висши чиновници лягат и стават с Европа на уста, но нямат никакво намерение да приобщят България към европейските правила за финансиране на системата. А освен новия факултет в Бургас на хоризонта се е задало още едно ново бъдещо вузовско звено - научен институт към Медицинския университет в Пловдив. Проектът за него е оповестен в сайта на МОН и срокът за обсъждането му е до 5 август. Този нов институт нямало да обучава студенти, а щял да прави наука. Супер. Само че в мотивите на министъра за откриването му няма и сричка за това с каква досегашна наука е защитена идеята за неговото създаване. А това би трябвало да бъде основен аргумент в случая. Ето така, докато говори за мораториум върху разрастването на университетската мрежа, министърът всъщност бърза да я разрасне още повече.  Никак не е голяма и надеждата висшите училища да се откажат от неприсъщите им специалности, с които \"си изкарват хляба\". Вярно, тъй като МОН въведе т.нар. защитени и приоритетни направления, за които държавата плаща повече, някои вузове бързо се изхитриха и от тази есен въвеждат обучение по куп специалности, принадлежащи към тези направления. Но \"атрактивните\" за тях специалности, т.е. тези, които привличат повече студенти, продължават да са масово явление. Данните на Рейтинговата система на висшите училища показват, че през 2018 г. \"Икономика\" се преподава на 20 места в България, \"Администрация и управление\" - на 19. Следват \"Информатика и компютърни науки\" - в 13 вуза, \"Общо инженерство\" - в 12, \"Туризъм\" - в 11 и т.н. А при направления, за които няма кандидати, картината е семпла - обучение в Химически науки например имат само 5 университета, във Физически науки - 4 университета, в Материали и материалознание - 4, Енергетика - също 4. И въпреки тази ограничена палитра на възможностите кандидати за студенти в тези направления трудно се събират.   да стане физик. Но тук един сериозен анализ на реализирането на завършилите в тези професионални направления би показал, че абсолвентите просто няма къде да работят след завършването си. Такъв анализ никой не прави, но вижте какво показва дори само Рейтинговата система. От завършилите Физика в Софийския университет работа по специалността си на пазара на труда намират 62,86% (в София са институтите на БАН все пак). От завършилите Физика в Пловдивския университет по специалността си работят 44,9%. От Шуменския университет - 40,63%. А от физиците на Югозападния университет се реализират... 11,32%. И тук въпросът е не само да се тури по-голям процент бонус при финансирането на физическото направление в СУ, не само акредитационната агенция да спре да пише на всички оценки над 9 при 10 възможни (по милост или шуробаджанащина), но и да се вземат мерки на държавно ниво, за да се създадат производства и да се осигури работа за физици в Гоце Делчев и в Петрич например. Иначе населението на страната ще продължи да се стича към София и още 3-4 града, а т.нар. провинция ще продължи да се обезлюдява. Но за това трябва държавна стратегия за развитието на България, в която да се впрегнат всички министерства. А не да се разчита на откъслечни идеи на МОН и на бавещите се поправки в Закона за висшето образование.", "date": "2019.07.26", "title": "Ще работят ли в Петрич физици?"}
{"url": "https://duma.bg/sluchayat-s-mnimata-prostitutka-n196671", "text": "Най-опитният детектив в околността събра веждите си и се усмихна зверски. Видът му наподобяваше мечка, която се възмущава, че я будят. Той беше много дебел човек, разсеян, груб и самодоволен; умът му сечеше като изгладен панталон на млад чиновник от предградията. - Ще реша проблема! - отсече детективът. - Без съмнение ще го направя. Но ме оставете сам, моля. Поне за половин час! В кантората нямаше никого и затова детективът се усмихна отново. Самотата му прилягаше. Той седна, защото не обичаше да стои прав, едрото тяло причиняваше болки в ставите му. - И така, какво имаме? - попита той отсъстващите. - Една проститутка, убита с принуда, убиец, който се издирва, и нож с кръв по него. Та това не е убийство, по дяволите! Всички мълчаха, защото ги нямаше. Усмивката му прерасна в смях: -  Нима не виждате несходството? Ха-ха! Кръвта по ножа е напълно несъответна на деянието, тялото на убитата проститутка е безжизнено само донякъде, а убиецът вероятно вече е извън местната юрисдикция. Това е очевидно! Ха-ха-ха! Събра веждите си и заспа. Когато се събуди, яде много месо, бяло месо. След това запали свещ и се отдаде на мързел; после пак заспа. Докато прохъркваше, жълтеникава дъвка ту изскачаше от гърлото му и танцуваше върху устните, ту пак се прибираше. Той беше видял всичко с очите си от висотата на десетия етаж, където се намираше кантората му, и възнамеряваше да го оповести още щом стане от сън. Така и направи. На другия ден обедните медии съобщиха: \"Великият детектив, г-н X., отново демонстрира своя талант. Той разкри, при това без да излиза нито за миг от кантората си, че проститутката не е била убита, нещо повече - дори не е мъртва. Тялото е било на клошар, който се е спънал в нещо остро и се е намушкал в него. Бил облечен с женски дрехи, защото такава носия е намерил в кофата за боклук. Убиец не съществува. Всички проститутки в града си отдъхнаха. Сводниците и правосъдието - също.\" - Но как стигнахте до откритието, господин детектив? Какви са доказателствата? - питаха го един през друг журналистите, когато той излизаше от дома си на другата сутрин, за да отиде на солариум. Мразеше тези микрофони, журналистите - още повече. - Не бива да казвам всичко, нито да разкривам методите си. Ще ви съобщя само, че познавам лично всички проститутки в града, а обявената не съществуваше в моя списък. Ножът, който ще разгледам внимателно и евентуално с лупа, ще е с кръв на кокошка, защото клошарят това е намерил в контейнера: полуразрязана птица. Всъщност трупът на кокошката ще бъде открит по-късно, най-вероятно в дрехите на жертвата или в стомаха й в смляно донякъде състояние. Ножът ли? Та той има най-съществено значение! С него се правят разрези и прорези. Никой убиец не захвърля оръжието на убийството. Защо клошарят ще прави това? Той е бил достатъчно пиян - това ще се установи от аутопсията! - пиян до мотив; и се е спънал, паднал е върху главата си, която е слабото му място, и е умрял от загуба на свяст. - А къде е камъкът? Къде точно се е случило? Има ли свидетели? Детективът се усмихна, без да събира веждите си, и не каза нищо. Качвайки се в таксито, докато наместваше тлъстото си тяло на задната седалка и пуфтеше, все пак съобщи: - За подробностите питайте полицията. Моята работа приключи. Инспекторът прочете оперативния доклад на дежурния полицай. Случаят беше описан повърхностно, като да е вече без значение. Нали великият детектив беше разкрил всичко! Инспекторът ненавиждаше детектива, но не го криеше, защото не знаеше как. Великите професионалисти се мразят дотам, че никога не прикриват чувствата си - това би ги инкриминирало в задкулисие. Седна на бюрото, тесен му се стори кабинетът, блъсна настрани досадните преписки относно прояви на масова корупция във висшите етажи на властта... \"Висшите етажи! - гръмна мисълта му. - Ето как е разбрал всичко дебелият подлец! Той живее в кантората си. А тя е на високите етажи на сградата: сградата, пред която се е случило деянието.\" Отиде веднага на местопроизшествието. Всичко потвърждаваше предположенията му. Разчленени части от кокошка без пера бяха открити в съседен контейнер. Резултатите от аутопсията не закъсняха. Доказателствата потвърждаваха заключенията на детектива. Но те потвърждаваха и неговите съмнения. Качи се без асансьор до кантората на детектива; знаеше, че той живее сам и по това време е на солариум. В апартамента цареше обичайният безпорядък, той проверяваше тук всяка седмица, имаше си шперц за целта. Навсякъде - опаковки от вафли и снаксове, бонбони, кокоша перушина и дъвки. На масата стоеше свещник с догоряла бяла свещ, парафинът се беше стекъл върху мръсната покривка. \"Странно! - помисли инспекторът, като разгледа опаковките на дъвките. - Този човек обича да надува балони напоследък. Това е двусмислено.\" Запази изводите за себе си и излезе, като внимателно заключи вратата два пъти - както правеше и самият детектив. Преди това дръпна пердетата на прозорците: оттам не биваше повече да се вижда мястото на престъплението, не и от десетия етаж, прекалено високо е. Слезе с асансьора, за да не оставя следи по стълбището, а и да пести гориво. Инспекторът беше разбрал всичко. На другият ден вестниците гръмнаха: \"Инспекторът от полицията, най-добрият от всички, добави нови щрихи към картината на престъплението: убиец не съществува! Престъплението е натъкмено! Няма пострадал. Клошарят е бил мъртво пиян и се е свестил в моргата преди или след аутопсията! Предстоят разкрития! Всичко е било нагласено, за да бъде прикрита кражба на кокошка!\" - Какви са показанията на клошаря, господин инспекторе? А окървавеният нож? - прескачаха се пред полицейското управление журналистите, жадни да узнаят детайлите за злодейството, извършено в града; журналистите винаги се прескачат, когато са жадни. Те крещяха и гледаха нагоре към кабинета му на десетия етаж на управлението. Инспекторът видя микрофоните, камерите и брожението през блиндираното стъкло на прозореца, повъртя се в кабинета и ритна с досада книжата на пода: \"Престъпността дебне навсякъде, а тия с корупция ме занимават! Махленски истории!\". Спомни си за пердетата на друг един прозорец, натисна дистанционното, за да дръпне и тези завеси, те бяха метални; после слезе при жадните. Слезе пеша този път. На изхода разтри обезкосменото си чело и каза бавно, тържествено и на пресекулки:  - Моята работа при-клю-чи! За подробностите питайте детектива.  И отиде на солариум.  Престъпният свят беше приклещен към стената: от две страни. ", "date": "2019.07.26", "title": " Случаят с мнимата проститутка"}
{"url": "https://duma.bg/zabelezhitelen-istorik-na-nasheto-savremie-n196670", "text": "Името на този наш учен безспорно се нарежда сред най-приносните творци на родната ни историческа мисъл. И това никак не е случайно, защото този ревностен труженик на историческото ни знание посвети целия си съзнателен живот на упорито и целенасочено изследване на смълчаните от векове пластове на по-далечното, възрожденското и по-новото ни историческо битие. Корените на този неукротим пиетет и неудържим стремеж за проникване зад забулените невидими хоризонти на отекващи все още събития и личностни подвизи откриваме живи в паметта на родния му край. Роден е на 16 юли 1929 година в будното планинско селце Буново, Пирдопско. Спомените, оживели в разказите на деди и прадеди за кръвопролитните, самоотвержени сблъсъци и стълкновения на хайдушки воеводи, революционери, борци за национална свобода и социални правдини го вълнуват дълбоко, заселват се завинаги в крехката детска душа и определят окончателно неговия житейски и творчески път. След приключване със средното си образование завършва история в Софийския университет, за да плува цял живот в благодатните води на любимата си наука, където намира истинското си професионално призвание. Завършвайки висшето си образование, той се отдава на постоянна научноизследователска дейност и прави първите си окуражаващи публикации в периодичния печат. С възрожденското си трудолюбие печели симпатиите на колеги, на компетентните държавни органи, в средите на водещата ни историческа мисъл. Затова и скоро му е поверено ръководството на държавните архиви. По-късно оглавява националния археологически музей и едноименен институт, за да стигне до поста председател на Общобългарския комитет \"Васил Левски\" и едноименната фондация.  Случаят ме срещна на живо с проф. Дойно Дойнов по време на традиционните Вазови тържества в Сопот на 7 юли 1998 година. Доста позакъснялата среща разпали още повече интереса ми към този дълбоко уважаван наш учен. Неведнъж съм срещал името му по вестници и списания. Той е ставал обект на разговори с негови колеги, приятели, почитатели, подклаждани от нестихващите ми пориви към историческото ни минало. Това непредвидено добро запознанство сложи началото на полезни близки творчески взаимоотношения през следващите години. При всяко посещение в София обикновено се отбивах в Общобългарския комитет \"Васил Левски\". Винаги ме е посрещал изключително любезно, чувстваше се духовно сроден с Пазарджишкия край, като проявяваше жив интерес към текущите събития в нашия град, особено в сферата на духовния живот. Понякога съм му подарявал мои книги, а когато разполагаше със свои авторски заглавия, с нескрито удовлетворение ми отвръщаше със същия жест, придружаван от топъл дарствен автограф. Все по това време излезе от печат книгата му \"Истини-заблуди\", която ми подари при поредната ни среща в столицата. В това свое издание, както сам споделя, се е постарал да направи достояние на нашата общественост някои свои виждания по актуални проблеми на родния ни исторически процес.  Спонтанно обаче грабна културната ни общественост неговата книга \"Хора, с които живях\". Това произведение хвърля доста обилна светлина в обстоен автобиографичен план върху интригуващия му житейски и творчески път. Авторът ни връща към далечния си родов корен в родното Буново и ни потапя в незабравимите трепети на своите детски и юношески години, като ни прави съпричастни на постепенното му нравствено, духовно и интелектуално израстване. Книгата е подчертано мемоарно-документална, в нея блика приятна себеирония. Повествованието ни отвежда в младите му години, пред нас оживяват бедното му, но романтично студентство в Софийския университет и сетнешните му стъпки като млад учен историк. Разхожда ни из примамливите лабиринти на дейността му като директор на Археологическия музей и институт, ръководител на архивите на страната ни. Особено атрактивни за читателите са страниците, в които разказва за впечатленията си от контактите, които е имал, макар и епизодични - с Вълко Червенков, Тодор Живков и т.н. Вълнуващи са спомените от съпреживяванията в житейското му и творческото битие с академиците Димитър Косев, Петър Динеков и други изтъкнати творци на българската култура и наука. И съвсем естествено - в книгата подобаващо място заема неоценимата му приносна дейност като дългогодишен ръководител на Общобългарския комитет \"Васил Левски\" и едноименната фондация. Инак едва ли бихме оценили по достойнство неговите заслуги за проучване, обогатяване, популяризиране и съхраняване за поколенията не само на епохалното дело на великия българин, но и на цялостното ни културно-историческо наследство. Мисля и живея с дълбокото убеждение, че това издание тепърва ще бъде оценявано като значимо, особено приносно произведение за отечествената ни историография, защото излиза далече извън рамките на обичайните автобиографични заглавия. Със солидните си познания в необятния свят на историята, със завидната си обща ерудиция, скромност, трудолюбие и неуморимата си обществена дейност проф. Дойно Дойнов остави име на всепризнат и уважаван учен в днешна духовна България. Неслучайно беше непрекъснато канен да чете лекции в различни учебни заведения, имаше престижни участия в научни сесии, конференции, чествания, тържества, посветени на важни исторически събития и личности. Цял живот този неуморим наш историк пътуваше към Васил Левски, стремейки се да навлиза все по-дълбоко в неговия неспокоен и драматичен свят. Живееше с неудържимия му стремеж да служи всеотдайно на голямото народно дело. Неслучайно през 1997 година професорът историк подготви и предложи свой сценарий на екранизиране от БНТ на документалния филм \"Левски пред съда на Портата и историята\". За съжаление националната ни телевизия за кой ли път показа своя антибългарски характер и предложи на зрителите тази толкова българска документална филмова лента в ранните часове на деня.  Но носещият в сърцето си Левски историк осъществи своята отколешна съкровена мечта - през февруари 2013 година бе представена книгата на живота му -  \"Левски - най-ясната загадка\".  Бродейки непрестанно из примамливите дебри на Възраждането, проф. Дойно Дойнов държеше за обективна оценка на историческите факти и събития и на личности като Стефан Стамболов, Петко Каравелов, Александър Малинов и на дейци от по-новото ни историческо минало. В полезрението на неуморната му научноизследователска дейност неведнъж е попадала националноосвободителната борба на населението от Пиринския край. А той винаги е живял с убеждението, че младите историографи и от Македония ще се освободят от криворазбрания романтизъм и ще се постараят да анализират трезво и обективно историческите факти и събития, за да открият техния дълбок български корен. Професорът от Буново не спираше никога своите любознателни разходки из миналото и дълбоко скърбеше за страданията и стотиците хиляди жертви, които е дал народът ни, воден от продажни политици и държавници. Никога не криеше възмущението си, че ние, българите, сме били все курбан на чужди интереси.  Не по-малко го вълнуваше и нездравото състояние на съвременната ни историческа наука. Според него историческите събития трябва да се изследват и отразяват сериозно, задълбочено и правдиво. Не е оправдано да се прибягва и пренаписва с лека ръка историята ни в угода на политически конюнктури и чужди интереси. Пламенен родолюбец, проф. Дойно Дойнов се възмущаваше и от жалкото и унизително състояние на българските места в Румъния. А като член на българо-румънската комисия за тяхното спасяване през 70-те години полагаше немалко усилия за съхраняване на тези наши възрожденски светини. Посветил живота си на патриотичното възпитание на нашия съвременник, той проявяваше непрестанно загриженост за обучението по история в днешното ни школо. Намираше, че качеството на учебниците, особено за средния курс, не е лошо, но има още какво да се желае. Не по-малко, според него, е важно кой и как поднася програмното учебно съдържание. \"Учителят трябва да създава интерес към миналото, към българското...\" Проф. Дойнов живееше непрестанно с напрегнатия, динамичен пулс на социално-политическото ни всекидневие. И неведнъж е споделял, че го тревожат социално-нравствените проблеми на нашия объркан ден, но не по-малко го вълнуваше и политическото битие на миналото. Затова и предложи на учащите се своето учебно пособие \"История на българския политически живот\". Същото издание имаше и втори том, който обхващаше периода от 1885 до 1948 година.  В течение на повече от шест десетилетия този неуморим труженик, ревностен творец на отечествената ни историческа мисъл не щадеше сили и енергия да броди из необятните трудно достъпни бездни на миналото, движен от благородния стремеж да разширява и обогатява родното ни историческо знание. Проф. Дойно Дойнов напусна този свят на 18 януари 2014 г. Остава обаче неговият неоценим принос в генезиса на родната ни историография, който го нареди сред най-достойните съзидатели на българската културно-историческа съкровищница.", "date": "2019.07.26", "title": "Забележителен историк на нашето съвремие"}
