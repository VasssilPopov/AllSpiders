{"url": "https://duma.bg/burgaski-uchenitsi-specheliha-visoki-otlichiya-na-baleten-konkurs-v-almati-n183577", "text": "По коледните празници любителите на красивото изкуство балет в цял свят очакват по традиция приказната история на Маша и нейната кукла Лешникотрошачката, която неизбежно вълнува и завладява сърцата. Както на всички големи световни сцени, така и в Бургаската опера гражданите и гостите на крайморския град се насладиха на емблематичното произведение на Чайковски \"Лешникотрошачката\". Спектакълът е постановка на проф. Х. Мехмедов. За декември 2018 г. това не е премиера, но новото и особеното беше, че образът на главната героиня Маша бе поверен на ученичка от балетните класове при НУМСИ \"Проф. П. Владигеров\" в Бургас. Участието на ученици от балетните класове на училището в отговорни и мащабни сценични постановки вече има своя традиция в града. Но главна роля е поверена и изпълнена за първи път от ученичката Иванина Иванова, която впечатли, очарова и покори публиката. Тя е подготвена максимално, надарена щедро и усърдна в заниманията си по пътя на професионалното израстване. Образът й бе пресъздаден точно: с естественото си детско очарование и силна решимост тя преодолява житейските препятствия и успява да пребори \"тъмните сили\", преминавайки към зрелостта. Нейната грация и неподправена чистота на излъчване приобщиха зрителите, които я дариха с доверие и любов. С голяма отдаденост и професионализъм й партнира талантливият млад балетен артист - премиерът на Бургаската опера  Даниел Тичков, в ролята на Лешникотрошача. Яна Овчарова в ролята на Черната кралица е също випускничка на НУМСИ \"Проф. П. Владигеров\". С премиерната си изява тя утвърди професионалната си подготвеност - като реверанс за педагогическия екип Марина Змеева, Добрина Бахова, Диляна Бахматова и Недко Георгиев.  Това щастливо коледно настроение продължи и се пренесе и при участието на част от учениците на конкурса за балет \"Розата на Казахстан\" в Алмати. Празникът на Рождество Христово - 7 януари за тези ширини, бе ознаменуван с участието, но и с присъдените големи награди: Гран при за цялостна изява на колектив и Първа награда за класически и съвременен танц на Натали Иванова, Иванина Иванова, Полина Иванова и Даниел Тичков. Успехите нито са малки, нито са случайни! Те са доказателство не само за труда, старанието и работата на балетните педагози, но и признание за българската балетна школа, а в частност за постиженията на балетната педагогика в НУМСИ в Бургас.", "date": "2019.01.23", "title": " Бургаски ученици спечелиха високи отличия на балетен конкурс в Алмати"}
{"url": "https://duma.bg/es-slaga-dvoyniya-standart-pri-hranite-v-cheren-spisak-n183598", "text": "Евродепутатите от комисията по вътрешен пазар и защита на потребителите настояха двойният стандарт при продуктите да бъде включен в \"черния списък\" на ЕС за нелоялни и забранени търговски практики, предаде пресслужбата на Европейския парламент. Законодателството засяга въпроса за двойния стандарт, когато дадени продукти се продават под една и съща марка, но са различни по своя състав или характеристики. Според евродепутатите създаването на впечатление чрез външния вид или описанието на определена стока, че е идентична на друга в различна държава членка, когато всъщност не е, е подвеждаща практика. Продуктите могат да се различават само при условия, свързани с \"ясни и доказани регионални потребителски предпочитания, произход на местните съставки или изисквания на националното законодателство и когато тази разлика е ясно и напълно указана, така че да бъде видима за потребителя\". За трансграничните нарушения (засягащи потребители в поне три държави - членки на ЕС, или две държави, различни от тази на търговеца), максималната глоба трябва да бъде 10 млн. евро, или най-малко 4% от годишния оборот на търговеца през предходната финансова година в засегнатата държава членка, според това коя е по-високата сума. С предложението, което е част от пакета \"Нова сделка за потребителите\", представен през април миналата година, се внасят изменения в четири директиви за потребителските права. Измененото предложение бе одобрено в комисията с 37 гласа \"за\" срещу един \"против\" и един \"въздържал се\", а мандатът за започване на преговори с държавите членки с 36 гласа \"за\" срещу един \"против\" и двама \"въздържал се\". Текстът трябва да получи зелена светлина по време на пленарно заседание на ЕП, преди да могат да започнат преговорите със съвета. С това гласуване слагаме край на спекулациите относно двойния стандарт спрямо България и другите страни от Централна и Източна Европа. Усилията ми от последните две години дадоха ясен резултат за България - още по-смел от очакваното. Минимум 10 млн. евро ще е глобата за закононарушителите, която държавите членки трябва да използват за възстановяване на вредни по интереса на гражданите на държава членка\", коментира евродепутатът от Групата на социалистите и демократите Момчил Неков - българският докладчик по темата за двойния стандарт в ЕП. Това означава например, че както в България е забранено използването на продукти с ГМО в бебешките храни, ако търговец пласира детски  продукт с ГМО царевица например, то глобата ще е минимум 10 млн. евро и с тези пари трябва да се създаде фонд за компенсации\", коментира евродепутат. Зад различното качество и съдържание на храните и напитките в ЕС стоят огромни икономически интереси, заяви вчера омбудсманът Мая Манолова пред комисията по петициите на ЕП в Брюксел. По нейни думи тази практика съществува отдавна и е разпространена в целия ЕС. Ще продължим да настояваме за пълната забрана на двойните стандарти, заяви Манолова. Тя посочи, че съществуват съмнения във възможностите и смелостта на националните надзорни служби да преследват и наказват злоупотребите.", "date": "2019.01.23", "title": " ЕС слага двойния стандарт при храните в черен списък "}
{"url": "https://duma.bg/sandars-tramp-ikonomikata-e-chudesna-samo-za-miliarderite-n183590", "text": "Доналд Тръмп ни казва, че американската икономика е \"абсолютно процъфтяваща\", \"най-силната, която някога сме имали\" и \"най-голямата в историята на Америка\". Е, в неговия клуб в Мар-а-Лаго, където цената на приема се е удвоила до $200 000, той е прав. Икономиката не може да бъде по-добра за 1-ия процент от населението и за корпоративна Америка. През 2017 г. топ 10-те корпоративни ръководители в Америка отбелязаха, че общото им заплащане рязко се повиши с над 60% спрямо предходната година, достигайки до  $1,85 млрд. Най-добрите 25 мениджъри на хедж фондове на Уолстрийт получиха над  15,3 млрд. долара  през 2017 г., което е с 40% повече от 2016 г. - най-високото увеличение за четири години. Невероятно е, че тези $15,3 млрд. са почти два пъти повече от тези, които всичките 140 000  учители в детските градини в Америка са получили през миналата година. Не е изненадващо, че след като беше избран Тръмп, петимата най-богати хора в Америка видяха, че богатството им се е увеличило с над $100 млрд., а корпорациите са обявили за обратно изкупуване на свои акции за над  $1 трилион. Да, при Тръмп икономиката е \"абсолютно процъфтяваща за класата на милиардерите и корпоративната Америка. Но за работещите семейства икономиката не се справя толкова добре. Спомняте ли си, когато Тръмп обеща, че данъчните му облекчения за  богатите ще дадат допълнителни 4000 долара в джобовете на семействата от средната класа? Реалността е, че бонусите за средните работници са нараснали само с два цента на час, откакто  данъчният план на Тръмп стана закон. През изминалата година заплатите за средностатистическите работници са се увеличили с 1,2% - само 9,11 долара седмично след коригиране на инфлацията. Междувременно, докато много богатите стават по-богати, милиони американци работят повече и за по-ниски заплати. Това е икономическата реалност при Тръмп и от последните 40 години. Истината е, че средностатистическият работник изкарва по-малко днес, отколкото преди 43 години. С други думи, тъй като цената на здравеопазването, лекарствата, отпускани по лекарско предписание, жилищата, грижите за децата и колежът продължават да летят стремглаво нагоре, заплатите на средния работник не вървят в крак с това. Освен това, докато официалната безработица е само 3,9%, реалната безработица е много по-висока. Ако включите тези, които са се отказали от търсенето на работа или работят на непълен работен ден, реалната безработица не е 3,9 на сто. Тя е 7,6%. Дори по-лошо, над 20% от американците в най-трудоспособната си възраст (между 25-54 години) нямат работа. Това е повече, отколкото преди 11 години. А истинската безработица при младите хора все още е извън класациите. Според най-новите данни от Института за икономическа политика, над 25% от завършилите гимназия млади бели американци на възраст между 18 и 21 години са безработни или работещи с непълна заетост. За испаноговорещите в същата възрастова група числото е близо 27 на сто. А младите афроамериканци безработицата или непълна заетост стига до 40 на сто. Не, Доналд Тръмп, икономиката не е \"абсолютно процъфтяваща\", когато  надявайки се, че те няма да се разболяват, или че колата им няма да \"клекне\". Не може да се говори за “най-голямата” икономика в “историята на Америка”, щом 43% от домакинствата не могат да си позволят да плащат за жилище, храна, грижи за децата, здравеопазване, транспорт и мобилен телефон, без да влизат в дългове. Не може икономиката да бъде процъфтяваща, след като американците достигат пенсионна възраст в по-лошо финансово положение от родителите си и около половината от по-възрастните американци нямат пенсионни спестявания и нямат представа как да се пенсионират с достойнство. След като  стотици хиляди млади хора не могат да ходят на колежа заради цената, над 30 млн. американци нямат здравна застраховка, един от всеки петима американци не може да си позволи лекарството, предписано от техните лекари, и над 40 милиона американци живеят в бедност, това не е \"най-силната икономика\", която някога сме имали. Не може да се гордеем с икономика, щом имаме най-високото ниво на детска бедност от развитите страни, а продължителността на живота в САЩ намалява за трета поредна година. Докато работещите семейства продължават да се борят, сега САЩ имат повече неравенство в доходите и благоденствието, отколкото когато и да било след 20-те години на миналия век. След срива на Уолстрийт, 46% от всички нови доходи, които са били създадени в САЩ, са отишли при 1% от населението. Корпоративните изпълнителни директори виждат, че доходите им са се увеличили с 937% през последните 40 години и сега са над 360 пъти повече от тези на средностатистическите им работници. Докато корпоративните печалби са близо до най-високите стойности, заплатите като процент от икономиката са близо до най-ниското ниво. Най-важната икономическа реалност на нашето време е, че през последните 40 години е имало огромен трансфер на доходи и богатство от средната класа към най-богатите хора в Америка. От 1979 г. 90% от американците виждат, че техният дял от националния доход е паднал от 58% до 46%, което е равно на почти 11 000 долара на домакинство. Но колкото и лошо да е неравенството в доходите, неравенството в благоденствието е още по-лошо. Днес В Америка топ 0,1% от населението  притежават почти толкова богатство, колкото останалите 90 на сто. Тримата най-богати хора в тази страна притежават повече богатство от долната половина на американците - 160 милиона души. Междувременно, средното домакинство в Америка днес има по-малко от благосъстоянието, отколкото преди 35 години след приравняване към инфлацията, а средното благосъстояние на тези в най-долните 40% е почти нулево. Докато работниците с ниски доходи в „Уолмарт“ са принудени да разчитат на купони за храна, Medicaid и обществени жилища, за да оцелеят,  Стряскащо e, че разликата в благосъстоянието между бели американци и афроамериканците се е увеличила над три пъти през последните 50 години. Днес средното бяло семейство има почти 10 пъти повече благосъстояние от средното черно семейство. Във време на мащабно неравенство на доходите и благосъстоянието политиката на Тръмп води тази страна в погрешна посока. Над 83% от ползите от данъчния план на Тръмп облагодетелстват най-богатия 1 процент от населението. Морално фалиралият бюджет, който Тръмп обяви миналата година, щеше да направи огромни съкращения на програми, от които отчаяно се нуждаят  работещите семейства, възрастните хора, болните, децата и бедните. Това е неприемливо. Вместо да се дават данъчни облекчения на милиардери и големи корпорации, ние трябва да изискваме те да плащат справедливия си дял в данъците. Вместо програма за строги икономии за работещите семейства и бедните, нуждаем се от строги икономии за милиардерите и големите мултинационални корпорации. Вместо да се изхвърлят милиони американци от здравното обслужване, ние трябва да се присъединим към всяка друга голяма страна на земята и да гарантираме здравеопазването като право, а не като привилегия, чрез системата на Medicare for All (\"Здравни грижи да всички\"). Вместо да намаляваме социалната сигурност и хранителната помощ за възрастните хора, трябва да разширим тези програми, така че всеки американец да може да се пенсионира с достойнство и уважение. Вместо да изкормваме мрежата за социална сигурност, трябва да повишим минималната заплата до екзистенц-минимума от 15 долара на час. Вместо да се намалят безвъзмездните стипендии и да се увеличат лихвените проценти по студентските заеми, трябва да направим безплатни обществените колежи и университети и да намалим значително лихвите по студентските заеми. Вместо да приватизираме нашата инфраструктура, трябва да възстановим нашите разпадащи се пътища и мостове, транзитни и железопътни, водни системи и електрическа мрежа и да създадем до 15 милиона добри работни места. Заедно трябва да се борим за общество, което работи за мнозина, а не за малцина. Трябва да се борим за икономическа, социална, расова и екологична справедливост, а не за  необуздана лакомия. *", "date": "2019.01.23", "title": "Сандърс: Тръмп икономиката   е чудесна само за милиардерите "}
{"url": "https://duma.bg/byahme-v-chelnite-svetovni-klasatsii-n183569", "text": "На девети септември 1944 г. пасяхме кравите на \"Поленките\" - край селото. Откъм Етрополе дойдоха камиони с пеещи хора. Вечерта направиха митинг и на него говореха слезли от гората партизани. Хората ги наричаха шумкари. Ораторите им казваха за какво са се борили и какво ще ни е бъдещето. В следващите дни по шосето за София преминаха и руските войски. Техни представители останаха и по селата. Държаха се свойски и помагаха за прибиране на реколтата. Те преследваха германските войски, които отстъпваха към Берлин. Включена беше и Първа българска армия. В селата се създаваше организация в помощ на армията. По тлаки и по седянки се приготвяха дрехи за армията.  В това военно време оскъдицата беше голяма. Нямаше достатъчно храна и облекло. София беше разсипана от бомбардировки. Новосъздаденото правителство на Отечествения фронт градеше новата обществено-политическа организация. Сред приоритетите бяха образованието и залесяването. Още през следващата пролет хората по селата, с песни и музика, масово излизаха да залесяват. Бяха организирани вечерни училища, в които задължително бяха включени неграмотните. За да се поддържа армията и да се бори спекулата, властта наложи наряди на населението. Според имотното състояние се искаха фуражи, масло и варива. Ако се коли прасе, определяха колко мас трябва да се даде наряд. Беше въведена купонна система за храните и облеклото. На тежкофизическите работници (ТФР), се полагаше килограм хляб на ден. На физическите работници (ФР) - 750 гр. На всички останали се полагаха по 500 гр. Имаше и свободен хляб, който беше двойно по-скъп, а парите бяха кът.  Беше организирано бригадирско движение. Младежите с ентусиазъм и масово се включваха и с гордост носеха бригадирските значки. Те работеха на местни и национални обекти. Започна се и кооперирането на земята, а през 1947 г. се извърши и национализацията, та производствените предприятия станаха държавни, горите - също. Търговията пък стана кооперативна.  Трудно, много трудно се живееше. Децата по селата през лятото тичаха боси след добитъка, а есента със свинските цървули ходеха на училище. Обувки нямаше. Аз през 1949 г. за пръв път обух гумени цървули.  Войната свърши и народът се втурна да гради нова България. През 1952 г. беше направена парична реформа и премахнаха купонната система. Оскъдицата все още беше голяма, но кооперативите постепенно укрепваха и животът се подобряваше. Съветският съюз също се съвзе след войната и безкористно ни помагаше. Така държавната икономика тръгна напред. В училището също се създаде нова организация. Вече не ни водеха на църква. Малките ученици до тV клас бяха чавдарчета. По-големите - до Vтт клас, бяха септемврийчета. Класовете бяха чети, а общо бяха организирани в дружинки със съответните командири и дружинни ръководители. Макар и бедна, държавата още в началото организираше безплатни летни лагери за учениците. В средните учебни заведения учениците бяха организирани в ДСНМ - Димитровски съюз на народната младеж. По-късно се наричаше Комсомол. В Комсомола се членуваше до 30-годишна възраст. Към училищата имаше опитни полета за земеделска работа и разни работилници. Учениците ходеха и на бригади в селското стопанство и в залесяването. По-големите пък ходеха на военно обучение и на курсове по гражданска отбрана.  Икономиката на България тръгна стремително напред. Народът съзнателно се трудеше. За 45 години беше ликвидирана безработицата и дори имаше недостиг на работна ръка, което пък водеше до влошаване на качеството. Ще се отклоня: При една среща с Тодор Живков, тогавашен първи ръководител, му подхвърлих: \"За да има качество, трябва да има няколко процента безработица.\" Той сепнато ми отговори: \"Ти знаеш ли какво е това безработица?\" Е, сега се вижда какво значи безработица.  София беше възстановена от бомбардировките. Бяха изплатени наложените ни за участие във войната репарации. Създадени бяха 3000 предприятия. Образованието и културата бяха на високо ниво. Неграмотни нямаше. В спорта бяхме на първи места в света. Беше обновен жилищният фонд. Армията ни беше една от най-боеспособните, с модерно оборудване. Хората се чувстваха сигурно. В опазването на обществения ред безкористно се включваше обществеността. Имаше доброволни отряди от нещатни служители на МВР, другарски съдилища и други обществени организации. Съдиите бяха изборни и съдилищата съдеха адекватно. Здравеопазването и образованието бяха безплатни. Много тържествено се честваха националните ни празници. Въобще държавата беше си извоювала световен авторитет. Бяхме в челните световни класации.  Дано младите се обърнат към историята, за да знаят всичко това, и да продължат напред.", "date": "2019.01.23", "title": "Бяхме в челните световни класации"}
{"url": "https://duma.bg/77-avtori-v-konkurs-za-nova-piesa-n183563", "text": "Вторият етап от третото издание на Конкурса за нова пиеса, организиран от НБУ, е в ход. По темата \"Тайните\" драматургични текстове изпратиха 77 автори. Според регламента на конкурса имената на участниците ще останат тайна, но организаторите не скриха, че наред с дебютиращите в областта на драматургията, тази година участват повече водещи български автори. Някои текстове идват от чужбина. Третото издание на конкурса затвърждава неговите позиции като един от най-престижните форуми за нова драматургия и е плод на усилията на Нов български университет да подкрепя и развива културните процеси в България. Постоянното жури с председател проф. Виолета Дечева, д.н., гл. ас. д-р Владимир Маринов, гл. ас. д-р Георги Гочев, проф. Михаил Неделчев, доц. Пламен Дойнов, д.н., проф. д-р Светла Христова и доц. Снежина Петрова ще номинира най-добрите от получените пиеси, като авторите ще имат възможност да участват в Лаборатория за пиеси под ръководството на Валентин Ганев и унгарския драматург Жолт Пожгаи. Носителят на наградата ще бъде обявен в края на март. Номинациите ще бъдат обявени в началото на февруари. ", "date": "2019.01.23", "title": "77 автори в конкурс за нова пиеса"}
{"url": "https://duma.bg/kasting-za-myuzikal-pravyat-vav-varna-n183564", "text": "Държавната опера при Театрално-музикалния продуцентски център във Варна обявява конкурс за участие в премиерната постановка на \"Любовта никога не умира\", продължение на мюзикъла \"Фантомът на операта\" от А. Л. Уебър. Кастингът ще се проведе на 6 февруари от 14 ч. в зала 108 на ТМПЦ Варна. Търсят се артисти за ролите Фантом - драматичен тенор, Кристин - сопран, Мег - сопран, Жири - майка на Мег, мецосопран, Густав - момче, около 10-годишно, Гангъл, Скуелч и Флек, Раул - баритон. Кандидатите трябва да се представят с ария от мюзикъла и ария по свой избор от друга творба. Нотите на арията за посочената от тях роля в \"Любовта никога не умира\" ще им бъде изпратена по електронен път, след като се регистрират за участие в кастинга. Необходимите документи - автобиография, европейски формат и мотивационно писмо, се подават на E-mail: artsecretary@tmpcvarna.com.", "date": "2019.01.23", "title": "Кастинг за мюзикъл правят във Варна"}
{"url": "https://duma.bg/sotsializam-i-rodolyubie-n183570", "text": "Внимателни читатели на проекта \"Визия за България\" обявиха, че в него липсват две емблематични за БСП думи: социализъм и родолюбив. Във връзка с това искам да споделя разсъждения по въпроси, които, зная, занимават мнозина членове на нашата партия. Обстоятелството, че в проекта не се говори за социализъм, е обяснимо и до голяма степен оправдано. Визията е документ, който търси съпричастност от широки слоеве на населението, независимо от партийно-политически убеждения. Целта е да се смени моделът на управление и развитие в рамките на установения в държавата капиталистически строй. Поради това логично е, че разчетената за ограничен период от време визия на партия, която се нарича социалистическа, формулира леви, но не и социалистически задачи. Нелогично и неоправдано е друго: идеологическата работа на БСП от доста време е занемарена. Партията ни се нарича социалистическа, обаче не само думата социализъм, а изобщо от реалния партиен живот. При сегашните условия прагматизмът е наложителен. Неизбежно е животрептящите проблеми да бъдат в центъра на вниманието. Но нали \"само с хляб не се живее!\" БСП, наследницата на партията на Димитър Благоев, няма право да подценява въпросите на идеологията. А тези въпроси и въобще темата за социализма липсват и в публичните изяви на повечето ръководни социалисти. Не прави изключение и уважаваната наша председателка Корнелия Нинова. Старая се да не пропусна нейни публикации, но не си спомням в речите и изявленията й да се третира въпросът за социализма, макар и като наша далечна цел, като наш идеал. Дано да се окаже, че греша и че има нейни публикации на тази тема, но съм ги пропуснал. В програмата на партията ни е записано ясно: \"Днес БСП следва отново да се докаже като партия на социалистическия идеал.\" Този призив увисва във въздуха. Не само социалистическият идеал, а изобщо понятието идеал вече започва да звучи като изкопаемо, \"идеал - каква странна дума!\" - възкликна неотдавна на страниците на \"Дума\" винаги находчивата и снайперстки точна Велислава Дърева. Много често за сметка на термина социализъм се употребява терминът ляво, който основателно влезе в най-широка употреба, двата термина обаче не са синоними. Понякога зад употребата на термина ляво се крие отбягване от \"неудобния\", \"компрометирания\" термин социализъм. Плаща се данък на широко насажданата от нашите противници теза, че социализмът бил изхвърлен на бунището на историята. Несъстоятелна теза. Не издържа изпита на историята не социализмът изобщо, а един от моделите на социализма - съветският. Появиха се и ще се появяват нови и нови модели. Забележителни успехи жънат например китайският и виетнамският. Стара истина е: всичко \"тече\", променя се. Представата за социализма, и за пътищата към социализма също е подвластна на този универсален закон. Не е ли дошло време Българската социалистическа партия да се опита да надзърне зад хоризонта и да потърси отговор на трудния въпрос: що е то български модел на социализма на бъдещето и какви са пътищата към него? Няма смисъл, казват упоритите прагматици, защото в обозримо бъдеще социализъм в България не може да има. Не са прави. Ако Димитър Благоев разсъждаваше така, сега БСП нямаше да я има. Вярно, липсва ни ум от ранга на Дядото. Но нашата партия е с голям опит и със солиден научен потенциал. Нужно е програмните търсения на партията да се активизират. Постепенно, в резултат на научни търсения, изучаване на чуждестранния опит и широки дискусии може би ще се очертаят контурите на онзи български социалистически модел, от който се нуждаем остро. и е залог за нейната жизненост. Без завладяваща идейност тя престава да бъде привлекателна за младите, губи потенциал. А сега - за думата родолюбив. Тя наистина не фигурира в разпространения проект \"Визия за България\", но в него са формулирани няколко задачи в духа на родолюбието. Не е важно колко пъти е употребено дадено понятие. Важното е каква роля се възлага на съответния фактор - в случая родолюбието - за решаване на проблемите, пред които са изправени държавата и нацията ни. Струва ми се, че в цялостната дейност и политика на БСП потенциалната сила на родолюбието, на патриотизма, е приглушена. Възможно е за това да оказва влияние и обстоятелството, че през годините на \"прехода\" три жадни за власт партии успяха \"да приватизират\" патриотизма. Сега те се отъждествяват с него под фирмата \"Обединени патриоти\". Получи се нелепица: като четем или чуем патриоти,  подразбираме въпросните партии. А тъкмо тези три партии крепят сега най-антипатриотичното, най-слагаческото по действия правителство, управлявало България през последните три десетилетия - правителството на ГЕРБ. Ръководители на въпросните партии се надпреварват с Бойко Борисов и Цветан Цветанов в лакейничеството пред Вашингтон и Брюксел. Обективността ме задължава да отбележа, че в годините на така наречения преход се роди и друга партия с патриотична ориентация - \"Нова зора\". Но тя не влезе в съюз с гладните за власт \"обединени патриоти\", не се отклони от чистия патриотизъм. Тя е възприела за ръководен девиз откровението на Раковски: \"Любовта към Отечеството превъзходи сичките световни добрини\", и е записала в програмата си: \"Създаването на социалистическо общество от нов тип е единствен начин да се осигури оцеляването на българския народ и държава.\" Тази партия закономерно е в състава на Коалиция \"БСП за България\". Нашата държава навлезе в изключително критичен период от своята история - период на невиждана демографска катастрофа. За по-малко от три десетилетия намаляхме като народ с близо една четвърт. Такова чудо не се е случвало дори през страшните години на османското нашествие и върлуващата чума в края на ХтV и началото на ХV век. Предстоящото заседание на 49-ия конгрес на БСП без съмнение ще утвърди подобрен след обстойните обсъждания вариант на Визията, в който, както бе съобщено, на мерките срещу демографската катастрофа се отрежда водещо място. Не зная дали в новата редакция на Визията се споменава думата родолюбие, но пак ще повторя: важното е да се оцени по достойнство факторът родолюбие, патриотизъм. В борбата за спасяване на нацията нашата партия трябва да се изяви като истинска патриотична партия,  - без страх, че това може да се тълкува като национализъм. Не всеки национализъм е за осъждане! В съвременния български език понятието национализъм е двояко. Разгърнете реномирания \"Български тълковен речник\", четвърто издание, 2015 г., издателство \"Наука и изкуство\", и на стр. 510 ще прочетете: \"Национализъм. 1 . Чувство за принадлежност към определена нация и нейната култура, на преклонение и любов към собствената страна и своя народ; патриотизъм. 2. Реакционна идеология и политика, свързана с признаване и проповядване на превъзходството на една нация над друга, с разпалване на национална вражда и потисничество.\" Партията ни открай време е била и сега е непримирим враг на реакционния национализъм и на неговото бесовско изчадие шовинизма. Но на здравословния национализъм - брат на патриотизма, БСП не може да не бъде поддръжник. Не бива да подценяваме и опасността от националния нихилизъм. Той също работи, и то твърде успешно. И ражда в изобилие чуждопоклонство, компрадорство, национално предателство. В Европа национализмът се възражда - и реакционният, и здравословният. Това е противодействие на американския империалистически глобализъм, на слугинажа на едно или друго правителство, на проамериканската политика на Брюксел за разграждане на националните държави, за стимулиране на наднационалното, за Европа на две скорости и пр. Вишеградската четворка е една от формите, в които намира израз националното противодействие. В последно време, като че ли сред повечко българи се пробужда  и национално самосъхранение. Когато това означава пробуждане на прогресивен български национализъм, побратим на родолюбието, нашата партия би трябвало да го насърчава. \"Да не се срамуваме да отстояваме своя национален интерес!\" - призова през декември 2018 г. президентът Радев и сам даде пример за това. Както и трябваше да се очаква, глутницата цветан-цветановци отговори с вой. Вашингтон разбра, че българите са лесни и вече действа с обидно безочие. Знае от опит: ще изпрати в София един-двама свои емисари и българското правителство ще клекне. Вчера за спиране на \"Белене\" и \"Южен поток\", днес за американските изтребители, утре, недай Боже! - за американски ракетни бази край Варна и Бургас. Питам се: ще дойде ли ден, в който народът ни, народът на Балканджи Йово и на Ботев, ще набере кураж и ще викне: задокеански господа, каква работа имате вие тук, на брега на Черно море! Градете си вашата мексиканска стена, не разграждайте повече нашата държавност. Не искаме да бъдем фронтова държава, не искаме да бъдем мишена за ответни удари! Ето такива мисли и чувства извикват у мен преди заседанието на 49-ия конгрес на БСП двете заветни думи - социализъм и родолюбив. Ще бъда наречен националист? Не възразявам. Националист бях преди 75 години като партизанин, националист съм и сега. Само че по смисъла на първото значение на тази дума в българския тълковен речник.", "date": "2019.01.23", "title": " Социализъм и родолюбие"}
{"url": "https://duma.bg/oshte-malko-na-orlin-pavlov-za-parvi-pat-na-klubna-stsena-n183560", "text": "Орлин Павлов за първи път ще представи албума си \"Още малко...\" на клубна сцена. Музикалното пътешествие, на което всеки желаещ може да се качи с билет за концерта, а преживяването ще е гарантирано незабравимо, ще е на 25 януари от 23 ч. в Sofia Live Club. След успеха в зала 1 на НДК през октомври миналата година Орлин отправя поредното си предизвикателство към фенове и почитатели. Съставът от музиканти ще е също толкова грандиозен, емоциите още по-големи и опияняващи, а спомените неповторими.  На сцената ще се качат 11 музиканти: Мартин Ташев - тромпет и вокали, Милен Кукошаров - пиано, Васил Вутев - барабани, Борислав Бояджиев - перкусии, Владислав Мичев - тромбон, Венелин Георгиев - саксофон, Георги Стойков - тромпет, Евден Димитров - бас, Волен Милчев - вокали, и Ангел Дюлгеров - китара. Зад пулта за настроението ще се погрижи небезизвестният DJ Stephane Love.", "date": "2019.01.23", "title": "\"Още малко...\" на Орлин Павлов за първи път на клубна сцена"}
{"url": "https://duma.bg/sofiya-kvartet-i-lyudmil-angelov-predstavyat-shedovri-na-brams-n183565", "text": "Виртуозният пианист Людмил Ангелов и една от най-обичаните родни камерни формации - София квартет, представят шедьоври на Брамс днес, 23 януари, в камерна зала \"България\". В програмата са включени Струнен квартет 1 и Клавирен квинтет във фа минор, оп. 34. Наред с големите симфонични произведения Йоханес Брамс става популярен с камерните си творби, които и днес въздействат дълбоко на публиката. Първият му струнен квартет е силно повлиян от Бетовен, Шуман и Шуберт и заедно с Клавирния квинтет във фа минор са смятани за шедьоври на Романтизма. Първоначално създаден като радиоквартет към БНР, през годините в състава на София квартет са били Васил Вълчев, Николай Беспалов, Николай Гагов, проф. Димо Димов, проф. Ангел Станков, Джефри Дийн и др. Днес, обновен с едни от най-добрите инструменталисти в България, квартетът включва цигуларите Стоимен Пеев и Йордан Димитров, виолончелиста Любомир Ников и доайена на състава - виолиста Валентин Геров. Четиримата нестандартни музиканти от състава към Софийската филхармония си партнират с един от най-добрите съвременни пианисти Людмил Ангелов - артист с огромна харизма и виртуоз, получил признание на най-престижните световни сцени. Билети по 12 лв. се продават в касата на зала \"България\" и в epaygo.bg, научи ДУМА от Кремена Николова-Флор, пиар на Софийската филхармония.", "date": "2019.01.23", "title": " София квартет и Людмил Ангелов представят шедьоври на Брамс"}
{"url": "https://duma.bg/kak-andre-riyo-se-sreshta-s-antani-hopkins-n183576", "text": "Колко от нас знаят, че актьорът, изиграл Ханибъл Лектър в \"Мълчанието на агнетата\" и едни от най-големите злодеи в киното, е композирал нежен валс? През 1964 г. Антъни Хопкинс, още 27-годишен, свири и композира музика. Но в продължение на 50 години изпитва свян да покаже пред света произведението. През 2011 г. най-сетне решава да превърне партитурите в музика и да даде живот на своя валс. Избира да повери задачата на холандския цигулар и диригент Андре Рийо. Двамата се срещат в студиото на Рийо в Маастрихт. Разговарят, обсъждат детайлите. Голяма роля играе съпругата на Хопкинс, която го насърчава. Премиерата на валса се състои през 2011 г. във Виена пред отбрана аудитория. С типичния си възторжен тон маестро Рийо представя историята на творбата и нейния композитор. В атмосферата на виенска бална зала, сред шума на пищните рокли и възбудата на музикантите от оркестър \"Йохан Щраус\" валсът зазвучава. Съпругата на актьора плаче, а Хопкинс се вълнува като малко дете. Така след 50 години именитите актьор и музикант показват на света \"And the Waltz Goes On\" (\"И валсът продължава\"). Видеото трупа милиони гледания в мрежата. Маестрото дирижира валса в големи концертни зали и площади. Историята припомня Дима Моллова от \"БГ саунд стейдж\", организатор на концерта на Андрей Рийо в София на 8 юни, билетите за който са на изчерпване.", "date": "2019.01.23", "title": "Как Андре Рийо се среща с Антъни Хопкинс"}
{"url": "https://duma.bg/korbin-se-nasochi-kam-vtori-referendum-n183585", "text": "Лидерът на британската опозиционна Лейбъристка партия Джереми Корбин направи още една стъпка за павиране на пътя за провеждането на нов референдум за членство в Европейския съюз, като се опитва да използва парламента за изземване на контрола над процедурата по \"Брекзит\" от премиера Тереза Мей, съобщава Ройтерс. Лейбъристите предложиха изменение, целящо да принуди правителството да даде на парламента време да обмисли и да гласува варианти за предотвратяване излизането от ЕС без споразумение - курс, който Мей многократно отказа да изключи. Сред вариантите, посочиха от Лейбъристката партия, трябва да бъде постоянен митнически съюз с ЕС и \"гласуване на обществеността за споразумение\" - две предложения, които Мей също изключи. Докато британският парламент се опитва да избегне хаотичен \"Брекзит\" без одобрено споразумение, все още няма ясно мнозинство за алтернативен вариант. В същото време германският министър на правосъдието Катарина Барли заяви, че е разочарована от плана на британския премиер Тереза Мей за излизане от безизходицата за \"Брекзит\" и също предложи Великобритания да проведе втори референдум. Барли, която има както германско, така и британско гражданство, коментира, че проектоспоразумението няма да бъде променено, но добави, че може да има свобода на действие по отношение на времето, ако се проведе втори референдум. \"Това може да успокои ситуацията\", изтъкна тя.", "date": "2019.01.23", "title": "Корбин се насочи към втори референдум"}
{"url": "https://duma.bg/parizh-privika-poslanika-na-italiya-n183587", "text": "Франция повика на разговор посланика на Италия, след като италианският вицепремиер Луиджи ди Майо от \"5 звезди\" обвини Париж, че експлоатира Африка и подклажда миграцията. \"Европейският съюз трябва да санкционира Франция и всички държави като нея, които спомагат за бедността в Африка и принуждават тези хора да бягат, защото африканците трябва да бъдат в Африка, не на дъното на Средиземно море\", заяви Ди Майо. \"Ако днес хората бягат, то е защото европейските държави, най-вече Франция, никога не са спирали да колонизират дузина африкански държави\", бяха думите на вицепремиера. Той допълни, че ако не е Африка, Франция ще бъде сред 15-те най-големи икономики в света, а не сред първите 6. Френски дипломатически източници, цитирани от италианската агенция Анса, са определили изказването на Ди Майо като \"враждебно и безпочвено на фона на партньорството между Франция и Италия в Европейския съюз\". Междувременно другият вицепремиер и лидер на \"Лига\" Матео Салвини продължи войната на думи и във вторник. \"В Либия Франция няма интерес да стабилизира положението, вероятно защото има петролни интереси, които са в противовес с тези на Италия\", коментира Салвини пред италианска телевизия.", "date": "2019.01.23", "title": "Париж привика посланика на Италия"}
{"url": "https://duma.bg/pocherpen-retsidivist-opita-da-pohiti-samolet-n183586", "text": "Извънредно кацане на руски пътнически самолет в сибирски град, след като мъж на борда е поискал самолетът да се насочи към Афганистан, съобщават руски медии. Един от пътниците на полет на \"Аерофлот\" от сибирския град Сургут до Москва поиска самолетът да бъде насочен към Афганистан, обяви източник от въздушния контрол, цитиран от Интерфакс. Специализираният сайт за въздушен трафик Flight Radar информира за инцидент по време на полета. Рен ТВ информира, че един от пътниците - 42-годишният Павел Шаповалов, е въоръжен и е поискал промяна на маршрута на полета. Преди мъжът е бил съден за кражби, наркотици и хулиганство. По информация от Интерфакс заподозряният е задържан многократно в пияно състояние. По-късно източници разкриха, че самолетът е кацнал, след като екипажът убедил мъжа, че е необходимо зареждане на самолета. Заподозряният е задържан. Според други източници 42-годишният гражданин на Сургут е бил пиян.", "date": "2019.01.23", "title": " Почерпен рецидивист опита да похити самолет"}
{"url": "https://duma.bg/kratki-novini-n183580", "text": "Превръщането на Украйна в най-бедната страна в Европа е срамен провал на политиката на Киев. Това коментира депутатът от Върховната рада Дмитрий Добродомов пред местната телевизия NewsOne. По думите на парламентариста, украинските власти през цялото време, в което страната е независима, са се ръководили от \"срамното правило\", според което \"парите работят за политиката, а политиката работи за пари\". Той отбелязал, че това е \"път за никъде\". „Американците или поне влиятелната част от техния политически елит не се нуждаят от никакви споразумения в областта на контрола над въоръженията. Те пречат на САЩ, те ги заплитат в мрежа от задължения и ги държат в ограничено пространство. Те възпрепятстват прилагането на концепцията за пълно военно господство във всички среди”, заяви заместник-министърът на външните работи на Русия Сергей Рябков в интервю за списание „Международни отношения”. Според него американският елит е стигнал до заключението, че сега имат възможността да направят решителен пробив „за да си осигурят за дълго време позицията на военен хегемон.”   Влиятелен инвеститор изпрати писмо с предупреждение към форума в Давос. Писмото е от Сет Кларман, инвеститор милиардер, известен със задълбочените си анализи на инвестиционния свят и в него той светва голяма червена лампа за глобалното социално напрежение, увеличаващите се нива на дълга и оттеглянето на американското ръководство. Неговото писмо е значително по-мрачно от предишните му анализи и се приема като предупредителен изстрел, че нарастващото чувство за политическо и социално разделение по света може да завърши с икономическо бедствие.", "date": "2019.01.23", "title": "Кратки новини"}
{"url": "https://duma.bg/putin-i-abe-reshavat-teritorialen-spor-n183588", "text": "Редовните срещи между лидерите на Русия и Япония позволяват обсъждането на въпроси за двустранните отношения и международните дела, заяви Владимир Путин на преговорите в тесен състав с гостуващия японски премиер Шиндзо Абе.  \"Много се радвам да те видя\", приветства Путин в началото на срещата и благодари на Абе, че е приел поканата да посети Москва на път за световния икономически форум в швейцарския зимен курорт Давос. \"Много е приятно, че нашите срещи станаха редовни, което ни позволява да обсъждаме въпроси от развитието на двустранни отношения във връзка с положението в региона\", посочи Путин, цитиран от ТАСС. Той добави, че за преговорите двете страни са обмислили въпроси по много посоки, включително и по темата за мирен договор.   Това е 25-та среща между Путин и Абе. \"Днес бих искал да обсъдим, както се полага, въпросите за сключване на мирен договор с оглед на резултатите от преговорите на министрите на външните работи и на работните групи миналата седмица\", изтъкна на свой ред гостът. Японският премиер посочи още, че се надява на откровена размяна на мненията по двустранните и международни въпроси. Той също отбеляза, че се радва на поредната среща с руския лидер. Шиндзо Абе смята, че 2018 година е била повратна в японо-руските отношения. \"Ние от своя страна сме готови да полагаме съвместни усилия, за да стане тази година устремна (в отношенията) между Япония и Русия\", добави той. Японският премиер подчерта още, че двустранното сътрудничество между Москва и Токио в различни сфери \"носи солидни резултати\". Японската агенция Киодо предаде, че ако предишните срещи между двамата в Сингапур и Аржентина са траели по около 45 минути, са сегашната среща са отредени 2,30 часа. Обсъжда възможността в бъдещия договор да задължи страните да не предприемат враждебни действия една към друга.   Президентският помощник по международните въпроси Юрий Ушаков заяви вече, че преговорите за мирния договор ще бъдат сложни. Президентският говорител Дмитрий Песков посочи на свой ред, че преговорите ще бъдат продължителни, нито една от страните не е готова да отстъпи от националните си интереси, а проблемът с мирния договор не може да се бъде решен за минута. Японският в. \"Йомиури шимбун\" припомни, че срещата между външните министри е показала дълбочината на противоречията между страните и резултатите от преговорите ще зависят изключително от Путин и Абе. Агенция Киодо коментира, че Шиндзо Абе е готов да разгледа възможността за подписването на мирен договор, ако на Япония бъдат предадени два от 4-те спорни Курилски острови въз основа на двустранната декларация от 1956 г. Японската телевизия NHK смята, че Путин иска да разбере от срещата с Абе доколко Япония може да задълбочи отношенията с Русия без влиянието на САЩ, в частност по въпросите за сигурността. \"Йомиури шимбун\" твърди, че Москва се безпокои да не бъдат разположени бази на САЩ на островите, ако те бъдат преотстъпени на Япония. Вестникът припомня думите на командващия войските на САЩ в Япония ген. Джери Мартинес, че Америка не планира да разгръща войски на островите. Русия обаче не е склонна да вярва на думи.  ", "date": "2019.01.23", "title": "Путин и Абе решават  териториален спор"}
{"url": "https://duma.bg/timoshenko-se-kandidatira-za-prezident-n183583", "text": "Бившият украински премиер Юлия Тимошенко официално обяви кандидатурата си за президент на страната, като социологическите проучвания я определят за водеща сред кандидатите. \"Аз се кандидатирам за президент\", каза тя на сесия на своята националистическа партия \"Отечество\", за да поздрави тълпата. \"Допуснах грешки\", каза Тимошенко, която е силно разединяваща фигура в украинската политика. \"Може би понякога греша, но греша искрено”, каза тя. \"Днес навлизаме в нова ера - ера на успех, на щастие, на просветление... днес започваме пътуването на Украйна към реално и мощно величие.\" Тимошенко е фаворит да спечели гласуването на 31 март според последните проучвания, но никой от кандидатите все още няма неоспорима преднина.  Според проучванията 58-годишната Тимошенко се ползва с подкрепата на 16% от избирателите и води пред настоящия президент Петро Порошенко, който има 13,8%. На трето място е Володимир Зеленски, комик, който някога е играл президент на страната в телевизионно предаване. Той обещава да обнови политическата система на Украйна. ", "date": "2019.01.23", "title": "Тимошенко се кандидатира за президент"}
{"url": "https://duma.bg/oblachno-i-dazhdovno-shte-e-dnes-n183620", "text": "Облачно и дъждовно време ни очаква днес, като в няколко области на страната валежите ще са значителни. В крайните северозападни райони може да превали и сняг. Значителни ще са количествата дъжд в Рило-Родопската област. Ще духа слаб, след обяд в Източна и Южна България умерен вятър от юг-югоизток, в северозападните райони – от североизток.  Температурите обаче ще са високи. Максималните ще са около 6 и 11 градуса. През нощта срещу четвъртък валежите ще продължат. В петък и през почивните дни ни очаква меко и сухо време.", "date": "2019.01.23", "title": "Облачно и дъждовно ще е днес"}
{"url": "https://duma.bg/nfsb-zamrazyava-otnosheniya-s-vmro-n183622", "text": "Пореден трус в малката коалиция на Патриотите. От партията на Валери Симеонов НФСБ обявиха, че спират всякакви форми на преговори с ВМРО по темата евроизбори. Причините за охлаждането на отношенията се посочват в официална декларация на партията. В нея се казва, че ВМРО подлага на медийни атаки хората на Симеонов. От НФСБ са гневни, че военният министър и лидер на воеводите Красимир Каракачанов критикувал позицията на Валери Симеонов относно покупката на нови изтребители. Припомняме, че НФСБ не подкрепиха доклада на Министерски съвет за започване на преговори за F-16. Каракачанов, от своя страна, обясни, че позицията на Валери Симеонов била несериозна. Вицепремиерът нападна партньорите си и по темата с ромската интеграция, обвини ги, че се ослушват и не взимат отношение. В декларацията си, НФСБ цитират няколко медийни изяви на Каракачанов и искат извинение и адекватно обяснение за думите му. Дотогава Националният изпълнителен комитет на НФСБ преустановява преговорите с ВМРО за общо явяване на изборите за Европейски парламент, се казва в изявлението.  ", "date": "2019.01.23", "title": "НФСБ замразява отношения с ВМРО"}
{"url": "https://duma.bg/14-oblasti-sa-v-gripna-epidemiya-n183621", "text": "Грипът продължава да настъпва. 14 области на страната вече са в грипна епидемия. От днес във ваканция са и учениците в Сливен и Хасково – децата там няма да учат до понеделник включително. Вчера в София област и Варненска област обявиха епидемия.  В областите Бургас и Стара Загора обаче, които бяха сред първите с обявена епидемия, учениците от днес се връщат в клас. В Перник ваканцията им се удължава до петък, когато са на училище. Пред епидемия са в Кърджали, Плевен, Русе и Кюстендил. Лекарите припомнят да не прибягваме до самолечение, а при първите симптоми - температура, гадене, болки в мускулите - да потърсим медицинска помощ. Грипът не се лекува с антибиотици, а с противогрипни препарати. Антибиотик се налага в случаите, в които има усложнения.", "date": "2019.01.23", "title": "14 области са в грипна епидемия"}
{"url": "https://duma.bg/%E2%84%962-ot-sofiya-oupan-e-na-polufinal-v-melbarn-n183552", "text": "Гръкът Стефанос Циципас, който ще бъде поставен под №2 в основната схема на \"София оупън\",  продължи да впечатлява на Откритото първенство на Австралия. 20-годишният атинянин, чиято майка е рускиня, стигна до 1/2-финалите в Мелбърн след победа със 7:5 4:6 6:4 7:6 (2) над Роберто Баутиста Агут (Исп, №24 в света), който също ще играе в София през февруари. Шампионът от турнира на следващото поколение стана и най-младият полуфиналист в първия турнир от Големия шлем от 2003 г., когато в четворката проби Анди Родик (Авл). Циципас постигна втора гръмка победа, след като предния кръг отстрани и действащия шампион и рекордьор по титли от Шлема Роджър Федерер. Срещу Агут снажният грък преодоля умората и демонстрира завидно спокойствие в най-важните разигравания. Той спечели първия и третия сет, след като изоставаше с пробив, а в четвъртия беше безкомпромисен в тайбрека. \"Всичко това е почти като някаква приказка. Просто изживявам мечтата си, за която съм работил толкова много. В началото на годината казах, че целта ми е да достигна полуфинал в Шлема. Когато отговорих на този въпрос ми се струваше лудост. Но ето, че всъщност е реалност и тъкмо се случи\", каза той. За място на финала Циципас излиза срещу Рафаел Надал (Исп, №2), който отнесе палача на Григор Димитров - Франсис Тиафо (САЩ) с 6:3, 6:4, 6:2. 1/4-финали Мъже: Роберто Баутиста Агут (Исп, №24) - Стефанос Циципас (Гър, №15) 5:7, 6:4, 4:6, 6:7 (2); Франсис Тиафо (САЩ, №39) - Рафаел Надал (Исп, №2) 3:6, 4:6, 2:6. Жени Анастасия Павлюченкова (Рус, №44) - Даниеле Колинс (САЩ, №35) 6:2, 5:7, 1:6; Петра Квитова (Чех, №6) - Ашли Барти (Авл, №15) 6:1, 6:4.", "date": "2019.01.23", "title": "№2 от \"София оупън\" е на полуфинал в Мелбърн"}
{"url": "https://duma.bg/kancho-stoychev-prezidentat-zapazva-visok-prestizh-v-obshtestvoto-n183623", "text": "В края на втората година от мандата си Румен Радев има одобрение от 55% - можем да говорим за успех при рейтинга му. Това коментира пред Фокус социологът Кънчо Стойчев по повод две години от встъпването в длъжност на Радев като държавен глава. Анализаторът е категоричен, е президентът успява да запази много висок престиж в обществото. Това например не се случи с предшественика му Росен Плевнелиев. В края на втората си година той имаше рейтинг около 30%, което означава, че повече от половината българи му нямат доверие, припомня Стойчев. Въпреки че Румен Радев бележи спад в доверието от около 5% през последната година, рейтингът му е безспорен успех, смята още социологът. Той коментира усложнената среда на конфронтация между институциите. И въпреки критиките спрямо властта, Радев има над 40% доверие сред поддръжниците на ГЕРБ. Неодобрението му в тази група е около 37 на сто. При симпатизантите на Патриотите президентът се ползва с още по-висок рейтинг - 50% одобрение срещу 38 неодобрение. Според Кънчо Стойчев и през 2019 г. се очаква да се запазят високите нива на доверие в президентската институция. Същевременно не бива да забравяме, че обстановката в страната ще се изостря, защото сме в изборна година, ще имаме поне два пъти избори и това неминуемо във всяка една демократична система напряга вътрешната обстановка. А нашата вътрешна обстановка си е изострена по принцип, тъй като има доста сериозен сблъсък между двете основни политически партии, прогнозира социологът. Стойчев смята, че въпреки предизборните сблъсъци, Румен Радев ще запази високите нива на одобрение и през 2019 година и то на фона на все по-ниско доверие в цялата политическа класа. ", "date": "2019.01.23", "title": "Кънчо Стойчев: Президентът запазва висок престиж в обществото"}
{"url": "https://duma.bg/bsp-oshte-chaka-otgovor-ot-api-za-dogovora-za-hemus-n183624", "text": "Депутатите от левицата поискаха до края на деня от АПИ да им предоставят договора между агенцияти и \"Автомагистрали\" за строежа на АМ \"Хемус\". Вече осми ден министърът на регионалното развитие Петя Аврамова и ръководството на АПИ не реагират на официално входираното искане на БСП да получи договора. Социалистите предупредиха преди седмица, че правителството разпределя милиарди левове през фирма \"Автомагистрали\", а реално строителството на \"Хемус\" е оскъпено в пъти. Депутатът от левицата Георги Свиленски се обърна от трибуната към председателя на парламента Цвета Караянчева.  Моля да разпоредите на министъра на регионалното развитие и на Агенция \"Пътна инфраструктура\" в рамките на деня да предоставят договорите и рамковите споразумения, за да не ви светне премиерът \"синята лампа\", обърна се към Караянчева Свиленски. Той припомни, че държавните и местни органи и техните администрации са длъжни да оказват съдействие на народен представител, тъй като той има достъп до информация. По думите му институциите не само че не предоставят информацията, а се опитват да манипулират общественото мнение. Председателят на парламента обясни, че до края на деня ще реагира на искането.", "date": "2019.01.23", "title": "БСП още чака отговор от АПИ за договора за \"Хемус\""}
{"url": "https://duma.bg/elena-yoncheva-atakite-na-gerb-nyama-da-ni-sprat-n183627", "text": "Всички обвинения за пране на пари и използване на средства от престъпен произход са абсурдни. Въпреки това атаките на ГЕРБ и опитите за сплашване няма да ни спрат, обяви Елена Йончева в кулоарите на парламента. Цялата парламентарна група на БСП застана пред медиите, за да декларира категоричната си подкрепа за Йончева. Обвиненията, че работейки за телевизията TV 7 през периода 2012-2014 г.,съм била финансирана по престъпен начин, са абсурдни, обяви журналистката. Тя обясни, че това е периодът, в който е заснела поредица документални филми за TV 7 за войната в Сирия, за Турция и пълзящата ислямизация, за Украйна и гражданската война. По думите й средствата за тези филми са преведени през банка КТБ в период, в който даже държавата, със своите контролни функции, не е могла да предвиди нейния срив.  Обвинението, че съм знаела, че тези средства са с престъпен произход, е опит да бъда ангажирана със своята защита, а не с работата ми на депутат, категорична е Йончева. Тази атака започна след като левицата поиска независима експертиза на българските магистрали, припомни тя.  Правителството и Борисов вече използват създадената и контролирана от тях специализирана прокуратура за сплашване, за заплаха, за публично унижение на своите противници. Опитват се да смажат всеки, който разкрива как \"Шайката\"- тази организирана престъпна група, разграбва България. Уверявам ви, че тази атака, това сплашване, тази репресия, няма да ни спре, категорична бе Йончева. Защо освен за Елена Йончева няма информация за други политици, свързани с КТБ, попита на свой ред депутатът Иван Иванов. Той бе категоричен - в момента се осъществява група политическа репресия върху Елена Йончева от страна на ГЕРБ. Социалистът припомни, че сигналът, по който се работи в момента и на база на който е повдигнати обвинението на Йончева, е подаден от Антон Тодоров, Делян Добрев и Тома Биков. Прави впечатление, че изключително бързо и \"резултатно\" се действа срещу хората, които искат да отразяват истината.  Иван Иванов допълни, че обвинението е повдигнато след като са били подадени сигнали и са проведени разследвания за преградното съоръжение на границата, след \"Кумгейт\", след разследването за магистралите.  Според него това е нескопосан опит на ГЕРБ  да спечели служено европейските избори. Той беше категоричен, че този опит ще бъде увенчан с неуспех. \"ПГ на \"БСП за България\" категорично застава зад Елена Йончева в нейната дейност,  като журналист и народен представител, да работи обективно и да разкрива истината и да търси справедливостта. Ние ще я подкрепяме във всички действия оттук нататък и ще я защитаваме с всички методи, които ни позволява правилникът на НС и законът, заключи Иван Иванов. ", "date": "2019.01.23", "title": "Елена Йончева: Атаките на ГЕРБ няма да ни спрат"}
{"url": "https://duma.bg/afis-bsp-vodi-pred-gerb-s-12-za-evrovota-n183625", "text": "БСП изпреварва ГЕРБ с 1,2% при нагласите за европейските избори. Това сочи последното проучване на агенция АФИС. Ако изборите за Европейски парламент бяха днес, за левицата биха гласували 24,2 на сто, а за ГЕРБ - 23 на сто. ДПС събират 7,7% , а Патриотите - 3,3%. Около 30 на сто от анкетираните нямат намерение да гласуват на европейските избори през май.  От АФИС припомнят, че преднината на БСП е в рамките на статистическата грешка, но подчертават, че силите на двете основни партии реално са изравнени.  Към този, сравнително отдалечен от събитието момент, изглежда слабо вероятно да се очертае такава изненада, която да позволи на нов играч да се намеси в спора за призовото място, добавят социолозите. Интересът към предстоящия евровот остава на традиционно ниско ниво.  По скалата от 0 до 10 едва 35 на сто са абсолютно сигурните гласоподаватели, при това състоящи се предимно от привърженици на три партии - БСП, ГЕРБ и ДПС.  Шансовете на останалите партии и коалиции са твърде условни и пренебрежимо малки. Единствено коалицията \"Обединени патриоти\" разполага с потенциална възможност да се сдобие с не повече от един мандат, но и това не е сигурно. При цялата условност на изчислението полагащите се на България 17 мандата, според сегашните предварителни нагласи и с уговорката, че до изборите има достатъчно време за размествания в класацията, биха се разпределили по начина, представен на следващата диаграма. Ако разликата между водещите политически сили надхвърли 3,4 пункта, това ще означава и разлика от един мандат. В случай, че коалицията \"Обединени патриоти\" успее да прекрачи бариерата от 5,89%, националистите ще се поздравят с един мандат, който ще бъде за сметка или на първия в класацията, или на ДПС. Ако в България има отлика от ситуацията в другите държави-членки на ЕС, тя е в отношението към съюза като цяло. Почти навсякъде в ЕС недоверието към общоевропейските институции превишава доверието. У нас е обратно: след известен период на колебание преди няколко години, когато избухна бежанската вълна, доверието на българските граждани към ЕС е устойчиво. Защо при това положение избирателната активност е ниска и се очертава като ниска и на предстоящите през месец май избори? Защото, въпреки сравнително високото доверие в ЕС, българските граждани не смятат, че нещата в съюза са наред и всичко се развива в правилната посока. От данните в проучването се вижда, че ситуацията в ЕС се оценява негативно, макар и не чак толкова, колкото е оценено положението у нас. За 60 на сто от българите страната ни се развива в погрешна посока, едва 22 процента е оценяват като \"правилната\". За сравнение 44% казват, че Европа върви в грешна посока, срещу 34% за правилната. От агенцията коментират също, че българинът, по време на политически кампании е настроен не да избира, а да протестира и наказва. Тоест по-голямата част от българите с гласа си показват, че са против нещо. Българите, добавят от АФИС, загубиха доверието в собствената си държава и в съзнанието им ЕС е оформил образа си на нещо като убежище, накъдето да се упътят, ако им се отвори възможност. Това е причината, поради която у нас е изключително и нетипично високо одобрението на идеята за общоевропейска прокуратура, тъй като 71% от пълнолетните български граждани са убедени, че политическата система у нас работи за богатите и равенството пред закона е идея само на книга. Това е и причината, поради която във всяко второ българско домакинство има най-малко един член, който или е напуснал страната, или в близко време възнамерява да го стори. В представата на мнозина наши сънародници Европа е спасителен бряг от несгодите, които понасят във водите на българската река. Затова и избирателната активност тук през май ще бъде по-висока в сравнение с почти всички други страни от ЕС, но по-ниска в сравнение с онази активност, която обикновено измерваме по време на национални и местни избори. Коментарът е въз основа на данни от национално представително проучване, осъществено от Агенция АФИС в периода 14-19 януари 2019 година. Интервюирани пряко в домовете им са 1010 пълнолетни български граждани.", "date": "2019.01.23", "title": "АФИС: БСП води пред ГЕРБ с 1,2% за евровота"}
{"url": "https://duma.bg/tervel-shte-brani-evrotitlata-v-plovdiv-prez-may-n183553", "text": "Тервел Пулев ще защитава европейската си титла в Пловдив, разкри промоутърът Ивайло Гоцев, който защитава интересите на братята. Българската звезда в полутежка категория на професионалния бокс ще излезе в боксова галавечер в зала \"Колодрума\", в подкрепа на каузата на Града под тепетата за Европейска столица на културата. Конкретната дата се очаква да е 18 май. Все още не е ясно кой ще е съперник на Пулев. Намеренията на Гоцев са да организира галавечер с 8 битки в нея, а мачът на Тервел да е гвоздеят на програмата. В момента боксьорът се готви в Лас Вегас. В САЩ той ще изиграе 2 мача през март и април, като се водят преговори за съперниците му в тях. Гоцев организира и боксовата галавечер в \"Арена Армеец\" през октомври, когато Малката Кобра спечели евротитлата с нокаут във II рунд срещу Леонардо Бруцезе (Ит), а брат му Кубрат победи Хюи Фюри (Вбр) по точки и стана официален претендент на IBF. ", "date": "2019.01.23", "title": "Тервел ще брани евротитлата в Пловдив през май"}
{"url": "https://duma.bg/rekordna-pokupka-na-kardif-katastrofira-sas-samolet-n183554", "text": "Футболистът от Висшата лига на Англия Емилиано Сала е бил на борда на малък самолет, който катастрофира при полет от Нант към Кардиф. Аржентинецът летял към главния град на Уелс, за да се присъедини към новия си отбор. Той бе купен за 15 млн. паунда и така стана най-скъпият играч в историята на клуба. Сигналът от малкия самолет \"Пайпър Малибу\" изчезнал над Ламанша. Според информациите на борда е имало двама души - Сала и пилотът. От метеорологичните служби обясниха, че е имало валежи, които обаче не са били обилни. Вятърът също не е бил силен. \"Бяхме разтревожени, когато чухме за изчезването на самолета над Ламанша. Очакваме потвърждение, преди да можем да кажем повече. Много сме притеснени за Емилиано Сала\", заяви президентът на Кардиф Мехмет Далман. След подписването на договора Сала се върна до Нант, за да се сбогува с досегашните си съотборници и да си събере вещите. Този сезон той вкара 12 гола в 19 мача за Нант, преди да премине в Премиършип. Уелсците го взеха в опит да се измъкнат от зоната на изпадащите, където са в момента.", "date": "2019.01.23", "title": "Рекордна покупка на Кардиф катастрофира със самолет"}
{"url": "https://duma.bg/fenovete-s-paketni-bileti-gledat-bezplatno-angliya-i-chehiya-n183556", "text": "БФС предлага на феновете да си купят пакетни билети за всички домакинства на националите от евро квалификациите. Така закупилите електронни пропуски за мачовете, които ще се играят през 2019 г., ще платят само половината от сумарната стойност на билетите за стадион \"Васил Левски\". Това на практика означава, че срещу номиналната цена за първите 2 срещи – с Черна гора (22 март) и с Косово (10 юни), запалянковците ще гледат без пари  решителните сблъсъци с фаворитите Англия (14 октомври) и Чехия (17 ноември). Пакетното предложение вече е в продажба в мрежата на Eventim, където привържениците ще могат да резервират място на стадиона. Четворният билет е в електронен вид и може да бъде отчетен на входовете както чрез смарт устройство (мобилен телефон/таблет), така и на хартиен носител. Сектори Б и Г - 24 лв.  Сектор В - 60 лв. Сектор А - 80 лв. ВИП 2 категория - 200 лв. ВИП 1 категория - 600 лв. Закупувайки пакетен билет, запалянковците също така получават и еднократна отстъпка от 10% в официалния онлайн магазин на националния отбор - www.bfunion.shop. За целта те трябва да въведат уникалния номер на баркода на билета си в полето \"купон за отстъпка\". Билети за всеки отделен мач ще се продават на номиналните им цени. Пропуските за дебютното домакинство срещу Черна гора ще бъдат пуснати в мрежата на Eventim на 22 февруари. Цените за двубоите са следните: Билетите само за мачовете с Черна гора (22 март, 19.00 ч.), с Косово (10 юни, 21.45 ч.) и с  Сектори Б и Г - 12 лв. Сектор В - 30 лв. Сектор А - 40 лв. ВИП 2 категория - 100 лв. ВИП 1 категория - 300 лв. БФС обяви и цената за мача с Англия (14 октомври, 21.45 ч.): Сектори Б и Г - по 20 лв. Сектор В - 40 лв. Сектор А - 60 лв. ВИП 2 категория - 200 лв. ВИП 1 категория - 400 лв.", "date": "2019.01.23", "title": "Феновете с пакетни билети гледат безплатно Англия и Чехия"}
{"url": "https://duma.bg/pavel-kolev-izgoni-glavniya-skaut-na-levski-n183555", "text": "Новият изпълнителен директор на Левски Павел Колев показа твърда ръка и още на втория ден от влизането в клуба уволни главния скаут Кирил Вангелов. Бившият защитник е смятан, особено от феновете, за главен виновник за редицата неуспешни трансфери в клуба в последно време. Бившият шеф в БФС му обявил директно, че не влиза в плановете на ръководството. Вангелов беше част от скаутското звено близо 10 г. \"За мен смяната на треньора в този момент на подготовката е грешка. Никога хората няма да ме чуят да кажа дума срещу Левски. Обидно ми е, че съм бил обвиняван за грешки в трансферите, с които нямам нищо общо. Треньорът трябва да задава профилите на играчи, които иска да бъдат привлечени, а не той да взима крайното решение. То трябва да бъде политика на клуба\", заяви пред Спортал Вангелов. Левски пък обяви официално Георги Дерменджиев за нов треньор, който подписа за 6 месеца + 2 години и веднага замина за Кипър. Той замени Славиша Стоянович, който пък се раздели с играчите със сълзи на очи. \"Имам определена футболна философия и винаги съм се придържал към нея. Моят стил се изгражда на базата на контрола върху топката, но това зависи и от индивидуалността на футболистите. Феновете с право чакат нещо по-добро. Това е темпераментна публика и подхождам с респект към тях. Те обаче трябва да знаят, че когато започва един проект, а аз се надявам, че той ще бъде изключително добър, е необходимо и време. Феновете са разумни хора и знаят това\", обяви Дерменджиев.", "date": "2019.01.23", "title": "Павел Колев изгони главния скаут на Левски"}
{"url": "https://duma.bg/izlozhba-podpomaga-donorstvoto-v-balgariya-n183631", "text": "Трансплантациите и донорството са начин за спасяване на животи. За съжаление се запознах с много хора, за които това е въпрос на дни или на седмици. С днешната инициатива наистина ще помогнем на много хора. Това заяви зам.-председателят на ПГ на \"БСП за България\" Антон Кутев по време на откриването на изложба в подкрепа и насърчаване на донорството в страната. Изложбата има конкретна цел - да подпомогнем донорството до степен, в която то трябва да се увеличи 7 пъти, в сравнение с данните към момента. Единствено такова увеличение на донорите в България ще даде възможност да бъдем равноправни членове на \"Евротрансплант\", а това би дало възможност на десетки хора годишно да оживяват, подчерта народният представител. По неговите думи това в момента не се случва, защото няма достатъчно донори. Следващата цел е да съберем средства, за да стартираме  програма за изграждане на чешми в различни градове, допълни народният представител.  Кутев благодари на всички, които са се включили в инициативата, пренебрегвайки свои политически и други различия. Всяка една от парламентарните групи ще се включи в кампанията, като дари средства в един български град да бъде построен паметник на донора. Каузата е позитивна и много добра, каза още зам.-председателят на ПГ на \"БСП за България\". Той съобщи, че досега писма за съгласие и за реализация на тези дарения има от кметовете на Плевен, Шумен, Велики Преслав, Троян и Варна.  Чешмата е като портал, през който преминават или се връщат хората, защото възможността за донорство на един човек, благодарение на неговите близки, може да спаси минимум 7 човешки живота\", заяви Стефан Тамбуев, председател на Сдружение на пациентите с дихателна недостатъчност и белодробна трансплантация. Независимо от противоречията, тази изложба обедини различни политически сили и неправителствени организации, както и хора с различни разбирания и социално положение. Целта на изложбата е точно такава, допълни той. В изложбата са застъпени всички фотографски жанрове. Участват и корифеите на българската фотография, които дават невероятен принос като старт на една идея, която ще се развива всяка година.  Кметовете на България ще бъдем гостоприемни към даренията и ще развием благородната каузата, категорична бе Донка Михайлова, кмет на Троян.  На събитието присъстваха и членове на здравната комисия към НС, представители на Изпълнителната агенция по трансплантации, много неправителствени организации.", "date": "2019.01.23", "title": "Изложба подпомага донорството в България"}
{"url": "https://duma.bg/osadiha-ronaldo-na-23-mesetsa-n183557", "text": "Кристиано Роналдо беше осъден на 23 месеца за данъчни измами. Португалецът се призна за виновен за далаверите по време на 9-годишния си престой в Реал Мадрид. Той се яви в съда в Мадрид вчера, за да потвърди споразумението си с данъчните власти в Испания. През лятото двете страни се разбраха 33-годишният футболист да плати 18,8 млн. евро срещу присъда именно за 23 месеца. Роналдо избегна влизане в затвора, тъй като според испанското законодателство първа присъда до 2 г. затвор за  икономически престъпления се заменя с пробация. Той беше обвинен в укриването на 14,7 млн. евро данъци. Сумата е дължима върху имиджовите права на играча в периода между 2011 и 2014 г. Според прокурорите петкратният носител на \"Златната топка\" е измамил данъчните власти с 1,4 млн. евро през 2011 г., 1,7 в 2012 г., 3,2 в 2013 г. и 8,5 в 2014 г. Сумата набъбва до 18,8 млн. евро заради лихвите. Вчера Роналдо искаше да бъдат взети специални мерки за сигурност при появата му в съда, но такива му бяха отказани. Според медиите в Испания играчът е помолил да получи достъп до сградата директно от паркинга за автомобили. В съда той пристигна с годеницата си Джорджина Родригес, а на излизане пред тълпа журналисти  промълви само \"Всичко свърши\". Делото се гледа вчера сутринта, а в понеделник вечерта Роналдо игра цял мач за Ювентус при победата над Киево с 3:0 в Серия А. На \"Алианц Стейдиъм\" в Торино КР7 профука дузпа в 52-ата мин., като вратарят на гостите хвана ъгъла и изби топката. Головете вкараха Дъглас Коста (13), Емре Джан (45) и Даниеле Ругани (84). След XX кръг Юве има 56 т., 9 пред Наполи. Следват Интер 40, Милан 34, Рома 33 и др. Бившият съотборник на Роналдо в Реал Шаби Алонсо също беше изслушан вчера по обвинение за укриване на данъци в размер \"само\" на 2 млн. евро. Приключилият с футбола халф обаче не се призна за виновен и е заплашен от присъда до 5 г. затвор. Проблеми с испанските власти имаше и Лионел Меси, който през 2016 г. отнесе 21-месечна присъда за укрити данъци в размер на 4 млн. евро.", "date": "2019.01.23", "title": "Осъдиха Роналдо на 23 месеца"}
{"url": "https://duma.bg/pochina-bivsh-shef-na-futbolnite-sadii-n183626", "text": "Бившият футболен съдия и Председател на съдийската комисия към БФС Борислав Александров почина на 72-годишна възраст. В последно време той страдаше от атрофия на мускулите. През последната година бе прикован на легло. Болестта му беше същата като на легендата на пловдивския футбол Аян Садъков, който си отиде наскоро. На 18 януари ни напусна и легендарният Иван Вуцов. В същия ден почина и бащата на волейболния треньор Радостин Стойчев - Светослав.", "date": "2019.01.23", "title": "Почина бивш шеф на футболните съдии "}
{"url": "https://duma.bg/svetlo-dyakov-zahapa-hubchev-i-dermendzhiev-n183558", "text": "Капитанът на Лудогорец Светослав Дяков изригна в интервю пред Спортал и нападна селекицонера на националния отбор Петър Хубчев и ехидно \"пожела\" успехи на бившия си треньор Георги Дерменджиев, който пое столичния \"гранд\" Левски.  Дяков заяви, че Хубчев не му е казал нито дума каква е причината да не попада вече в селекцията му и не скри разочарованието си от треньора на националния отбор. \"Честно казано, и до ден днешен нямам представа защо не ме викат в националния отбор. Не са ми казали нито дума. Когато си мъж, трябва да казваш причината в очите, а не да мълчиш. Разочарован съм от треньорското ръководство в националния отбор. Явно нямам качества за националния тим, но не обелват нито дума\", заяви с горчивина юношата на Пирин, който има 36 мача за националния отбор и дори беше капитан, когато селекционер беше Любо Пенев.  \"Щастлив съм, че Лудогорец привлече Пламен Илиев и Серкан Юсеин. Доволен съм, че българската колония в тима се увеличава. И двамата са много добри футболисти и съм сигурен, че ще ни помогнат да постигнем целите си. Пламен е много добър вратар. Играе доста успешно в националния отбор. Не случайно бе най-добрият вратар в румънското първенство. Серкан пък е талант и тепърва ще навлиза в големия футбол. С много добри впечатления съм от Георги Дерменджиев, защото безспорно е добър човек и треньор. Пожелавам му успех в Левски. Дано да се справи с тежката ситуация в клуба. Пожелавам му да успее, но успехите му да стигнат до място след Лудогорец\", заяви 34-годишният благоевградчанин, който в нито един момент не предпочете трансфер в чужбина заради статута си на звезда в Лудогорец. в последните години изгуби стойност, но това е личното ми мнение, без да искам никого да ангажирам с него\", смята Дяков, 2 пъти избиран за \"Футболист №2 на България\" (2014 и 2016 г.) и за №3 за 2013 г. Освен 7-кратен шампион на България с Лудогорец, той е и българският футболист с най-много мачове (67) в Европа.", "date": "2019.01.23", "title": "Светльо Дяков захапа   Хубчев и Дерменджиев"}
{"url": "https://duma.bg/deklaratsiite-s-barkod-sami-smyatat-dalzhimiya-danak-n183591", "text": "Ако подадат декларациите си по електронен път до 31 януари 2019 г., физическите лица могат да ползват 5% отстъпка върху данъка за довнасяне по годишната си данъчна декларация, но не повече от 500 лв. Годишната декларация за облагане на доходите с баркод вече е публикувана на интернет страницата на НАП. Формулярът с баркод изчислява автоматично дължимия данък след попълване на информация за получените доходи, внесените осигурителни вноски, ползваните облекчения, напомнят от НАП. Електронната декларация трябва да се изтегли на компютър от интернет страницата на агенцията - www.nap.bg, и да се попълни \"офлайн\". Подаването на декларация с баркод гарантира на клиентите на администрацията, че няма да допуснат технически грешки, тъй като дължимият данък се изчислява автоматично след попълване на приложенията за различните видове доход. От НАП напомнят също, че изпращането на декларация с баркод предполага и по-бързо възстановяване на надвнесен данък. Това е така, защото не се налага допълнителното обработване и попълване на данните от тези декларации ръчно, тъй като информацията директно се прехвърля от формуляра след сканирането на баркода. Подаването на декларацията с баркод става чрез изпращане по пощата или на място в някои пощенски станции, където директно ще бъде издаден входящ номер. Декларацията може да се подаде и лично в офис на НАП. Срокът за подаване на годишните данъчни декларации за облагане на доходите изтича на 30 април 2019 г., като в същия срок трябва да бъде заплатен и дължимият данък за довнасяне.", "date": "2019.01.23", "title": "Декларациите с баркод сами смятат дължимия данък"}
{"url": "https://duma.bg/mi-mozhe-da-predlozhi-danachno-oblekchenie-za-inovatsii-n183592", "text": "Министерството на икономиката (МИ) започва дебат за нуждата от нов вид облекчение за компании, които инвестират в научноизследователска и развойна дейност. Конкретната идея е парите за иновации (R&D) да се приспадат като разход за данъчни цели два пъти. Тук влизат средствата за заплати на персонала, зает с тази дейност, оборудване, сгради и т.н. \"Темата беше обсъждана и на последния Национален икономически съвет, на който решихме МИ заедно с бизнеса да започне дискусия в посока какви мерки са нужни за насърчаване на R&D сектора в страната, за да не изпускаме подобен вид инвестиции\", е заявил пред \"Капитал\" зам.-министърът на икономиката Лъчезар Борисов. Предложението на икономическото ведомство е разходите за научноизследователска дейност да се приспадат два пъти за данъчни цели, като така на практика ще плащат по-малък корпоративен данък. Тук влизат парите, които фирмата заделя за заплати и осигуровки за персонала, за сгради и оборудване, за наем и земя, за договори за възлагане на научни изследвания, патенти. Според ведомството на Караниколов подобно облекчение може да привлече повече чужди инвестиции в сектори с висока добавена стойност. Такива са информационните и комуникационните технологии, както и автомобилостроенето. ", "date": "2019.01.23", "title": "МИ може да предложи данъчно облекчение за иновации"}
{"url": "https://duma.bg/bageri-razkopavat-i-kamping-%E2%80%9Egradina%E2%80%9C-n183595", "text": "Строителни дейности се извършват и на къмпинг „Градина“. Багери разкопават района около плажа. Получихме сигнал от граждани и заварихме строителна площадка, но без указателни табели какво се изгражда, съобщи пред БНР Спас Узунов от Българската фондация „Биоразнообразие“. „Разкопаване до плажа. Може да се каже, че и върху плажа, защото това е част от бреговата ивица, на която се разполагат каравани и къмпинг оборудване. Прави се изкоп, вчера беше с дълбочина около 2 – 3 метра. Явно ще се наливат основи, масивна сграда ще бъде. Това, което се вижда на снимките, е отводняване, защото е много близо до морето, водата се просмуква в изкопа и той постоянно се пълни с вода, така че има 3 – 4 помпи там, които постоянно работят, изпомпват вода към морето“. Строителните дейности край плажа на къмпинг „Градина“ са законни, коментираха от бургаската екоинспекция. Имотът е частен, на площ около 5,5 дка, проведени са екологични процедури. Детелина Иванова поясни, че ще се изграждат бар, ресторант, магазини и обслужващ паркинг. „Попада в защитена зона „Бакърлъка“ за опазване на дивите птици и граничи със защитена зона „Плаж Градина – Златна рибка“ за опазване на природните местообитания. Този имот е включен в Общия устройствен план на община Созопол с предвиждания за курорт и допълващи дейности. В РИОСВ го подложихме на най-дългата процедура, която е възможна - по Оценка за съвместимост с предмета и целите на опазване на Натура зоните чрез доклад, със заключение, че при спазване на определени мерки и условия, въздействие няма да има“, каза Иванова и допълни, че няма дюни в този парцел.", "date": "2019.01.23", "title": "Багери разкопават и къмпинг „Градина“"}
{"url": "https://duma.bg/berlin-veche-50-godini-rusiya-e-nadezhden-partnor-n183584", "text": "Русия винаги е изпълнявала задълженията си по отношение на доставките на газ и е доказала своята надеждност в това отношение, заяви във вторник министърът на икономиката и енергетиката на Германия, Петер Алтмайер. „Ние сме правова държава, а \"Северен поток 2\" получи разрешителни въз основа на принципите на правовата държава, не само в Германия, но например и във Финландия, и в други страни”, каза той. „Въпросът е дали можете да се доверите на инвестициите на Германия”, добави Алтмайер. „Руснаците дори след разпадането на СССР по всяко време и във всеки час изпълняват задълженията си и трябва да признаем това, когато критикуваме Русия. Вече 50 години те са надежден партньор”, подчерта министърът.  Пред деловия германски вестник Handelsblatt той заяви още, че \"федералното правителство няма да се намесва в този процес, тъй като за това отсъстват правни основания.\" „Този проект не е момченце“, каза Алтмайер.", "date": "2019.01.23", "title": "Берлин: Вече 50 години Русия е надежден партньор"}
{"url": "https://duma.bg/angelkova-pratila-mobilni-ekipi-da-pazyat-dyunite-n183596", "text": "Наши мобилни екипи работят, не както предишни години от активния летен сезон, и извършват непрекъснато мониторинг какво се случва с дюните. Това каза вчера по повод последния случай на унищожени дюни министърът на туризма Николина Ангелкова пред БНВ. На въпрос защо дюни се намират в частни имоти и как при това положение държавата може да се справи с унищожаването им, тя отговори: \"Независимо от режима на собственост - дали е частна, държавна или общинска, в Закона за защитените територии е записано, че дюните не трябва да бъдат разрушавани и трябва да бъдат опазвани\". \"Всеки един гражданин, независимо от собствеността, която притежава, е длъжен да опазва дюните и да се съобразява със закона. Законът важи за всеки един и ако съответно извърши нарушение, се наказва\", допълни тя, като уточни, че в случая с къмпинг \"Смокиня\" наказанието е до 3 години затвор и глоба от 2 до 10 хил. лева. Според нея държавата е взела необходимите мерки и в случая с къмпинг \"Смокиня\" се е реагирало незабавно от абсолютно всички институции. \"Когато има нарушител, задължително се предприемат мерки, независимо каква е собствеността. Вече има повдигнати обвинения\", посочи още Ангелкова. Тя уточни, че с промените в Закона за черноморското крайбрежие се предвиждат по-високи глоби за унищожаване на дюни - до 50 хил. лева. Не е имало конфликт на интереси във времето, когато световноизвестният скиор Марк Жирардели е бил съветник на министъра на туризма, а приблизително по същото.  По думите й Жирардели е участвал единствено в туристически изложения, където е рекламирал България като туристическа дестинация. Отрече и Марк Жирардели да е лобирал за втори лифт на Банско.", "date": "2019.01.23", "title": "Ангелкова пратила мобилни екипи да пазят дюните"}
{"url": "https://duma.bg/germaniya-obmislya-zabrani-i-za-benzinovi-avtomobili-n183594", "text": "Около 2,1 милиона стари бензинови коли в Германия също са заплашени от ограничения на достъпа им до различни градски зони, съобщи Automedia.bg. Основно това са автомобилите, които отговарят на стандартите Euro 1 и Euro 2 и такива, които не покриват нито един от двата стандарта. Най-строги се очакват да са ограниченията във Франкфурт, които ще засегнат и бензинови автомобили, покриващи остарелия вече стандарт Euro 3. Ограниченията на по-старите бензинови автомобили са мотивирани от сериозното количество азотни оксиди, които отделят тези коли. Германия вече въведе забрана за дизелови автомобили, неотговарящи на стандартите, в редица градове. През 2019 г. ще бъдат сериозно ограничени дизелите в Майнц, Щутгарт, Аахен, Франкфурт и Берлин, като в последните два града се готви дори забрана за колите със стандарт Евро 5. Факт е, че забраната няма да важи за целите градове. В случая с Берлин например съдът определи, че автомобилите с дизелови двигатели със стандарт до Евро 5 няма да бъдат допускани до 11 маршрута в централните части на града.", "date": "2019.01.23", "title": " Германия обмисля забрани и за бензинови автомобили "}
{"url": "https://duma.bg/f-16-za-balgariya-shte-se-pravyat-v-indiya-n183593", "text": "Американските изтребители F-16 Viper, за които преговаря България, почти сигурно ще бъдат произведени в Индия. Lockheed Martin предложи да отвори нова фабрика в азиатската страна и да премести изцяло производството на бойните самолети от САЩ в нея, в опит да спечели голяма военна поръчка от властите в Ню Делхи. Компанията ще направи Индия единствения световен център за производство на F-16, който ще обслужва както индийската армия, така и чуждестранните пазари, съобщава пред Ройтерс Вивек Лал, вицепрезидент по стратегията и развитието на бизнеса в Lockheed Martin. \"Виждаме текущото търсене извън Индия на повече от 200 самолета. Стойността на тези първоначални програми за придобиване вероятно ще надхвърли 20 млрд. долара\", посочва Лал. Досега се предвиждаше само крилата на изтребителите да се произвеждат в азиатската държава. Самите самолети трябваше да се сглобяват в Грийнвил, щата Южна Каролина, но производството им явно ще се премести много по на изток. Бахрейн и Словакия вече са избрали F-16 Block 70, които са предложени и на Индия, а България също преговаря за тях. \"Водим разговори с България и няколко други 10 страни. Има един вид ренесанс на F-16\", отбелязва ръководителят. Индия се нуждае от 42 ескадрили от изтребители, или около 750 самолета, да се защити от очаквани нападения от Китай и Пакистан. Страната се готви да пенсионира старите си руски изтребители МиГ-21 и да ги замени с модерна бойна авиация. Първоначалната поръчка ще е за 114 бойни самолета, които се оценяват на повече от 15 млрд. долара. Конкуренти на Lockheed Martin са F/A-18 на Boeing, Gripen на Saab, Rafale на Dassault Aviation, Eurofighter Typhoon и руски изтребители. Мащабните военни поръчки не са нещо необичайно за Индия. Страната е най-големият вносител на оръжия за последните 7 десетилетия, като купува както руско, така и американско оръжие. Въоръжаването й е подхранвано от сложните отношения със съседите й (особено с Пакистан). Вашингтон и Ню Делхи преговаряха за завод на F-16 в азиатската страната още от началото на 2017 г., но разговорите вървяха трудно, най-вече заради нежеланието на президента Доналд Тръмп американски компании да изнасят производства в чужбина. Ако Lockheed Martin действително премести производството си на F-16 в Индия, това ще е огромен тласък за проекта \"Произвеждайте в Индия\" на индийския премиер Нарендра Моди. ", "date": "2019.01.23", "title": "F-16 за България ще се правят в Индия"}
{"url": "https://duma.bg/biznesat-s-dvoyni-smetki-za-tok-n183597", "text": "Двойно по-високи сметки за ток отчита бизнесът през декември спрямо същия месец на миналата година, съобщи председателят на Асоциацията на индустриалния капитал в България Васил Велев. Причината е шоковото поскъпване на тока на енергийната борса, където през октомври и декември беше регистрирано с до 300% увеличение на цената в рамките на ден. Индустриалците поискаха спешна среща с премиера и проведоха разговори по време на заседание на Националния съвет за тристранно сътрудничество. До момента няма яснота кога ще се срещнат с Борисов. Васил Велев не вижда ефект от срещата със социалните партньори. Цените за индустриалния ток са по-високи от тези, които се търгуват на борсите в съседните страни, убеден е Велев. \"Важно е да се знае, че към цената, която се търгува на сегмента \"ден напред\" се прибавя и таксата \"Задължение към обществото\", което надува още повече сметките на фирмите, които търгуват от енергийната борса. Неговият колега Евгени Иванов от КРИБ директно определи твърдението на енергийния министър Теменужка Петкова, че имаме най-евтината енергия на борсата като \"опашати неистини\". Изчисленията показват, че ако се добавят и допълнителните такси, цената става същата като в Германия.  Асоциацията на организациите на българските работодатели, към които спада и АИКБ, предлага сметката \"Задължение към обществото\", която формира месечните битови сметки, да отпадне за отделните потребители и бизнеса, а да се поема от бюджета. Работодателите настояват за нов Закон за енергетиката, както и повече прозрачност в управлението на държавните дружества в енергетиката. Препоръката е НЕК, АЕЦ \"Козлодуй\", Мини \"Марица изток 2\" да се листват на борсата, за да има пряко наблюдение на тяхната дейност. Настоява се също за спиране на държавната субсидия за частните американски централи \"Марица Изток\" 1 и 3.  Васил Велев съобщи, че работодателските организации предлагат нов тип трудови договори, при които да има равно разпределение - петдесет на петдесет на сто, вместо досегашните 60 към 40 на сто, между работодател и работник на дължимите осигурителни вноски. Бизнесът иска и включване в трудовите и служебните договори на всички осигурителни и данъчни разходи на работодателя за съответния работник или служител и отчитането им за статистически цели в брутния размер на средната заплата. За да не се промени нетният доход на работещите, ако се увеличи осигурителната тежест, бизнесът ще поеме ангажимент за увеличение на заплатите, допълни Велев. Отмяна на данъка върху дивидента и намаляване с 5% на данъка върху доходите на едноличните търговци е сред приоритетите в работата на АОБР за тази година, съобщи председателят на БТПП Цветан Симеонов.  Текст под снимка: Работодателските организации настояват да отпадне и данъкът върху дивидента Снимка Емилия Костадинова", "date": "2019.01.23", "title": " Бизнесът с двойни сметки за ток "}
{"url": "https://duma.bg/germaniya-i-frantsiya-zasilvat-integratsiyata-n183589", "text": "Германският канцлер г-жа Ангела Меркел и френският президент Еманюел Макрон подписаха вчера нов договор за двустранно сътрудничество в град Аахен. Договорът е стъпка напред в създаването на европейска армия и създава френско-германски \"общ военен манталитет\". Споразумението от германския град Аахен е продължения на Елисейския договор от 1963 г., подписан на 22 януари от тогавашните президенти Шарл де Гол и Конрад Аденауер. Елисейският договор се превърна в крайъгълен камък на следвоенните отношенията между двете страни.  В речта си Меркел изтъкна, че Франция и Германия търсят по-тясна политическа, икономическа и военна интеграция и трябва да работят \"за съвместна военна индустрия\". От своя страна, Еманюел Макрон разкритикува \"лъжите\" за Аахенския договор: \"Тези, които забравят стойността на мира и разпространяват лъжи, стават съучастници на престъпленията от миналото. Бих предпочел да гледам към нашата Европа и да я подсиля, за да защитя нашите народи. Това е, което направихме с Аахенския договор\", написа той в туитър. Френски крайнодесни лидери нападнаха договора с довода, че Макрон \"продава\" френския суверенитет на съседа си отвъд река Рейн. Новият договор предвижда политики, които според Берлин и Париж са необходими заради глобалните предизвикателства през XXI век. Той задълбочава двустранното сътрудничество във външната политика, отбраната и сигурността, предвижда икономическа интеграция, прокарване на германско-френските интереси в световен мащаб, включително и в ООН, укрепване конкурентоспособността на Германия и Франция и засилване взаимодействието между обществата на двете държави. Инициативата цели също да изпрати силен обединителен отговор срещу евроскептичните сили, популистки и националистически партии, които се надяват на добро представяне на изборите през май за Европарламент. В същото време много предложения на Франция, включително за създаване на единна европейска армия, не са отразени в споразумението. Новият договор беше критикуван с довода, че отива твърде далеч и няма достатъчно потенциал, а е символична инициатива на двама отслабени лидери. Ключови сфери в 16-страничния договор са сигурност и външни работи, икономическо сътрудничество и трансгранични връзки. В първата област двете страни се ангажират да застанат рамо до рамо при военно нападение срещу която и да е от тях, както и да създадат съвместен Съвет за отбрана. Двете най-големи икономики на континента ще създадат и \"немско-френски икономически регион с общи правила\" и съвместни действия в цифровата икономика, изкуствения интелект и възобновяемите енергоизточници. В третата сфера амбицията е да се стимулират връзките между хората по 450-километровата обща граница, която много жители пресичат всеки ден, за да идат на работа, на училище или за забавления. ", "date": "2019.01.23", "title": "Германия и Франция   засилват интеграцията"}
{"url": "https://duma.bg/datata-n183566", "text": "1598 - РАЖДА СЕ ФРАНСОА МАНСАР, ФРЕНСКИ АРХИТЕКТ (УМИРА 1666 Г.). От неговото име идва названието мансарда. Мансардата е друго име за таванска стая, често със скосен покрив. Прозорците са тип капандури или табакери. Този архитектурен стил става популярен най-напред във Франция, а след това и по света благодарение на арх. Мансар. 1783 - РАЖДА СЕ СТЕНДАЛ, ФРЕНСКИ ПИСАТЕЛ (УМИРА 1842 Г.). Рожденото му име е Анри Мари Бейл. Авторът на \"Арманс\", \"Червено и черно\", \"Люсиен Льовен\" не е оценен от съвременниците си, бива признат едва през ХХ в. Самият Стендал е сложил за мото на много от ръкописите си фразата \"На малцината щастливци\", обръщайки се към онези, които в бъдеще ще разпознаят гения му. 1898 - РАЖДА СЕ СЕРГЕЙ АЙЗЕНЩАЙН, СЪВЕТСКИ РЕЖИСЬОР (УМИРА 1948 Г.). Най-известните негови филми са \"Броненосецът \"Потьомкин\" и \"Александър Невски\". През 1930 г. \"Парамаунт Пикчърс\" му предлагат възможност да снима филм в САЩ. Той приема краткосрочен договор за 100 хил. долара и пристига в Холивуд. Но споразумението се проваля. Особеният подход на Айзенщайн към киното се оказал несъвместим с комерсиалния начин за правене на филми в американските студиа. 1931 - УМИРА АННА ПАВЛОВА, СВЕТОВНО ИЗВЕСТНА РУСКА БАЛЕРИНА (Р. 1881 Г.). Едно от най-популярните й изпълнения е това на умиращия лебед - танц, създаден специално за нея от балетмайстора М. Фокин по музиката на Сен-Санс. В продължение на 20 години гастролира в Европа, Америка, Нова Зеландия, Австралия и Азия. 1941 - УМИРА ПРОФ. ДОБРИ ХРИСТОВ, КОМПОЗИТОР, ХОРОВ ДИРИГЕНТ И ПЕДАГОГ (Р. 1875 Г.). Съосновател и диригент на музикалното дружество \"Гусла\" във Варна (1899). Преподавател (от 1912) и директор (1918-1920) на Държавното музикално училище (дн. Национално музикално училище \"Любомир Пипков\") в София. Съосновател и диригент на музикалното дружество \"Родна песен\" в София (1909). 1978 - ШВЕЦИЯ ПЪРВА В СВЕТА ЗАБРАНЯВА АЕРОЗОЛНИТЕ ОПАКОВКИ. Стъпката е мярка за съхранение на озоновия слой. Аерозолът е газообразна суспензия от микроскопични частици течност или твърдо вещество. Макар че името произлиза от aero (въздух) и solution (разтвор), аерозолът не представлява разтвор, а дисперсия, тъй като твърдите или течните частици (под формата на прах или мъгла) остават химически неразтворени във въздуха. Аерозолите в атмосферата са формата, под която се разпространяват димните замърсители. 1989 - УМИРА САЛВАДОР ДАЛИ, ИСПАНСКИ ХУДОЖНИК (Р. 1904 Г.). През своята плодовита творческа кариера сюрреалистът рисува над 1500 картини. Освен това е автор на илюстрации за много книги. Прави също графики, литографии, бижута, скулптури, театрални и филмови декори, пише книги, прави дизайн на облекла и др.", "date": "2019.01.23", "title": "Датата"}
{"url": "https://duma.bg/vasil-levski-uchitelyat-n183567", "text": "Мисията на учителя е благословена! Учителството е първата  професия. Според библейските предания Господ сътворява цялата вселена за седем дни. Създава небето, земята, моретата, тревите, дърветата, светилата, звездите, после земните и небесните твари, живите души и накрая - човека, по свой образ и подобие. В края на шестия ден сътворява учителя, за да има от кого хората да се учат на знания, на можене, за да им бъде той пример, опора, водач. Най-светлите умове на човечеството, най-известните световни водачи и лидери са били преди всичко учители. Всичкото добро, което човечеството е създало, целият световен прогрес в икономиката,  културата и образованието е постигнат благодарение на  учителите! В краткия си, но необикновено значим живот Васил Левски - идеологът, великият деец и организатор на революционната ни борба за освобождение от вековното османско робство, записва светли страници и като УЧИТЕЛ. Преди да стане учител, човек трябва да има подготовка, да е придобил достатъчно знания и умения, за да ги предава на деца, на възрастни. Къде се е учил Васил Левски? След едногодишно обучение в Карловското килийно училище, през 1846 г. майка му Гина дава момчето, останало без баща, да учи кафтанджийство, макар че се надява да успее да го посвети в служба на Бога. През 1852 г. петнадесетгодишният Васил вече е послушник при вуйчо си архимандрит Василий - таксидиот на Хилендарския манастир. Момчето обича да пее, затова учи пеене и богослужение при Райно Попович. Сетне две години е в Стара Загора, където учи в класно училище и продължава да пее  в църковния хор, ръководен от Атанас Иванов. В продължение на две години - 1856-а и 1857-а, изкарва курс за подготовка на свещеници, посещава  Пловдивското класно училище на Найден Геров.  На 7 декември 1858 г. вече е дякон Игнатий - приема монашество. През следващата година е йеродякон в черквата \"Св. Богородица\" в Карлово и до края на 1861 г. служи при вуйчо си. Но манастирът се оказва \"тесен за душата\" на свободолюбивия юноша, който копнее за друга служба - в името на поробените си братя и сестри! На 3 март 1862 г. напуска Карлово, снабдява се с тескере и потегля към Белград, където в Първата българска легия се учи на военни умения.  Предполага се, че тук, при военните упражнения, прави \"лъвския си скок\", заради който получава прозвището Лъвский - Левски. След разтурянето на Легията няколко месеца пак учи занаят - абаджийство, но винаги, когато е свободен, посещава казармата, за да придобива военни знания.  От края на 1862-а до края на следващата година Левски е вече във Влашко, а там са българските революционери и хъшове. Живее в една вятърна мелница с Христо Ботев, който пише за веселия си приятел, че \"пее, когато от студ дори дърво и камък се пукат\"!   Щом се връща в Карлово, Левски става певец в черквата, но жаждата за дейност и учение го карат отново да отиде в Пловдив, където, след тримесечен арест заради Легията или поради клевета, през зимата на 1863 г. посещава училището на Йоаким Груев.  На връх Великден, на 19 април 1864 г., Левски сам си отрязва дългите монашески коси и става мирски дякон - отдава се на служба на поробения си народ. Но най-напред е учител. От април 1864-а до 1866 г. учителства във Войнягово - съседно село на Карлово. По-късно се озовава в Добруджа, за да е по-близо до Румъния, където са нашите четници и революционери. Там е учител в селата  Еникьой и Конгаз.  Общо около 20 месеца Левски учи деца и възрастни. За да си учител, трябва не само да можеш да привличаш вниманието, но и да го задържаш. За това допринасят личната харизма на  великия българин и умението да раздава знанията си ясно, увлекателно и забавно. Левски имал силно лично обаяние, бързо спечелвал и деца, и възрастни. Но имал и авторитет. Учениците му изпитвали страхопочитание към него. С магнетичните си светли очи той гледал строго, с проницателен поглед заковавал пакостниците. Категорично бил против телесните наказания, с  което винаги печелел любовта на децата и на родителите им.  Като учител Левски бил новатор. Използвал взаимноучителната метода. Взимал агне, куче и котка - животни, които не се понасяли,  враждували помежду си. Показвал и доказвал на децата, че въпреки това те може да се сближат. Отначало животните бягали едно от друго, но постепенно свиквали и се търсели, скупчвали се и не се разделяли. Така на живо доказвал своите идеи, че може да се премахне антагонизмът и сред хората, убеждавал ги, че светът няма нужда от вражда, а от мир, съгласие и равенство.  Учел деца и възрастни не само на четмо и на писмо, но и ги упражнявал в бягане, скачане и самозащита. Закалявал ги.  Бил убеден, че борбата иска сила и ловкост, затова често организирал борби, състезания по гимнастика, прескачане на ровове и плетове, стрелба и надбягвания. Войняговци го виждали да  провежда спортни игри край селото им - на Дългата поляна, на Рошавата могила, край Юнашкия камък. А изследователите на живота и дейността на Левски още спорят къде Левски е направил прочутия си скок - в Белград или в Еникьой.  Ангелогласният учител пеел и в класните стаи!  Обичал да завършва с песен и сбирките в селата, когато обикалял България, за да създава революционни комитети. В черквите на манастирите, където отсядал, заставал чинно в богослуженията и запявал. В черквата  \"Св. св. Кирил и Методий\" в Еникьой, в храма в Конгаз Левски пеел като псалт. Слушали го в захлас! Гласът му ехтял и когато сам се разхождал сред природата. Войняговските пастири често го срещали да се разхожда сред дърветата и да пее на воля.  Левски правел промени в начина на преподаване, въвел излетите сред природата, засаждането на дървета от учениците. Над 70 години еникьойци събирали плодовете от крушовите  дърветата, които децата, ръководени от Левски, засадили в черковния двор до училището. Запазена е черквата, в която и днес се извършват богослужения. Съхранено е и училището, където е учителствал Апостола. На 6 юли 2011 г. на входа на сградата е поставен барелеф на Васил Левски. Левски - учителят на народа, създавал тайни революционни организации, но и гимнастически дружества. Упражнявал  децата в маршировка,  гимнастика, борби, хвърляне на камъни. Изисквал физическа, волева и духовна мощ. Самият той бил закален, имал атлетическо телосложение. Можел да ходи по 30-40 километра на ден и му били достатъчни само 4 часа сън на денонощие. Селяните от селата, където Левски бил учител, го обичали, канели го на седенките, на сватбите, а по празниците той се хващал на хорото. С войняговската мома Йова имали задявка и обичали заедно да пеят песента \"Мари заискали се мома и момък\". Учителстването на Левски му дало ценен опит как да общува с хората, как да ги убеждава, как да говори, за да печели привърженици. Тези качества му помогнали при изграждането на гъстата мрежа от революционни комитети в България. Учителят дава, но и получава опит, придобива търпение, развива своята съобразителност, калява волята си, става по-толерантен.  Когато войняговци разбрали, че Левски е обесен, цял ден черковната камбана била на умряло. Жените вързали черни кърпи, облекли се в черни дрехи и ги носили години наред!  При Левски има пълно сливане на НАРОДЕН УЧИТЕЛ и НАРОДЕН ВОДАЧ!                             ", "date": "2019.01.23", "title": "Васил Левски - учителят"}
{"url": "https://duma.bg/darzhava-se-gradi-chrez-obrazovanie-n183568", "text": "                                                   Проблемите на образованието и възпитанието на подрастващите у нас стават все по-остри. Решаването им изисква нов подход при организацията, структурата, съдържанието, методологията и управлението на учебния процес. А това е главна задача на Министерството на образованието и науката при активното участие на учители, родители, институции, медии, бизнес, предприятия и държавна власт. Човекът се ражда и живее в реална природна и обществена среда. И за да оцелее, му е нужна определена подготовка. Това именно е предмет на образованието. Но при осъществяването на тази подготовка сега вниманието и на МОН и на учителите е насочено главно към усвояване от учащите се на конкретен обем знания, умения и навици, а моралната същност изобщо отсъства и като цел, и като съдържание на учебния процес. Изграждането на морална личност е свързано с ярка мисловна, нравствена и емоционална окраска, които са в значителна степен решаващ фактор за трайното възприемане и осмисляне на знанията, уменията и навиците и за усвояване  на взаимоотношението човек - общество - природа.   В живота си човекът извършва три основни дейности: игра, учене и труд, свързани с различните възрастови периоди. Изпуска се ролята на ученето като съществен елемент и на играта, и на труда. Не се разбират  И в това са корените на сегашните проблеми на образованието. Тук стигаме до ръководството и управлението на образованието. То е ефективно, когато е подчинено на определена система от училищното ръководство, от областния инспекторат и МОН. А тази дейност е ахилесовата пета на нашето образование сега. Ще дам два примера. Преди две години присъствах на областно съвещание с директорите на средните училища в гр. Варна. В продължение на два часа се говори за всичко друго, но не и за състоянието, анализа и оценката на учебно-възпитателната работа в отделните училища на областта. Нито областното ръководство, нито един директор на училище не направиха опит за анализ на постиженията и слабостите в образованието през изтеклата учебна година. Нямаше и насоки за предстоящата нова учебна година. Друг пример. В разговор с една начална учителка от Варна с изумление разбрах, че вече четвърта година нейн урок не е посещаван нито от директора, нито от зам.-директорите, които са четирима. И се питам, каква ефективност има управленската работа на тия ръководители на образованието, когато липсват информационните потоци от учителя към ръководителя и обратно? А тези информационни потоци са в основата на научното управление на педагогическия труд. В случая управлението на учебния процес е изградено въз основа на личните умения на учителя на фона на формализъм и бюрокрация.    Качеството и ефективността на образованието зависят особено от  т.е. от връзка с традициите, условията и развитието на страната - политическо, икономическо, социално и културно, в миналите периоди и за поне две-три десетилетия напред. Тази национална насоченост трябва да прониже всички учебни планове и програми на МОН за съдържанието, структурата и методологията на учебния процес. Защото става дума за кадровото обезпечаване на обществото ни като цяло, но именно в България. Става дума за висококвалифицирани кадри, горещи родолюбци, осъзнали своя дълг и отговорност за възложената им дейност като изпълнители или ръководители. А осъществяването на такава цел предполага тя да е приоритетна задача, дълг и отговорност на държавното управление, на ръководствата на всички видове икономически отрасли и структури, на институциите и ведомствата, на медиите, на политическите и обществените организации, на  родителите. С една дума: ОБРАЗОВАНИЕТО - ОБЩОНАРОДНО ДЕЛО.  Никой ръководител не може да обвинява училището и който и да е университет или институт за липсата на нужните му кадри, ако той не се включи непосредствено в подготовката и назначаването им на работа, ако не осигурява по-нататъшната им квалификация. Само така ще бъде избегнато сегашното лутане и безсмислени \"реформи и преустройства\", запълването на кадрови дупки в нашето образование.    Но когато говорим за образованието и възпитанието на подрастващите, не може да се изключи ролята на родителите и семейството. Всяка майка, всеки баща трябва и на сън да си спомня народната мъдрост: \"Остави го тоя,  Това ще рече, че родителите трябва да мислят КАКВО и КАК говорят, как работят и как се отнасят помежду си пред своето дете още от първата година на раждането му. Родителската обич е безплодна, ако детето чува груби думи и взаимни обиди от мама и татко, от баба и дядо, ако за всяко негово провинение обвиняват други, включително и учителя. Резултатите от липсата на единодействие и сътрудничество между учител и родител наблюдаваме сега почти всекидневно. Това е причина и за повишената детска престъпност у нас. Би трябвало МОН да изработи и включи в програмите си форми на педагогическа просвета за родителите на децата в детската градина, началното, основното и средното образование. Не всяко семейство може да научи децата си на обич, на човешки взаимоотношения, на труд, на почит и уважение, на усет към красотата и пр. Спомням си изказването на един родител на родителска среща преди години: \"У нас всеки знае какво да върши, кога да го върши и как да го върши. И никой никого не отменя\". Неговите деца - момче и момиче, бяха отличници, много прилежни и скромни.   Все по-сериозен проблем в образованието са учебните програми и по тях - написването на учебниците. Те са главните пособия на ученика за усвояване на верни научни знания. Те са източникът за придобиване и осмисляне на определен мироглед и в значителна степен имат главна роля за професионалната насоченост на младия човек. Затова при написването на програмите и на учебниците са много важни обема, езика, стила и достъпността им, съответна на възрастовите особености на учащите се. Погледнете как изглеждат днешните учебни програми, особено по литература и история - \"тюрлюгювеч\" и тенденциозен подбор на темите, които внушават политически пристрастия и осакатени от гледна точка на науката знания. Твърдя, че сегашните учебници по литература и история осакатяват знанията на учениците и изкривяват мирогледа им. Особено при наличието на няколко учебника за един  и същи предмет и клас - авторите са свободни да дадат всякакви интерпретации на най-общо формулираните по програмите теми.  В нашите училища сега не се чуват песни. Учениците не знаят да пеят български народни, авторски, патриотични и маршови песни, дори и националния ни химн. Не знаят и стихове от нашите класици. А песните и стиховете са изключително мощно средство за патриотичното, нравственото и емоционалното възпитание на децата. Познавам много учители, които започваха и завършваха часовете си с наистина любими на учениците им песни и стихове. Очите и лицата на децата светеха от въодушевление и наслада от наученото през часа. Това е резултат на високия градус на тяхното емоционално състояние. Ето това най-често не се разбира. Същото могат да постигат и учителите по физкултура с пеенето на маршови песни при маршировка.           Трябва да бъде изработено национално дългосрочно виждане за развитието на България чрез образованието, ако искаме да излезем час по-скоро от дълбоката криза, в която преходът вкара обществото ни.  Надявам се тази моя статия да предизвика вниманието на нашите научни институти, университети и МОН, които би трябвало да се заемат сериозно с оздравяването на нашето образование.                                                                                                                                                                ", "date": "2019.01.23", "title": " Държава се гради чрез образование"}
{"url": "https://duma.bg/sedem-premieri-v-mesetsa-na-golemite-kotki-n183559", "text": "Седем премиери ще бъдат излъчени по National Geographic Wild в рамките на телевизионно събитие, наречено \"Месец на големите котки\". Всяка година каналът акцентира върху тези величествени създания, за да напомни на хората за трудностите, които те срещат, и значението им за планетата. \"Раждането на прайда\" (3 февруари, 18 ч.) проследява изключителното пътешествие на лъвове, които се завръщат в резерват в Ботсвана. \"Лъвове катерачи\" (3 февруари, 19 ч.) разкрива как биологът Александър Брачковски разполага с 90 дни да брои тези красиви животни в Уганда. \"Царството на леопардите\" (10 февруари, 18 ч.) представя южноафриканския резерват \"Саби Санд\". \"Ловните подвизи на един женски леопард\" (10 февруари, 19 ч.) акцентира върху борбата за оцеляване и срещите с опасни противници. \"Сблъсък на тигри\" (17 февруари, 18 ч.) е за две могъщи бенгалски сестри от Рантамбор, Индия. В \"Човек срещу пума\" (24 февруари, 18 ч.) зрителите ще видят работата на специалиста по големи котки Буун Смит. \"Законите на кралицата\" (24 февруари, 19 ч.) надниква в тайните на ролята на лъвицата.", "date": "2019.01.23", "title": "Седем премиери в месеца на големите котки"}
