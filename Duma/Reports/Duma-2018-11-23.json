{"url": "https://duma.bg/sofi-marinova-podgryava-shaban-shaulich-v-stolitsata-n179932", "text": "Кралицата на баладите Софи Маринова се включва в прощалното шоу, което символът на сръбската музика ще изнесе на 21 декември от 20 ч. в София. Изпълнителката на \"Стари рани\" ще се появи в \"Арена Армеец\" непосредствено преди легендата на Балканите. Изборът е направен лично от Шабан Шаулич, който неведнъж е споделял, че ромската перла е сред любимите му български певици. \"Щастлив съм да ви призная, че ще се съберем със Софи Маринова на една сцена, за да подарим на публиката наистина запомнящо се шоу\", сподели звездата. Фолк певицата не крие радостта си от поканата на Краля на сръбската музика и вече е в трескава подготовка за голямото събитие. Специално за концерта на Шабан тя ще представи изненадваща програма с най-големите си хитове, които със сигурност ще вдигнат публиката на крака. Софи Маринова се отличава с вокален диапазон, обхващащ 4 октави. Печелила е редица награди и конкурси. Едва в Х клас сбъдва мечтата си и започва да се занимава професионално с музика. С оркестъра си пеела по сватби и кръщенета, а в репертоара си имала парчета на едни от най-популярните сръбски изпълнители, като безспорно неин фаворит е бил Шабан Шаулич. Години по-късно записва и първите си хитове \"Слънчице мое\" и \"Плачещо сърце\", които я изстрелват на върха и я превръщат в една от най-търсените певици. Билети за прощалния концерт на Шабан Шаулич у нас се продават в мрежата на Ticketportal на цени от 20 до 40 лв.", "date": "2018.11.23", "title": "Софи Маринова подгрява  Шабан Шаулич в столицата"}
{"url": "https://duma.bg/nevidimi-steni-na-btr-shte-gostuvat-v-shumen-i-varna-n179934", "text": "Група \"Б.Т.Р.\" ще гостува с концерта си \"Невидими стени\" на 5 декември в Шумен (Драматичен театър) и на 6 декември във Варна (Фестивален комплекс). Атанас Пенев - вокали, Славчо Николов - китари, вокали, Иван Калфов - бас-китара, Илиян Диков - барабани, ще изпълнят повечето песни от последната си тава и най-популярните хитове на бандата. Рокаджиите изпращат 2018 г. с 12-ия си студиен албум, турне, много авторски и съвместни концерти с Джон Лоутън и Глен Хлюз. Преди месец музикантите от \"Б.Т.Р.\" представиха мащабната видеопродукция \"Никога преди\" отново в стилистиката на киното (както и предишните два клипа - \"Несбъдване\" и \"Моята сила\").", "date": "2018.11.23", "title": "\"Невидими стени\" на \"Б.Т.Р.\"  ще гостуват в Шумен и Варна"}
{"url": "https://duma.bg/yurush-na-namaleniyata-ili-kolko-cheren-e-cherniyat-petak-n179930", "text": "Традицията на неистовата мания за придобиване практически почти на безценица на различни стоки (дори ненужни) възниква в Америка още през ХIХ век. Именно тогава големи търговски вериги започват да организират грандиозни разпродажби навръх Рождество Христово. Със страхотни намаления, бонуси, подаръци и трикове от рода на \"три на цената на две\" купувачите се стимулират да си отворят широко портмонетата. Самият термин \"Черен петък\" се появява едва през 1966 г. във Филаделфия. Съществуват две общоприети версии за произхода на наименованието му. Според едната то възниква заради невероятните задръствания, които се образуват в града, понеже всеки се стреми да обиколи с колата си колкото се може повече магазини и да я напълни с различни стоки. Другото обяснение на названието е свързано с начина да се води счетоводство: загубите се записват с червен химикал, а приходите - с черен. И тъй като спечелените пари в този ден преобладават, съответно доминира и тъмният цвят.  Така или иначе, практиката да се правят намаления става толкова успешна, че много бързо се разпространява и в доста други страни извън Щатите. Именно по време на Черния петък хората изпразват рафтовете и освобождават търговците дори от най-залежалите стоки, като им осигуряват в рамките на няколко часа месечни печалби. Популярната международна тенденция за невиждани намаления в рамките само на ден се чака с особено нетърпение от шопинг маниаците. Навръх уречената дата, малко преди полунощ, се образуват невъобразими опашки. Тълпите са толкова плътни, че игла да хвърлиш - няма къде да падне. Някои хитреци дори опъват палатки пред молове и търговски центрове, за да прекарат нощта на входа и да са първи, когато вратите бъдат отворени. Често това се случва в 5 ч. сутринта и тогава има още по-големи, допълнителни намаления за най-нетърпеливите и лоялните. И макар Черният петък да не е обявен за официален празник или почивен ден, доста хора си вземат отпуска, за да пазаруват, без да бъдат притискани от работния график или ограниченията във времето. А моловете и търговските вериги правят и невъзможното с цел привличане на купувачите. На пръв поглед, \"щедрите\" намаления са в ущърб на собствениците на магазини, които по този начин жертват голяма част от печалбата. Обаче от друга страна, огромният поток хора, осигуряващ страхотни обороти, напълно компенсира ниските цени. А и предстои Рождество Христово - време за подаръци за децата, близките, роднините и дори колегите. Така че търсенето на различни артикули се превръща едва ли не в първа необходимост или поне в приоритетна задача. По този начин търговците за часове успяват със свалянето на цени да изкушат безброй платежоспособни персони, а и осигуряват бързо движение на стоки и се сдобиват с прилична печалба. Между другото, не бива да се мисли, че в разпродажбите участват само непопулярни и залежали продукти. Понеже продавачът при всички положения има изгода, затова намаленията засягат почти целия асортимент. А и фирмите производители на техника и предмети от бита традиционно пускат нова серия именно към края на годината. Така не само стимулират търсенето, но и правят реклама на поредния усъвършенстван модел. Затова е добре старото колкото се може по-бързо да бъде изчистено от рафтовете. Има и още един характерен за Черния петък детайл - връщането на купеното в този ден (по каквато и да било причина) се смята за проява на лошо възпитание. Така че и рекламациите след датата на големите намаления са рядкост, което е доста голям плюс за търговците. Но и потребителите са на печалба, понеже мнозина отрано планират и набелязват с какво точно да се сдобият на атрактивни цени. Почти всички видове стоки - от храни до телевизори и кухненско обзавеждане, се продават със страхотни отстъпки. Най-търсени традиционно си остават електроника, дрехи и играчки. Въпреки че в медиите всяка година показват огромни тълпи, които в Черния петък щурмуват магазините по света и изпразват от рафтовете абсолютно всичко - от чорапи до плазми, интересът към инициативата е изключителен. Ажиотажът е толкова голям, че хората често нямат време да помислят дали наистина имат необходимост от дадена стока, а и понякога дори не смогват да я огледат. Често пъти \"празникът\" протича и с травми. Независимо от тези факти популярността на деня за огромните отстъпки не намалява, а напротив - увеличава се с всяка изминала година. И като цяло празникът на истинските шопинг маниаци носи удовлетворение на повечето участници в събитието. Световният ден за отказ от пазаруване се отбелязва успоредно с Черния петък. Целта на инициативата е да се обърне по-голямо внимания на факта, че прекомерната консумация е опасна обществена тенденция. Идеята за тази акция се заражда в Америка през 1992 г. Лансира я канадският журналист с естонски произход Кале Ласн. Според него причината за финансова криза трябва да се търси не в ликвидността или нерегулираните пазари, а в културата на прекомерното, необмисленото и безразсъдното потребление. Правилата за участие в кампанията са доста лесни - в продължение на 24 часа не бива да се правят каквито и да било покупки. Най-известният аргумент на апологетите на инициативата се свежда до цитиране на някои стряскащи данни, сред които е фактът, че страните с висок стандарт на живот обхващат 20% от населението на Земята, но те използват около 80 на сто от всички природни ресурси на планетата. Което не само че е несправедливо разпределение на богатствата, но и нанася голям ущърб на околната среда. През 2001 г. с подкрепата на сайта Adbusters акцията много се разраства и става световна. Ден без пазаруване обхваща не само Мексико, Канада и САЩ, но и още 55 страни. С времето към инициативата се присъединяват още десетина държави, сред които България май не бърза да се нареди. Вие също - признайте си!", "date": "2018.11.23", "title": "Юруш на намаленията, или колко черен е Черният петък"}
{"url": "https://duma.bg/troyka-kato-za-dvoyka-n179956", "text": "Всяка седмица ДУМА си набелязва \"герой\", блеснал с невероятните си издънки. Този път обаче си имаме цяла троица. Валери Симеонов, Волен Сидеров и Красимир Каракачанов успяха безапелационно да привлекат вниманието към себе си. Първият - с ехидната усмивчица и арогантността, вбесила хиляди. Вторият - с жалбите си, че жертва \"Атака\", за да закрепи управлението. А третият - с жонгльорските опити да помири беснеещите си коалиционни партньори. \"Хвани единия, удари другия\", казва народът. Управляващите са наясно, че изхвърлят ли от властта един от троицата, комбината се срива тотално. Тогава може да падне и разклатеното правителство. Та затова, колкото и да са \"орел, рак и щука\", лидерите на ОП гледат да гребат в една посока. При това в пълен синхрон с течението, по което се е пуснал \"големият им брат\" ГЕРБ. Отстрани обаче всичко това изглежда крайно комично, с леко абсурден привкус.  Симеонов така и не си взе поука от масовото недоволство, което предизвиква поведението му. Продължава да наглее и с невероятен апломб натресе дясната си ръка на овакантения от него пост. Протести ли, промяна ли? Пак си е неговата. И буквално, и преносно. Ехидната усмивка пак играе на устата му, ако ще и засега да не е придружена с наглярски пресконференции. Каракачанов, въпреки габаритите си, се опитва да минава незабележим, защото... откъм ДАБЧ мирише. Когато се появи, се прави на умиротворител. А всъщност просто поддържа изкуствено агонията на разпадащата се конструкция \"Обединени патриоти\". Най-героичен го играе Сидеров. Атакистът реши да се възползва от общественото недоволство и зае позата на вътрешна опозиция. Все някой трябва да е по-малкото зло, може би е свикнал да се утешава той.  Ако трябва да се оцени патриотичната тройка... получават чиста двойка. Толкова е общата им оценка за полезност, натуралност и загриженост за народа. Ако оценяваме личното им его - то там оценката може да е десет.", "date": "2018.11.23", "title": "Тройка като за двойка"}
{"url": "https://duma.bg/85-ot-balgarite-ne-useshtat-po-dzhoba-si-podobrenie-n179972", "text": "85% от българите не усещат подобрена икономическа ситуация по своя джоб. Това е сред изводите от проучване на \"Тренд\", направено от 6 до 12 ноември с анкета сред 1004 пълнолетни българи. Мнозинството от българите смятат, че публичните средства се харчат неефективно. Традиционно мерките, свързани с намаляване на държавните разходи, са непопулярни сред хората, като единствената опция, която събира съществена подкрепа (75%), е намаляване на броя на заетите в държавната администрация. Липсата на ефективност на публичните средства се осъзнава като един от сериозните проблеми. Практически в нито една сфера няма превес на мнението, че парите се харчат ефективно. Това до голяма степен е следствие от ниското доверие на гражданите спрямо институциите, а не толкова върху техните наблюдения по сектори. От анкетата се разбира, че само една трета от българите следят дебатите около бюджета за 2019 г., докато 60% не го следят. Най-ниска подкрепа събират параметрите, свързани с повишаването на заплатите в бюджетния сектор - 50%, и увеличаването на максималния осигурителен праг - 52%. Съкращаването на броя на културните институти, броя на линиите и влаковете на БДЖ, както и броя на болниците са мерки, които срещат огромно неодобрение. Там, където българинът вижда най-големи проблеми, са и сферите, в които според него трябва да се отделят повече средства - здравеопазване, социалната сфера и образованието.", "date": "2018.11.23", "title": "85% от българите не усещат по джоба си подобрение"}
{"url": "https://duma.bg/kosovo-nalozhi-100-mito-varhu-stoki-ot-sarbiya-n179965", "text": "Косово наложи 100% мито върху стоки от Сърбия и Босна и Херцеговина, обяви премиерът Рамуш Харадинай, цитиран от медиите. По думите му мярката засяга стоки, които не са включени в списъка на международните марки. В допълнение властите \"забраняват доставянето на пазара на всички продукти, които не са етикетирани с официалния и конституционен етикет на Република Косово. Решението влиза в сила незабавно\", уточни премиерът. Според анализатори въпросната мярка е реакция на Прищина заради отхвърлянето на кандидатурата на Косово за членство в Интерпол.  Сърбия няма да въвежда ответни мерки по отношение на Косово, което повиши със 100% митата за сръбските стоки, обяви президентът Александар Вучич след спешно, свикано от него, заседание на Съвета за сигурност на страната. \"Не няма да отговаряме с аналогични мерки, защото бихме желали да сме отговорни и сериозни партньори. Няма да спираме техните камиони, техните пътници, да спираме превозването на стоки\", заяви сръбският лидер. Заседанието на света се проведе след среща на Вучич с посланиците на Русия, Китай, САЩ, Великобритания, Франция, Германия и Италия. По-рано Прищина наложи 10% данък върху сръбските стоки, което предизвика остра реакция от страна на Белград. Тогава Белград заяви, че прекъсват диалога с косоварите до премахването на митата, които нарушават споразуменията за свободна търговия в Централна и Югоизточна Европа (ЦЕФТА). Косовското правителство трябва незабавно да отмени решението си за 100-процентово увеличение на митата за стоки от Сърбия и Босна и Херцеговина, контрираха ръководителката на ЕС дипломацията Федерика Могерини и еврокомисарят по разширяването Йоханес Хан. Решението на Прищина е \"е явно нарушение на Централноевропейското споразумение за свободна размяна на стоки (ЦЕФТА), както и в противоречие с духа на Споразумението за стабилизация и асоциация между ЕС и Косово\", категорична бе Могерини в разпространеното си становище, цитирано от ТАСС. На своя ред Йоханес Хан подчерта на страницата си в туитър, че Косово в момента носи особена отговорност като председателстваща страна на Централноевропейското споразумение за свободна търговия (ЦЕФТА). \"Скоро ще участвам в седмицата на ЦЕФТА в Прищина и се надявам, че дотогава този въпрос ще бъде решен\", настоя еврокомисарят. ", "date": "2018.11.23", "title": "Косово наложи 100% мито  върху стоки от Сърбия "}
{"url": "https://duma.bg/bileti-za-kontserta-na-goran-bregovich-s-20-otstapka-n179946", "text": "Магнетичните фолклорни вокали на българските певици Людмила Радкова-Трайкова и Даниела Радкова-Александрова ще чуят всички запалени фенове на иконата на балканската музика Горан Брегович на 18 декември в зала \"С.И.Л.А.\" в Пловдив, съобщиха организаторите \"АРТ БГ\". А само в Черен петък днес, 23 ноември, всички запалени фенове могат да вземат билети с 20% отстъпка. Промоцията важи за всички ценови категории - от 40 до 60 лв., които се продават в мрежата на \"Ивентим\", както и онлайн.", "date": "2018.11.23", "title": "Билети за концерта на Горан Брегович с 20% отстъпка"}
{"url": "https://duma.bg/kratki-novini-n179961", "text": "На извънредно заседание Еврокомисията одобри постигнатата договореност за рамката на бъдещите отношения ЕС-Великобритания след \"Брекзит\", съобщи говорител на институцията. В неделя се очаква Европейският съвет да утвърди споразуменията за \"Брекзит\" и за рамката на бъдещите отношения. След това започват преговорите с Лондон по бъдещите отношения, предвиждат правилата. Срещата между лидерите Си Цзинпин и Доналд Тръмп трябва да се проведе като работна вечеря веднага след приключването на срещата на върха на Г-20 в Буенос Айрес, съобщи в. \"Саут Чайна морнинг пост\". Една от главните задачи е да се определи кой ще седи на масата\", твърди осведомен източник. Варианти са форматите \"едно плюс две\" (само двамата лидери), \"едно плюс четири\" или \"едно плюс шест\" в зависимост от обхвата на обсъжданите теми, най-вече търговските спорове.  Военните бази на САЩ в Афганистан, ОАЕ и Катар, както и самолетоносачите на САЩ в Персийския залив попадат в обсега на иранските ракети, предупреди бригадния генерал Амир Али Хаджизаде. \"Те се намират в пределите на нашата досегаемост. Ние можем да ги ударим, ако американците предприемат действия\", каза той Най-малко 30 души загинаха от силните дъждове, наводнили пустинята на Саудитска Арабия от началото на месеца, съобщава \"Сауди Газет\". Има и повредени къщи. Повреден е и покривът на международното летище в столица. Евакуирани са близо 4000 души от засегнатите райони. Засегнати са столицата Рияд, Мека и Джеда. ", "date": "2018.11.23", "title": "Кратки новини"}
{"url": "https://duma.bg/razsledvat-makron-n179962", "text": "Френската прокуратура разследва предизборната кампания на президента Еманюел Макрон, съобщиха медиите. Вниманието й бе привлечено от неизвестни дарители, предоставили 144 000 евро за партията му \"Република, напред!\". Средствата са превеждани по електронен път и източниците за момента не са открити. Според френския закон индивидуален донор може да дари до 7500 евро годишно. Проверява се дали този лимит не е бил надхвърлен. Разследването се прави на фона на протестите срещу политиката на Макрон.", "date": "2018.11.23", "title": "Разследват Макрон "}
{"url": "https://duma.bg/literaturna-vecher-na-pozitano-20-n179947", "text": "Представяне на книгата на Божидар Коцев \"Върховно е да се живее\" - избрани стихове, организират НЛС \"Старинният файтон\" и Врачанското землячество на 26 ноември от 18.30 ч. в Националния клуб на БСП на ул. \"Позитано\" 20 в София. ", "date": "2018.11.23", "title": "Литературна вечер на \"Позитано\" 20"}
{"url": "https://duma.bg/sasht-armiyata-na-es-dobavka-kam-nato-n179963", "text": "Една армия на ЕС трябва да стане допълнение към НАТО, а не замяна на алианса, заяви пред евродепутати посланикът на САЩ в ЕС Гордън Сондлънд. \"Това е много чувствителен въпрос за нас. Ние редовно убеждаваме редовия американски избирател, защо САЩ, отчитайки всичките свои проблеми, трябва ежегодно да изпращат в Европа десетки милиарди долари за защитата на Европа от Русия и други неприятелски сили, макар че тези пари могат да бъдат похарчени за вътрешните нужди на САЩ\", каза дипломатът.  Според него, ситуацията се усложнява, защото Евросъюзът е решил, че може да се справя сам с помощта на собствените си въоръжени сили, което подкопава НАТО.", "date": "2018.11.23", "title": " САЩ: Армията на ЕС  добавка към НАТО"}
{"url": "https://duma.bg/es-iska-obyasnenie-ot-orban-za-gruevski-n179964", "text": "Виктор Орбан ще трябва да даде обяснение на Брюксел, ако се потвърди, че страната му е дала убежище на Никола Груевски. Това написа в туитър еврокомисарят по разширяването на ЕС Йоханес Хан. Той посочи, че очаква добро обяснение лично от унгарския премиер и допълни: \"Върховенството на закона остава основен принцип както за държавите членки, така и за кандидатите за присъединяване. То е от решаващо значение за доверието в Европа. Изненадващо е, че Унгария подкрепя членството на Македония в ЕС, но явно не я счита за безопасна.\"", "date": "2018.11.23", "title": "ЕС иска обяснение  от Орбан за Груевски"}
{"url": "https://duma.bg/tasko-ermenkov-reshenieto-da-mine-prez-balgariya-e-po-dobro-otkolkoto-da-ni-zaobikoli-n179968", "text": "Решението \"Турски поток\" да мине през България е по-добро, отколкото да ни заобиколи. Това заяви депутатът от \"БСП за България\" Таско Ерменков пред журналисти в парламента. Той подчерта, че сигурността на доставките зависи и в обратна пропорционалност на броя на страните, през които минава един газопровод, без да са членки на ЕС. В дадения случай имаме по-ниска сигурност, защото минава през страна, която не е член на ЕС, уточни Ерменков. \"Енергийната стратегия не пречи за строителството на газопровода. В нея е записано, че ще разширяваме връзките и ще диверсифицираме доставките. Единственият проблем, който съществува, е проблемът с обръщането на доставките. Досега изнасяхме около 11 млрд. куб.м газ за Турция. Този транзит ще бъде прекратен, защото посоката ще бъде обратната\", коментира Ерменков.  Той попита: \"Какво ще стане обаче с онези договори, които имаме с Русия до 2030 г. за транзит на газ през България и плащането на този транзит, независимо какви количества се транзитират?\" Ерменков е категоричен, че министърът на енергетиката Теменужка Петкова трябва да даде отговор на този въпрос. \"Като национално отговорна партия БСП ще подкрепи всяко усилие, което е в интерес на сигурността на българската енергетика, но смятам, че нещата трябва да се решават комплексно, а не на парче. Отдавна сме предложили да има нова стратегия за устойчиво енергийно развитие\", припомни Ерменков.  Не трябва да изпускаме \"Турски поток\", който трябва да преминава през България, за да може да преодолеем част от загубите, които ще ни сполетят, коментира депутатът от ДПС Рамадан Аталай. Той уточни, че много е важен въпросът как, по какъв начин и защо не участваме в строителството на газовото хранилище в Александруполис, за което  правителството търпи голяма критика. Аталай пожела на министъра на енергетиката да постигне всички онези договорки и разбирателства, полезни за държавата. Той изрази съмнение, че това ще се случи, защото доставчиците на газ винаги ще се сещат за всички онези наши взаимоотношения, въз основа на които те получиха сериозни загуби. Аталай призова за смислен разговор и дебати, за да се вземе правилното решение как откъде, докъде и колко газ ще транзитира България през новата тръба, която ще бъде построена, след като част от газа ще върви по стария тръбопровод и ще се построи новият в рамките на около 484 км. И от ГЕРБ са доволни от преминаването на \"Турски поток\" през България, защото е важно държавата да запази своята транзитна роля на Балканския полуостров. След прекратяването на проекта \"Южен поток\" България се оказа в ситуация, в която, ако не бяхме предприели достатъчно мерки, имаше вероятност и този бъдещ проект \"Турски поток\" да заобиколи нашата страна и да мине през Гърция, призна гербаджията Александър Ненков.", "date": "2018.11.23", "title": "Таско Ерменков:  Решението да мине през България е по-добро, отколкото да ни заобиколи"}
{"url": "https://duma.bg/turski-potok-shte-minava-prez-balgariya-n179969", "text": "\"Газпром\" е определил маршрута за доставки на газ по втората тръба на \"Турски поток\" до Европа и той ще преминава през България, Сърбия, Унгария и Словакия, съобщи руското издание \"Комерсант\". Според него дори газовият концерн вече е започнал процедура по резервиране на тръбопроводни мощности през тези държави. Доставките за България и Сърбия се планира да започнат още през 2020 г., в Унгария - през 2021 г., което ще позволи на руския монополист да се откаже от транзита през Украйна от 2022 г. От българското Министерство на енергетиката заявиха, че засега не са информирани за такъв избор. Реално маршрутът ще повтаря този на спрения от Русия \"Южен поток\", срещу който Евросъюзът имаше възражения, защото не отговаряше на европейското енергийно законодателство. Сега от \"Газпром\" смятат напълно да се съобразят с него, но проектът едва ли ще се спаси от политически нападки, пише изданието. Според цитираната от него анализаторка Мария Белова такива могат да се очакват най-вече от САЩ, които в последно време се опитват да санкционират по всевъзможен начин руските енергийни проекти. Сериозна реакция се очаква и от страна на Киев, тъй като значителна част от транзита на руски газ към Европа през територията на Украйна ще се пренасочи към \"Турски поток\". \"Комерсант\" прави изводи за избора на \"Газпром\" от публикувани от газовите оператори на България, Сърбия, Унгария и Словения процедури за пазарен тест за резервиране на количества газ за пренос през системите им. Според условията на участниците се предлага да запазят обеми от бъдещите мощности и след приключването на своеобразните търгове операторите да изградят посочената инфраструктура, която ще се изплаща от договорените такси. Българският оператор \"Булгартрансгаз\" (БТГ) действително е внесъл в енергийния регулатор подобна процедура, която трябва да покаже дали има интерес от страна на доставчици, което ще е ключово и за решението дали да се изгражда газовият хъб \"Балкан\" край Варна. Той засега разчита в голяма степен именно на количества от \"Турски поток\". След среща на българския премиер Бойко Борисов с руския президент Владимир Путин в края на май в Москва, на която Путин обеща \"Турски поток\" да завие към България, Борисов каза, че е поставил условие половината от капацитета на тръбата от 15.750 млрд. куб. м годишно да остава за хъба. Според представените от \"Булгартрансгаз\" документи за пазарния тест се предлагат мощности на входа на българската газова мрежа от Турция и на изхода за Сърбия. Обявените за резервиране на входа количества от 1 януари 2020 г. за 20 години са 15.8 млрд. куб. м годишно, а на изхода - 4 млрд. куб. м с възможност за увеличаване на капацитета към Сърбия от 1 януари 2021 г. до 11 млрд. куб. м. За тези доставки БТГ ще използва и част от сегашната си инфраструктура в реверсивен режим. След съществуващата компресорна станция \"Провадия\" се планира построяването на нова - \"Нова Провадия\", след която да се построи нов газопровод до Сърбия с дължина 474 км, който ще има още една компресорна станция - \"Расово\", след което ще пресича границата край Зайчар. Инвестицията в тези съоръжения се оценява на 1.63 млрд. долара, пише \"Комерсант\". Маршрутът повтаря този на българския участък на \"Южен поток\". През март 2018 г. БТГ купи от българо-руското дружество \"Южен поток България\" срещу 13 млн. лв. негови активи като разрешителни за изграждането на газопровода и имоти, през които се планираше да минава прекратеният от Русия през 2014 г. \"Южен поток\". Газовите оператори на Унгария, Словакия и Австрия в края на октомври проведоха търгове за резервиране на нови мощности от октомври 2022 г. за седем години, посочва \"Комерсант\". Запазени са 4.3 млрд. куб. м на входа на системата на Словакия от Унгария. От Словакия към Австрия пък са договорени 3.8 млрд. куб м годишно. Процедурите все още не са приключени, те ще продължат през март 2019 г. От \"Газпром\" са отказали коментари пред руското издание, но то припомня, че точно такава процедура за резервиране на мощности е била приложена при продължаването на бъдещия газопровод \"Северен поток 2\" през Германия, Чехия и Словакия.", "date": "2018.11.23", "title": "  \"Турски поток\" ще минава през България"}
{"url": "https://duma.bg/targat-za-tovarni-vagoni-na-tesnolineykata-se-otlaga-n179970", "text": "Да бъде спрян повторен търг за продажбата на товарни вагони за теснолинейката Септември - Добринище е разпоредил министърът на транспорта Росен Желязков на заместник-министър Велик Занчев, който е председател на борда на „Холдинг БДЖ“. Повторният търг за т. нар. теснопътни товарни вагони бе планиран за 30  ноември 2018 г., съобщиха от Министерството на транспорта. Мярката се налагала до установяване на икономическия ефект, който би имал обявеният търг с тайно наддаване за продажбата на 359 вагона. Търгът на „Холдинг БДЖ“ бе обявен на 5 ноември 2018 г. Според съобщението вагоните се продават „в състоянието, в което са, и от мястото, където се намират“, разделени в 359 лота. Първата обявена дата за търга бе 20 ноември 2018 г. Обявената начална тръжна цена за различните вагони е в диапазона 2300 – 3900 лв.", "date": "2018.11.23", "title": "Търгът за товарни вагони на теснолинейката се отлага"}
{"url": "https://duma.bg/topi-se-optimizmat-na-biznesa-za-podobryavane-na-sredata-n179971", "text": "Работодателите и мениджърите в България губят оптимизма си, че бизнес климатът в страната ще се подобрява през следващата година. Двойно се увеличават тези, които очакват влошаване на бизнес средата в България. От 5 на 10 на сто нарастват негативните очаквания на бизнеса, въпреки че близо 54% очакват подобрение на бизнес средата през 2019 г. За сравнение през 2018 година делът им е бил 63 на сто. Това съобщи председателят на Българската търговско-промишлена палата (БТПП) Цветан Симеонов. Той представи очакванията на бизнеса у нас за икономиката през 2019 година.  От БТПП настояват за въвеждане на електронно управление, с което рязко да се намали бюрокрацията в България. \"Докато не си оправим бюрокрацията, корупцията и съдебната система и не се въведе електронното правителство не бихме могли да тръгнем по европейски процес. Едва когато се оправят тези неща, тогава може да мислим за еврозоната. Никой не иска страни с висока степен на корупция, с тежка бюрокрация и с недобре работеща съдебна система\", обясни той. По думите на Симеонов липсата на човешки ресурси и цените на енергията и суровините са основните притеснения за компаниите у нас. \"Фирмите са загрижени, че ще бъдат неспособни да се справят с нарастващото търсене на своите продукти и услуги, защото става все по-трудно да се намерят работници с необходимия профил\", каза той. По-добри очаквания за приходите от експорт спрямо приходите от вътрешния пазар показват резултатите от анкетата. Малко над 46% очакват увеличени продажби в чужбина, 40% са оптимисти за по-високо търсене от местния пазар. Близо 40% от анкетираните декларират, че ще правят нови инвестиции. Около 63% от работодателите очакват да запазят броя на служителите си. ", "date": "2018.11.23", "title": "Топи се оптимизмът на бизнеса за подобряване на средата "}
{"url": "https://duma.bg/nezhelan-ot-sinite-refer-sviri-macha-im-s-botev-vr-n179941", "text": "Нежеланият от Левски Георги Кабаков ще свири дербито на ХVI кръг, в който в неделя от 17.30 ч. \"сините\" посрещат Ботев Вр. Пловдивчанинът е един от тримата, които са в \"черния списък\" на столичани, оповестен на 1 ноември. След отпадането от Черно море за купата от клуба обявиха, че повече не искат на мачовете си Кабаков, Станислав Тодоров и Ивайло Стоянов-Сватбата, който свири мача във Варна. Левскарите поискаха и оставката на съдийския шеф Йордан Сталев, но БФС подмина протеста им. На Кабаков по тъча ще помагат съгражданите му Мартин Маргаритов и Диян Вълков днес, 17.30: Витоша Б - Славия (Неделчо Гаджалов); утре, 12.30: Септември - Черно море (Владимир Вълков); 15.00: Дунав - ЦСКА-Сф (Станислав Тодоров); 17.30: Локо Пд - Лудогорец (Волен Чинков); неделя, 12.30: Етър - Ботев Пд (Петър Костадинов); 15.00: Берое - Верея (Стефан Апостолов). Елитният рефер Ивайло Стоянов ще свири столичното дерби от ХV кръг Локо Сф - ЦСКА 1948 Утре, от 14.30 ч. Другите срещи по същото време са поверени на: Черноморец Бч - Локо ГО (Петър Григоров); Добруджа - Литекс (Иван Пенчев); Царско село - Струмска слава (Йото Гарабедов); Поморие - Кариана (Калоян Кирилов); Арда - Ботев Гъл (Валентин Железов). Неделя, 14.30: Лудогорец-2 - Пирин (Димитър Буров); понеделник, 17.30: Монтана - Несебър (Рюстем Карагарен).", "date": "2018.11.23", "title": "Нежелан от \"сините\" рефер  свири мача им с Ботев Вр"}
{"url": "https://duma.bg/indiyska-kompaniya-shtyala-da-investira-5-mln-dolara-u-nas-n179966", "text": "Един от най-големите индустриални конгломерати в Индия - Umesh Modi Group, ще инвестира 5 млн. долара за изграждане на своя база в България. Целта на компанията е да развие бизнеса си отвъд океана и отвори пътя си към европейския пазар. Това стана ясно по време на среща на заместник-министъра на икономиката Лилия Иванова с президента на индийската компания, съобщиха от МИ. България е избрана след внимателно проучване на страните от региона и инвестиционния климат в тях. Интересите на групата се разпространяват в различни бизнес начинания като фармацевтика, захарни индустрии, желязо и стомана, козметика и др. С 30 клона, 18 производствени единици и над 10 500 квалифицирани специалисти, компанията, има изградени предприятия в Индия, Шри Ланка и Бангладеш. Групата има също и два центъра за научноизследователска и развойна дейност и сътрудничество с 15 мултинационални компании. Годишният оборот на компанията е над 550 милиона щатски долара, като е добре представена чрез ефективна мрежа за маркетинг и дистрибуция в Индия, южноазиатските и африканските държави, страните от ОНД и други международни пазари.", "date": "2018.11.23", "title": "Индийска компания щяла да инвестира 5 млн. долара у нас"}
{"url": "https://duma.bg/zhivopisnoto-byagstvo-na-nataliya-veleva-n179915", "text": "Наталия Велева е подбрала пейзажи и фигурални композиции, в които морето, брегът, дърветата и пристанището са ключови елементи. Процесът на живописване тя определя като емоционален монолог, който е провокиран от близкия план на всекидневието. За Велева творчеството е бягство, тишина и намиране на баланс. Нейната изложба живопис е подредена до  30 ноември в галерия-книжарница \"София прес\", ул. \"Славянска\" 29.", "date": "2018.11.23", "title": "Живописното бягство на Наталия Велева"}
{"url": "https://duma.bg/rumyana-sekulova-ni-razhozhda-po-adriatika-n179916", "text": "Цикълът сухи пастели на художничката Румяна Секулова, озаглавен \"По Адриатика - духът на мястото\" е своеобразен авторски поглед към по-малко познатото Адриатическо крайбрежие на Черна гора и Хърватия, провокиран отвъд любопитството на пътешественика. Той включва двете представени от нея теми - легенди от залива и диалог за красотата, диалог за любовта. Творбите й са споделени емоции, знания и опит, които предоставят възможност за медитация, доставяйки естетическа наслада.  \"Според древните римляни най-важното в архитектурата е да бъде съхранен \"Духът на мястото - Genius Loci\".  Тази изложба е вдъхновена от пътуванията ми по Адриатическото крайбрежие на Черна гора и Хърватия в градовете Будва, Котор, Дубровник, градчетата от заливите им, остров Брач и Хвар. Тя е опит да се проникне в специфичния дух на мястото, определен от идентичността на средата с нейната характерна културна атмосфера и памет. Творбите, изпълнени в пастелна техника, са обединени в две теми - \"Легенди от залива\" и  \"Диалог за красотата,\" споделя Секулова. Картините ще радват посетителите до 25 ноември в арт галерия \"Европа\", ул. \"Леге\" 3. Изложбата се осъществява с подкрепата на Института по балканистика с център по тракология към БАН. ", "date": "2018.11.23", "title": "Румяна Секулова ни \"разхожда\" по Адриатика"}
{"url": "https://duma.bg/byala-prikazka-ot-valeri-petrov-igrayat-v-mladezhkiya-v-navecherieto-na-koleda-n179924", "text": "Декемврийската програма на Младежкия театър \"Николай Бинев\" ще зарадва както малките, така и големите зрители, тъй като само в рамките на три седмици две представления ще имат своята премиера на голямата и на камерната сцена, научи ДУМА от екипа на Младежкия театър. След спектаклите \"Седемте козлета и вълкът\" и \"Таласъма Тропалан\", студентите от тV курс по актьорско майсторство за куклен театър поемат по пътя на едно ново и вълнуващо предизвикателство. На 6 декември от 19 ч. на камерната сцена ще бъде премиерата на едно от най-обичаните и красиви български заглавия за деца - \"Бяла приказка\" от незабравимия Валери Петров. Любимата история на няколко поколения деца ще оживее в Младежкия театър, припомняйки ни вечните стихове на Валери Петров: \"...пръв, и без да се запита,  прав ли си или не си;  пръв за теб леда пролазва,  пръв за теб пролива кръв -  ето затова се казва,  че приятелят е \"пръв\". Постановката е на проф. Б. Лунгов. Режисьор е доц. д-р К. Каракостов. До края на годината ще има още три представления - на 18, 19 и 20 декември от 11 ч. От екипа припомнят, че през сезон 2018/2019 на сцената на Младежкия театър гостува кукленият театър на НАТФИЗ. Броени дни преди Коледа на голямата сцена ще бъде представен спектакълът \"Иначе казано\". Премиерните дати са две - на 19 и 20 декември от 19 ч. Автор на пиесата е известният френски драматург Флориан Зелер, удостоен с множество престижни номинации и награди, включително за френските театрални награди \"Молиер\". Английският всекидневник \"Гардиън\" го определя като \"най-вълнуващия драматург на нашето време\". Преводът на пиесата е на Снежина Русинова-Здравкова. Режисьор е Владимир Петков. Сценографията и костюмите са дело на проф. Чайка Петрушева. Композитор е Михаил Шишков-син, а хореографията е на Мила Искренова. Спектакълът \"Иначе казано\" е с участието на трима актьори от трупата на Младежкия театър - Мариана Миланова, Светослав Добрев и Рая Пеева, както и със специалното участие на Георги Кадурин. В последния месец на годината ще има и две други забележителни събития на камерната сцена. \"Любовна песен\" от Джон Колвенбак - реж. Андрю Волкофф, ще има своето стотно представление на 9 декември от 19 ч. А 50-ото представление на \"Иванов\" ще събере почитателите на Чехов на 27 декември от 19 ч.", "date": "2018.11.23", "title": "\"Бяла приказка\" от Валери Петров играят в Младежкия в навечерието на Коледа"}
{"url": "https://duma.bg/borisov-smyata-pokachvaneto-na-investitsiite-s-2-za-seriozen-rast-n179967", "text": "\"Получих последните данни на БНБ за преките чуждестранни инвестиции в България. Както сами може да се убедите от фактите по-долу, наблюдаваме сериозен ръст само за 1 година\". Това пише в свой пост във фейсбук премиерът Бойко Борисов. Поводът за коментара му са последните данни на БНБ за преките чуждестранни инвестиции. В поста му обаче има само едно число, свързано със статистиката на централната банка и при сравнение на данните става ясно, че той определя като \"сериозен ръст\" повишаването на чуждите вложения със само 2,2% спрямо година по-рано. Премиерът цитира ревизирана от БНБ сумата от инвестиции за деветмесечието, която е 826,4 млн. евро. 80% от тези 826,4 млн. евро обаче са под формата на дългови инструменти. Иначе казано - заеми, отпуснати от компаниите майки на дъщерните си дружества в България, и които трябва да бъдат върнати. Инвестициите в дялов капитал - за създаване на нови дружества и придобиването на такива, обаче са отрицателни.  Борисов цитира и данни за издадените сертификати по Закона за насърчаване на инвестициите от началото на 2018 г. По неговите думи до края на годината се очаква общият размер на проектите да стане 29 с размер на планираните инвестиции от 1,6 млрд. лв., които ще създадат близо 6000 нови работни места. Това обаче са само намерения. Практиката показва, че голяма част от подобни намерения изобщо не се осъществяват.", "date": "2018.11.23", "title": "Борисов смята покачването на инвестициите с 2% за сериозен ръст"}
{"url": "https://duma.bg/tsvetanov-ne-znae-kade-zhivee-goranov-n180005", "text": "Не питам колегите кой къде живее. Това ще бъде сериозен контрол, а не съм в това си право. С тези думи лидерът на ПГ на ГЕРБ Цветан Цветанов отговори на журналисти в парламента за проверката на финансовият министър Владислав Горанов. Припомняме, че главният прокурор Сотир Цацаров обяви снощи, че ще започне проверка по сигнал, че Горанов живее в луксозен апартамент в комплес на бизнесмена Кирил Домусчиев, но не плаща наем.  Самият Горанов е посочил в имуществена декларация за 2017 г., че от пет години живее във въпросния комлекс. Досега занокът не изискваше политиците от високите етажи да декларират, че ползват имоти или имущество, което не е тяхна собственот. Сега комисия Антикорупция има право да започне разследване, ако се усъмни в конфликт на интереси.  Убеден съм, че когато приключи проверката, министър Владислав Горанов ще може да даде отговор на всичко, което сега питате мен, каза още Цветанов в кулоарите на паламента. Нека компетентните органи си свършат работата, ако има достатъчно данни за проверка, добави той. Според него това показва, че няма човек, който може да бъде защитен и да не бъде проверяван при постъпване на сигнал.  Припомняме, че Кирил Домусчиев е председател на Конфедерацията на работодателите и индустриалците в България. Като такъв той е постоянен участник в Националния съвет за тристранно сътрудничество между власт, синдикати и работодатели. Тристранката решава крючови въпроси, свързани със социални мерки, доходи, внос на работници и трудово законодателство.", "date": "2018.11.23", "title": "Цветанов не знае къде живее Горанов"}
{"url": "https://duma.bg/19-risunki-i-grafiki-ot-nay-ranniya-period-na-dimitar-kazakov-n179917", "text": "Когато говорим за Димитър Казаков и неговото творчество, често използваме определения като оригинален и самобитен, ексцентричен, своенравен, чудат. Несъмнено произведенията и личността на автора са широко обсъждани както днес, така и приживе и е трудно да добавим нещо ново за него. Изложбата \"Димитър Казаков-Нерон, ранни рисунки\" и каталогът на галерия \"Лоранъ\" са част от програмата на галерията за изучаване и представяне на изкуството на рисунката и акварела, която започва миналата година с изложбата \"Прима виста\". Реализираната експозиция е резултат от дълготрайния интерес към художника и 85-годишнината от рождението му. Почитателите ще имат възможност да видят 19 рисунки и графики от най-ранния период в творчеството на Казаков (създадени между 1961 и 1966). Те показват автора в различна светлина и се излагат за първи път. Подобни ранни произведения са известни сред колекционерската гилдия в единични бройки и не са публикувани. Сходни примери за такива серии можем да намерим сред произведенията на \"Дарение Казаков\" в Ловеч.  Изложбата е отворена до 30 ноември в салона на галерията на ул. \"Оборище\" 16 в София.", "date": "2018.11.23", "title": "19 рисунки и графики от най-ранния период на  Димитър Казаков"}
{"url": "https://duma.bg/60-godini-zhivotopis-s-valentin-donchevski-n179918", "text": "След юбилейната си изложба в Стара Загора Валентин Дончевски излиза пред софийска публика с характерните за него големи формати и завладяваща пъстрота и цветност, калейдоскоп от форми и цветове, антропоморфни и геометрични фигури, които преливат и създават нови комбинации от оптични ефекти. В техническо отношение работите му са също смайващо разнообразни - колажи,  инкрустации, натрупвания на класическа живописна тъкан или цветовите ефекти от употреба на мъниста, елементи от бита, фотография...  \"Едва ли в момента има художник, който така \"яростно\" се опитва да обедини и съгради художествена аналогия на вселената, така както прави в своите работи Валентин Дончевски. Но ще бъде неточно, ако твърдим, че този авторов копнеж и градеж на едно битие подобно на вселенското обхваща единствено света, който ни заобикаля. По-скоро обратното - авторът си дава сметка, че той също е вселена и в този смисъл се опитва равнопоставено да ситуира себе си както спрямо външното, така и спрямо вътрешното...\", посочва  изкуствоведът Борис Данаилов.   Човекът - уникален, фантастичен, звярът с три шестици, любимото дете, играчка, продължение, ученик в карантинна реалност, отражение, животно с душа, променлива вселена, жалко подобие на абсолюта, велико бъдещо проявление, лъжа, истина и лъжеистина, роб и бог, божествен, блуден, бавен, банален, безкраен, безподобен, белязан, безмерен и много още..., отбелязва художникът.  Оплетен с много гордиеви възли. Три от тях - кои сме, къде сме и къде отиваме? Никога няма да разберем. Защото, ако разберем, филмът ще се свлече от прожекционния екран като змийска кожа и трансмутацията, станала явност, ще се превърне в малко черно джудже, засмукало в черната си дупка светлина с плътността на ядрена бомба с горящ фитил, граничещ изригването на ново начало. Това се опитах да изразя чрез смесване на фотодокументалистика и колажи от български черги в моите разнопосочни пластични експерименти, разказва Дончевски, който живее и работи в Стара Загора. Неговата пъстра изложба ще радва ценителите до 30 ноември в столичната галерия \"Райко Алексиев\", ул. \"Раковски\" 125.", "date": "2018.11.23", "title": "60 години животопис с Валентин Дончевски "}
{"url": "https://duma.bg/bsp-sprete-kontsesiyata-v-katunitsa-n179991", "text": "В специална позиция депутатите от ПГ \"БСП за България\" подкрепиха жителите на садовското село Катуница в опита им да спасят плодородната земя в района. Народните представители настояват Министерският съвет да отмени решението, с което разреши концесия на баластра находище \"Кацара\", което се намира в землищата на Катуница и на още три села. Както ДУМА вече писа, през септември местните предизвикаха истински прецедент - направиха първия \"селски референдум\". С него задължиха общинската администрация да не съгласува и да не одобрява проекти, свързани с предоставената от МС концесия за добив на инертни материали от пловдивската \"Арт Принт\". \"Населението изрази своето мнение чрез гласуване и резултатът е впечатляващ: от 924 гласували, 904 жители се обявяват против разширяване добива на инертни материали, а това са 98% от изразения вот\", припомнят в становището си депутатите от БСП. От левицата отбелязват, че темата е изключително чувствителна за българите от тази част на плодородна България, защото през годините в района са унищожени близо 2000 дка земеделски земи. Не е извършвана и рекултивация. От БСП припомнят, че наблизо се намират бивши сметища и действащи депа за отпадъци. \"В началото на 90-те години, след обществен натиск и блокиране движението на машините на държавната фирма \"Кариери\" АД, бе преустановена дейността й в района. Притеснително е, че след като държавата в началото на 90-те години вижда основание в исканията на гражданите, в днешно време продължават да се дават разрешения за разкриване на концесии. Към настоящия момент, в ареала от с. Катуница до гр. Асеновград, има четири действащи кариери и е недопустимо разкриването на нови\", обобщават социалистите. Както ДУМА вече писа, референдумът в Катуница бе по инициатива на общинските съветници от БСП. Инициативата бе подкрепена от представителите на различни политически сили и предизвика пълно единодушие в Общинския съвет в Садово.  Кметовете на Катуница и община Садово Красимир Юруков и Димитър Здравков задвижиха и институционална процедура по спиране на концесията. Пред съда се обжалва решението на кабинета за добива на инертни материали, както и ОВОС на пловдивската РИОСВ, с която концесията е разрешена. Заседание по жалбата на ОВОС имаше на 12 ноември, а по решението на МС - на 20 ноември. До решение обаче така и не се стигна, а двата казуса ще се гледат чак догодина, научи ДУМА от председателя на ОбС в Садово Атанас Телчаров.  \"С референдума жителите на Катуница показаха отношението си към концесията. Това е основата, върху която трябва да градим оттук насетне. Няма да се предадем. Хората са притеснени от евентуалните последици и от потенциалната заплаха за унищожаването на стотици декари плодородна земя в Тракийското поле. Местните производители подозират, че ако започне да се копае до нивите им, това ще повлияе на подпочвените води, ще намали плодородността на земята, както и цената на продукцията и имотите им\", коментира кметът на Катуница Красимир Юруков. От левицата подготвят и ново писмо до МС, с което се надяват да разубедят управляващите за концесията. Надяват се документът да бъде подкрепен от кметовете в района, общинските съветници и депутати.", "date": "2018.11.23", "title": "БСП: Спрете концесията в Катуница"}
{"url": "https://duma.bg/leo-bianki-se-zavarna-v-btv-n179951", "text": "Лео Бианки и неговите кулинарни предложения отново се завръщат в ефира на БТВ. От 5 декември италианецът поема седмичната си рубрика за храната като приключение. Всяка сряда \"Животът е прекрасен с Лео\" ще се излъчва в \"Преди обед\". \"Зрителите на БТВ ще стават свидетели на цветно, артистично и емоционално пътуване из културни, кулинарни и географски традиции. Доказаният ресторантьор с повече от 25 години успешен бизнес и два собствени ресторанта ще започне приключение, в което основно е удоволствието от споделената храна и приготвянето й, намирането на качествени продукти и любопитни факти за мястото, на което гостува\", анонсират от БТВ новата кулинарна рубрика. Покрай храната Лео ще дава любопитна информация за местата, навиците, традициите и спецификите на различните региони в Италия. Той ще посети ресторанти, бистра, кафенета и пазари, ще представи интересни личности и ще готви с тях. В своята рубрика Лео ще покаже на зрителите, че здравословната храна е вкусна и ще даде ценни съвети за начините на приготвянето и сервирането й, обещават от екипа му. В първия епизод \"Животът е прекрасен с Лео\" акустира в Катания, където водещият ще покаже пред камерите й членове на семейството си.", "date": "2018.11.23", "title": "Лео Бианки се завърна в БТВ"}
{"url": "https://duma.bg/nazem-ot-mrezhta-n179950", "text": "- Сега Валери Симеонов да не вземе да стане шеф на кабинета на Мариана Николова? - Началника на кабинета на Симеонов, иска толеранс от една-две седмици за да се запознае с работата на.... КАБИНЕТА.... Оле, майкооо... Абре моме, ти до сега какво работеше в тоя кабинет ма? Ако за две години не си разбрала с какво се занимава Валерко,сега тепърва ли ша сЪ учиш на занаят? - Нали досега беше НАЧАЛНИК на кабинета на вицепремиера, чийто пост наследява. Предполага се, че е наясно с работата, което уж е и причина да бъде избрана, точно да не се губи време, а да се продължи без излишни забавяния. Колкото красива, толкова и кадърна. Като оная на туризма ... - Сега разбрах откъде идва коренът на \"Вицепремиер\" - от \"виц\". Мисля няма нужда да обяснявам? - Поредната калинка, която си домогва до държавен пост! А, и между другото разбрахте ли че била юрисконсулт на Топлофикация? И като се има в предвид що ето Топлофикация, то може да заключим какво представлява досегашна.....хайде да не казвам каква на Симеонов! - Във власта са само калинки и търтеи, има и 1-2 стършела. Пълен цирк, на вторият ден калинката повтаря заученото - повишаване на доходите! и то вицепремиер без ресьор и министерство. Значи голяма работа особено ако си млада, хубавичка, слушкаш и папкаш - ето ти кариера. Отсега ще повишава доходите - от утре мин.заплата 800лв. и мин.пенсия 600лв. Давам и време един месец, по-добре да тръгва на оглед по турската граница хем да разведри охраната докато не е почнал летният сезон по морето. - Продължаваме да копаме все по-дълбоко - то не бе дъно, не бе чудо. Копаейки току виж сме стигнали обетованата земя, ама за наш лош късмет май от обратната страна се намира Индия - честито на печелившите. Всъщност вече е зима - не мина ли сезонът на калинките или сегашните са някаква нова порода-устойчиви на студ и сняг? - добрата саМарянка на Симеонов взе поста му.Каква поредна политическа секира си направи коалиционният клозет. Чудия се,дали тези жалки политици си мислят,че българите са расли в кашпи и едно такова назначение не би могло да събуди гнева на хората.Отново с този ход нашето правителството прави огромен скок,ама надолу към дъното на МариЯнската падина. - погледът й не се спира на едно място, непрекъснато премигва, клати глава и стъпва от крак на крак. Някакво неспокойствие лъха от нея, някаква налудничавост. А и като добавим несвързаното й и неграмотно говорене, горката дори няма дар слово, ама никакво, щото и компетенциите й липсват. Щяла да \"повишава икономическата активност на бизнеса\" и така щяла да вдига доходите. За каква активност на бизнес ми говори при постоянно свиващ се пазар и търсене поради ниските доходи ??? - Абсолютен резил. Това сричащо същество, което сега тепърва щяло да се запознава с проблемите, ще ни води към икономически просперитет. Спрете да се гаврите с хората, циркаджии. То бива, бива да плюете в лицето на тия, дето ви плащат заплатите, но това надминава всякаква фантазия. Потънах си от срам докато слушах нечленоразделната й реч. - Тактиката на потъващи правителства е непрекъснато да сменят кадрите си и всеки нови се моли за време - така времето върви от заплата до заплата за тях.", "date": "2018.11.23", "title": "Наз@ем от мреж@та"}
{"url": "https://duma.bg/siderov-se-zakani-da-se-yavi-sam-na-evrovota-n179989", "text": "Лидерът на \"Атака\" Волен Сидеров заплаши, че ще яви сам на евровота, ако не получи бърз отговор по въпроса от колегите си от НФСБ и ВМРО - Валери Симеонов и Красимир Каракачанов. Сидеров се оплака пред журналисти в парламента вчера, че двамата му коалиционни партньори не искали да му отговорят ясно дали на изборите напролет ще участват пак като \"Обединени патриоти\". \"Появиха се някои неправилни внушения, че аз съм искал да водя някаква листа. Единственият въпрос, който съм поставял, е бил ще бъдем ли заедно на изборите\", заяви атакистът. \"Атака\" жертва себе си, за да има сега най-малко депутати, но спасихме да има управление на България, самоизтъкна се той. \"НФСБ и ВМРО не знам в какъв формат биха се явили и дали щяха да имат група. Може би щяха, но нямаше да имаше тази управляваща коалиция\", продължи атакистът. Сидеров обясни, че е бойкотирал гласуването на новия вицепремиер Марияна Николова по \"лични причини\" и защото не познавал \"тази жена\". На коалиционния съвет на ОП във вторник той е настоял вицепремиерското място да бъде закрито. Николова пък, която досега бе началник на кабинета на Симеонов, поиска 1-2 седмици толеранс, за да се запознае с работата. Вече бившият вицепремиер Симеонов обяви, че не се сърди на Сидеров. Той отклони на няколко пъти въпроса дали НФСБ и ВМРО ще се явят с \"Атака\" на евровота. Въпросът още не бил на дневен ред и подлежал на разискване.  Симеонов се закани да съди лидера на \"Воля\" Веселин Марешки за изказванията му по негов адрес.", "date": "2018.11.23", "title": "Сидеров се закани да се яви сам на евровота"}
{"url": "https://duma.bg/shte-taksuvat-zavedeniya-zaradi-izlachvane-na-machove-i-kontserti-n179952", "text": "Нова такса грози собствениците на заведения заради предложение на Данаил Кирилов, Анна Александрова (ГЕРБ), Емил Димитров-Ревизоро и Искрен Веселинов (ОП). С изменения в Закона за авторското право и сродните му права те предлагат нова такса за всеки телевизор в търговските обекти. Според тях това щяло да защити авторските права на телевизиите при \"публично изпълнение на програмата\". Изменението означава, че собствениците ще трябва да плащат, ако заведението им пуска футболни мачове и други масови събития като концерти и спортни състезания. \"Радио- и телевизионната организация, която е осъществила първоначалното излъчване или предаване на собствена програма, има право да разрешава срещу заплащане изпълнение на програмата пред публика\", пише в идеята на ГЕРБ и ОП.  В момента организаторите на масови прояви или собственици на заведения плащат отчисления само ако хората са платили входна такса. Търговските обекти (заведения, хотели и др.), в които звучи музика, дължат годишен абонамент към \"Музикаутор\" и ПРОФОН, които отговарят за авторските и сродните права. Управляващите се гласят излъчването на всякаква радио- и тв програма на публично място вече да се заплаща, а отчисленията да се събират от представителна организация на радио- и телевизионните оператори.  В промените е предвидено кабелните и сателитните оператори да предоставят данни за броя на абонатите си.", "date": "2018.11.23", "title": "Ще таксуват заведения заради излъчване на мачове и концерти"}
{"url": "https://duma.bg/za-22-pat-otbelyazaha-svetovniya-den-na-televiziyata-n179953", "text": "Световният ден на телевизията бе отбелязан за 22 път на 21 ноември. Професионалисти от различни области на аудиовизуалното производство отбелязват годишнината, припомниха от БНТ. Тази година мотото на националната инициатива бе \"Телевизията отваря сърцата, мислите и очите\", а целта й бе да фокусира общественото внимание върху качеството на телевизионните продукции и върху огромния потенциал на медиите да забавляват, вдъхновяват и информират зрителите. За поредна година Европейският съюз за радио и телевизия (EBU) в партньорство с Асоциацията на търговските телевизии в Европа, обединението на телевизии и търговски къщи в Европа, САЩ, Канада, Австралия и Латинска Америка (Global TV Group) и Асоциацията, която представлява телевизионни и радио търговски къщи (egta) отбелязват Световния ден на телевизията с 3-секундно видеопослание. То бе излъчено както в ефир, така и он-лайн, а сред показалите го медии бе и БНТ. \"Световният ден на телевизията е повод да признаем, че медиите са неделима част от живота на съвременния човек. Днес, когато технологиите дават възможност на всеки да се почувства репортер поне за миг, още повече нараства както обществената роля на журналистите, така и отговорността на всеки от нас за съхраняване на крехката медийна независимост\", коментира генералният директор на БНТ Константин Каменаров. В официално обръщение по повод празника националната телевизия дава и своеобразен отчет на световния медиен поток в изминалата година. \"Над 3,4 млрд. зрители са гледали Световното първенство по футбол тази година, по данни на GlobalWebIndex. Телевизията остава вярна на своята основна функция - да информира зрителите, да ги запознава с актуалните обществени проблеми. Все по-нарастващо значение има и образователната функция на медиите, реализирана чрез качествени детски програми и документални филми. Само през изминалата година производството на телевизионни игрални филми и сериали в рамките на Европейския съюз наброява около 920 заглавия, представляващи над 16 400 епизода и повече от 11 000 часа телевизионна продукция, по данни от последния доклад на Европейската аудиовизуална обсерватория\", сочи статистиката. През 2017 г. инвестициите в телевизионна продукция надхвърлят 140 млрд. долара. Най-голям е делът на телевизионните програми в Северна Америка - 61 млрд. долара. Сред европейските телевизионни оператори най-привлекателни са телевизионните компании от Великобритания с обем на инвестициите 8,6 млрд. евро, следвани от Германия (8 млрд. евро), Франция (5,5 млрд. евро) и Италия (4,4 млрд. евро). Проучване на The Global TV Group в 24 държави подчертава устойчивостта и ефективността на телевизията като комуникационен канал за реклама, обобщават от БНТ.", "date": "2018.11.23", "title": "За 22 път отбелязаха Световния ден на телевизията "}
{"url": "https://duma.bg/po-visokiyat-danak-varhu-starite-koli-ostava-n179990", "text": "Парламентът отхвърли вчера със 130 гласа \"за\", 46 - \"против\" и нито един въздържал се ветото на президента Румен Радев и повторно гласува промените в Закона за корпоративното подоходно облагане. Припомняме, че държавният глава изрази несъгласие с разпоредбите относно данъка върху моторните превозни средства. Според Радев новата уредба няма да стимулира замяната на по-старите автомобили с по-нови, нито ще доведе до постигане на търсения екологичен ефект. Състоянието на превозните средства в една държава е проекция на стандарта на живот и показател за съществуващите социални разслоения в нея, смята Радев, според когото новите правила ще стоварят данъчната тежест върху гражданите с ниски и средни доходи, както и върху малкия и средния бизнес. \"Ситият на гладния не вярва. ГЕРБ трябва да размислят и подкрепят ветото на президента\", призова по време на дебатите депутатът от \"БСП за България\" Георги Гьоков. Според него протестите са заради липсата на социална справедливост. \"Хората искат справедливи цени на горивата и отмяна на това несправедливо увеличаване на данъка, подчерта Гьоков. Да насърчаваш купуването на нови коли, като таксуваш старите, е все едно да накажете дете, на което са купили марципан, че няма два шоколада, заяви зам.-председателят на ПГ \"БСП за България\" Крум Зарков. По думите му става въпрос за глоба за бедните.  \"Говорим за данъчна справедливост. Тя е много обтекаемо понятие. Справедлив е онзи данък, за който още от 1 януари хората отиват на гишето и искат да го платят. Аз такъв данък не съм виждал\", подчерта Рамадан Аталай от ДПС. Председателят на ПГ на ГЕРБ Цветан Цветанов направи пък неадекватен коментар, че \"откакто приключиха президентските избори, президентската двойка се движи само в насрещното движение\". По-рано депутатите въведоха таван до 5000 лв. за близки, извън родствения кръг на загинали при ПТП. Това стана с гласуване на второ четене на промени в Кодекса за застраховането. Таванът ще бъде в сила до приемане на наредба за методиката за обезщетението за претърпените неимуществени вреди на тези лица. Не бе прието предложението да има таван от 15 000 лв. за обезщетенията, които получават братята или сестрите на загиналия. ", "date": "2018.11.23", "title": "По-високият данък върху старите коли остава"}
{"url": "https://duma.bg/boyko-iliev-spektakalat-tryabva-da-ima-nravstveni-poslaniya-n179925", "text": "Представлението с актуални и силни послания \"Антихрист\" по романа на Емилиян Станев, с драматизация и режисура на Бойко Илиев, бе играно в Нощта на театрите и може да се види отново на 11 декември. Спектакълът \"Поручик Бенц\" по романа на Димитър Димов, който българската публика може да гледа на 2 и 15 декември, ще бъде представен по време на европейско турне в Германия, Белгия и Холандия. А в началото на 2019 г. ще се състои Фестивалът на българската драматургия \"Януари\", носещ името на пиесата на Йордан Радичков. Това стана ясно на пресконференция с участието на Бойко Илиев, режисьор и директор на Нов театър - НДК, актьорите Йоана Буковска-Давидова и Любомир Ковачев, и Стефан Плачков, представител на \"Трио Плачкови\", които показват иновативния спектакъл \"Ла комедия\" с елементи от нямото кино и цирковото изкуство. Водещ на пресконференцията беше проф. Любомир Стойков, научи ДУМА от Силвия Тодорова, пиар мениджър на консултантска къща \"От игла да конец\". \"Спектакълът трябва да има нравствени послания. Това е условието и изискването за спектаклите, които се играят на сцената на Нов театър - НДК, отбеляза Бойко Илиев и подчерта, че е важно какво театърът дава на хората, като им помага да излязат от \"нравствената мътилка на живота\". Той обърна специално внимание на това, че българските автори и произведенията на родната драматургия не бива да слизат от театралната сцена и именно те са в основата на репертоарната политика на Нов театър - НДК.  Една от основните цели на театъра е представянето освен на утвърдени и успешни български актьори, и на талантливи млади артисти. Бойко Илиев отбеляза двете премиери на дебютиращи в театралното изкуство млади творци - моноспектакъла на Иван Рангелов \"Страсти Илиеви\" с автор Димо Дешев (15 ноември), и моноспектакъла на Кирил Михов - \"Пикльото\", с автор Калин Илиев (20 декември). \"Младите хора ще дадат ново лице на театъра, свежест и живец, който ни е нужен. Те не се вписват в конюнктурата на българския театър, който не се промени през последните 30 години, но младите ще го променят.\" Пример за това е Иван Юруков с неговия моноспектакъл \"Пилето, което казва Ку\". Актрисата Йоана Буковска-Давидова, която играе главната роля в \"Поручик Бенц\", където си партнира с Любомир Ковачев и Ивайло Захариев, сподели, че за една календарна година имат рекорд от 30 изиграни спектакъла в национално турне, с много силен интерес от публиката и пълни зали. Тя обяви, че предстоящото турне на представлението ще се състои от 15 януари до 15 февруари 2019 г. в шест града в Европа - Виена, Мюнхен, Цюрих, Брюксел, Амстердам и Нюрнберг. Йоана Буковска-Давидова сподели в аванс, че подготвя иновативен интерактивен моноспектакъл, който ще се играе на сцената на Нов театър - НДК и ще представлява комбинация между театър и кино с препратки към виртуалната и добавената реалност.  Любомир Ковачев, на когото са поверени главните мъжки роли в \"Поручик Бенц\" и в \"Антихрист\", сподели мисли за образите му в двата спектакъла по световни класики, каквито са творбите на Емилиян Станев и Димитър Димов. \"Важно е театърът, който правиш, да има мисия. Ние не можем да променим хората, но можем да вкараме в тях бацил - да ги накараме да си задават въпроси и да помагаме на зрителите да развиват въображението си\", каза Любомир Ковачев, като изтъкна, че сцената на Нов театър - НДК е \"място, където се създава нов поглед към театъра\". Той сравни българската и френската театрална школа, която е завършил, като отбеляза, че френският театър не е действен като българския, а е театър на словото и родните актьори са по-добри, защото имат силен вътрешен заряд и мощ. Стефан Плачков - режисьор на спектакъла \"Ла комедия\", в който играе и главната мъжка роля, съобщи за новата възможност публиката да съчетае всяко от представленията с чаша вино и вечеря, след като излезе от залата. Той обяви, че спектакълът ще се играе и в навечерието на новата година - на 31 декември от 18 ч., когато зрителите могат да очакват приятни изненади и подаръци. Сподели също, че \"Трио Плачкови\" се подготвя за предпразнично турне във Франция от 10 до 19 декември.", "date": "2018.11.23", "title": " Бойко Илиев:  Спектакълът трябва да има нравствени послания"}
{"url": "https://duma.bg/berbatov-se-sreshta-s-chitateli-v-stranata-n179944", "text": "Димитър Бербатов представя автобиографичната си книга с национално турне, съобщиха издателите от \"Сиела\". На 24 ноември от 16.30 ч. той ще бъде гост на книжарница \"Хеликон\" в Благоевград. На 29-и ще могат да вземат автограф феновете му във Велико Търново - от 17 ч. в клуб \"Седем\". Бербатов се среща с русенци на 30 ноември от 17 ч. в книжарницата на \"Сиела\" в мол Русе. Книжарницата на издателството във ФКЦ - Варна, е домакин на срещата на 1 декември от 17 ч. В Бургас авторът ще гостува на 2 декември от 17 ч. в гранд хотел и СПА \"Приморец\". Пловдивчани ще могат да се срещнат с него на 3 декември от 18 ч. в книжарница \"Сиела\" в мол Пловдив.", "date": "2018.11.23", "title": "Бербатов се среща с читатели в страната"}
{"url": "https://duma.bg/datata-n179954", "text": "ДЕН НА СВ. АЛЕКСАНДЪР НЕВСКИ. Патрон на катедралния храм \"Св. Александър Невски\" в София. На тази дата през 1263 г. в съборния храм на Владимир митрополитът и свещенството тържествено извършват обреда на погребението на княз Александър Невски. Празникът е посветен на руския национален герой и светец, княз на Новгород, живял през ХIII в. Князът, предвождащ малобройна войска, на 15 юли 1240 г. разгромява при р. Нева настъпващата към града шведска армия. Според преданията заради победата в тази битка получава прозвището Невски. 1859 - РАЖДА СЕ БИЛИ ХЛАПЕТО, ИЗВЕСТЕН АМЕРИКАНСКИ БАНДИТ (УМИРА 1881 Г.). Легендата приписва на Хенри Маккарти, известен още и като Хенри Антрим и Уилям Харисон Бони, 21 убийства, по едно за всяка година от живота му, но действителната бройка е около 9 (4 е убил той сам, а 5 - с помощта на други). Журналистите го описват като \"обаятелен и приятен\", общителен и с чувство за хумор. Но тези качества са в комбинация с жесток характер, твърда решителност и забележителни стрелкови умения. Били Хлапето става емблематична фигура за американския Див Запад. 1923 - РАЖДА СЕ ТЕНЬО ЖЕЛЕВ, ХУДОЖНИК (УМИРА 2010 Г.). Доайен на българската съвременна живопис. Майстор на портрета. Сред най-известните му платна са портретите на Владимир Димитров-Майстора, Васил Левски, Христо Ботев, Захарий Стоянов, Никола Вапцаров. Негови творби са представяни в Япония, Русия, Германия, САЩ, Франция, Холандия, Белгия, Испания, Канада. 1995 - УМИРА ДИМИТЪР БУЙНОЗОВ, АКТЬОР (Р. 1935 Г.). Снима се още като студент при Дако Даковски и Бинка Желязкова в \"Тайната вечеря на Седмаците\" и \"Животът си тече тихо\". Дълги години работи в Младежкия театър, в който създава поредица от запомнящи се правдиви и благородни образи в спектакли като \"Прокурорът\" и \"Изглед от моста\". Известен с ролите си в \"С пагоните на дявола\", \"По дирята на безследно изчезналите\", \"Под игото\" и др. 2003 - РЕВОЛЮЦИЯ НА РОЗИТЕ В ГРУЗИЯ. Подава оставка бившият президент на страната Едуард Шеварднадзе (на снимката). Денят е белязан от масови протести срещу резултатите от проведените парламентарни избори. В резултат от \"революцията\" на власт идва ново ръководство начело с Михаил Саакашвили. Денят на Революцията на розите съвпада и с един от най-почитаните в страната религиозни празници - Гиоргоба (Денят на св. Георги). 2006 - УМИРА ФИЛИП НОАРЕ, ФРЕНСКИ АКТЬОР (Р. 1930 Г.). В дългата си кариера изиграва над 120 роли в киното. Сред запомнящите му филми са \"Голямото плюскане\", \"Приятели мои\", \"Ново кино Парадизо\", \"Пощальонът\" и др. Смятан за един от най-значимите и харизматични актьори във френското и световното кино.", "date": "2018.11.23", "title": "Датата"}
{"url": "https://duma.bg/politsai-sledyat-sreshtite-na-korneliya-ninova-n179986", "text": "МВР следи и контролира срещите ми с избиратели из страната, алармира вчера Корнелия Нинова. При посещенията си в Малко и Голямо Шарково, Болярово и Ямбол тя е била посрещната от полицейски патрул. Разговорите й с местните са се провели под зоркия поглед на униформените. Хората били изненадани, защото никога не са виждали толкова полицаи на едно място, въпреки десетките сигнали за грабежи, набези и кражби от домовете им. В Ямбол служители на МВР влизали в залата на театъра и разпитвали хората кога ще дойде Нинова и за какво е срещата. Тя оцени поведението на управляващите като грубо погазване на свободите и правата на гражданите, като полицейщина, сплашване и наказание на инакомислещите.  Лидерът на БСП Корнелия Нинова алармира, че МВР следи и контролира срещите й с избиратели из страната. Повод за констатацията станаха срещите й в Болярово, селата Малко и Голямо Шарково и Ямбол, които предварително бяха обявени от партийния пресцентър. Пристигайки в двете села, Нинова била посрещната от полицейски патрул, а  разговорите с местните са се провели под зоркия поглед на униформените. \"Хората бяха изключително изненадани, защото никога не са виждали толкова полицаи на едно място, въпреки десетките сигнали за грабежи, набези и кражби от домовете им. За най-голяма изненада срещата ми в къщата на самотната възрастна баба Дора, която стана символ на протестите, също се състоя под полицейско наблюдение. Пред дома й, който се намира на края на селото, имаше патрулка\", възмути се Нинова. Полицейска обсада е имало и в Болярово.  Преди пристигането на Нинова в Ямбол служители на МВР влизали в залата на театъра и разпитвала хората кога ще дойде лидерът на БСП и за какво е срещата. \"В едно от населените места се пошегувах с полицаите, като ги попитах какво става, да не е обявено извънредно положение, че ме охраняват толкова много. Отговор бе, че изпълняват нареждане от София. Беше казано, че инструкциите са да не ме изпускат от очи\", обясни Нинова. Тя изрази уважението си към редовите служители на МВР, които просто си вършат работата. Нинова уточни, че Законът за събранията, митингите и манифестациите задължава организаторите на събранието или митинга, ако искат, да осигурят полицейско присъствие. Такова обаче от БСП не са искали. Кметовете на населените места също не са се обръщали към МВР. Следователно всичко това беше извън рамките и нормите на закона, коментира лидерът на БСП. Задочно Нинова попита премиера Бойко Борисов кой, къде, в кой орган и на какво основание е решил всички нейни срещи в сряда да се провеждат под полицейско наблюдение. \"Всяко мое движение в страната оттук нататък ще се следи ли и контролира от органите на МВР? Искам официален отговор от премиера, защото имам неофициална информация, че е решено това да бъде така\", подчерта Нинова. \"Г-н Борисов, ние свободни хора, в свободна страна ли сме? Аз се чувствам свободен човек, но дали сме в свободна страна, под Ваше управление, вече се съмнявам. Каква е целта на тази организация? Ако е да ме ограничите в действията и думите ми, сте се объркали и това няма как да се получи. Ако е да респектирате хората да не идват на срещи с опозицията и да изказват свободно мнението, това е посегателство върху основни човешки конституционни и демократични права\", обърна се Нинова към министър-председателя. Тя подчерта, че се чувства добре сред хората и няма проблеми, затова и няма нужда от такова внимание на органите на МВР. Насочете тези пари, тази енергия там, където обещахте - полицаи във всяко село, а не полицаи след лидер на опозицията, призова Нинова. Лидерът на БСП оцени поведението на управляващите като грубо погазване на свободите и правата на гражданите, като полицейщина и последен опит да спасят властта си с натиск, сплашване и наказание на инакомислещите. Никой не може да ви отнеме правото, в рамките на закона, да мислите, говорите и действате различно от властта и от режима \"Борисов\", обърна се към хората Нинова и ги призова да не се страхуват.", "date": "2018.11.23", "title": "Полицаи следят срещите на Корнелия Нинова"}
{"url": "https://duma.bg/yaponets-sprya-seriyata-na-aoiyama-n179937", "text": "Японецът Котошогику спря победната серия на Даниел Иванов-Аоияма във Фукуока. В последния за сезона супертурнир по сумо българинът беше с 9 поредни победи, но в XII кръг загуби от местния сумист, който го избута от дохиото  с техниката \"йорикири\". 33 годишният Котошогику, който е по-лек с 22 кг от българина, е бивш \"одзеки\" и има спечелена 1 Купа на Императора, но с неубедителни изяви се смъкна до ранг \"маегашира-9\". Третата загуба в турнира на 197-килограмовия борец от Елхово намалява значително шансовете му да спечели първа Купа на Императора. Лидер с 11 победи и само 1 загуба остава японецът Такакейшо, който днес е съперник на Аоияма. Българинът има 2 загуби срещу него досега, а до края на турнира остават 3 кръга.", "date": "2018.11.23", "title": "Японец спря серията на Аоияма"}
{"url": "https://duma.bg/kade-zhivee-ministar-goranov-n180002", "text": "Живее ли финансовият министър Владислав Горанов в луксозен имот на Кирил Домусчиев? Без да плаща наем. На този въпрос ще трябва да отговори прокуратурата. Още днес ще започне проверка срещу Горанов, обеща снощи главният прокурор Сотир Цацаров в ефира на \"Шоуто на Слави\". Отговорът му бе провокиран от зрителски въпрос по темата. От няколко години медиите периодично изнасят информация за това, че финансовият министър обитава апартамент в елитен жилищен комплекс в кв. \"Изток\", собственост на бизнесмена Кирил Домусчиев. Според неофициална информация жилището е с площ 180 квадрата, а наемът на сградата е 10 евро на квадрат. Което прави 1800 евро на месец. Горанов обаче обитава луксозният апартамент безвъзмездно. От така изнесените данни има основание на проверка, която ще започне още утре, каза Цацаров в четвъртък вечер. Дали финансовият министър е в конфликт на интереси, може да установи и новата комисия Антикорупция. На 8 декември изтича срокът, в който комисията трябва да прегледа декларациите на висшите политици. Ако открие основания за проверка, КПКОНПИ също може да започне разследване.  Въпреки че Горанов обитава луксозното жилище от години, досега не е имало нужда да го декларира. След създаването на комисия Антикорупция обаче хората от високите етажи на властта вече са задължени да посочват и чуждо имущество, което те или техни близки ползват, независимо как и на какво основание, уточнява в. \"Сега\" в материал по темата. В декларацията от 2017 г. Горанов е посочил, че обитава безвъзмездно апартамент от 1800 кв. метра. Става въпрос за жилище в луксозния комплекс \"Есте Хоум едн СПА\". Комплексът се води собственост на \"Есте пропъртис\" ЕООД, дружество, което е дъщерно на \"Адванс пропъртис ООД\" - собственост на Кирил и Георги Домусчиеви. Домусчиев отдавна е сочен като един от бизнесмените, близки до властта. Шефът на КРИБ е собственик на Лудогорец и на два фармацевтични гиганта. Само преди дни, след топли прегръдки с Горанов и Борисов в Министерски съвет, заклейми протестите за вредни. По-рано заплаши, че се изкара чистачките и секретарките си на контрапротест в подкрепа на Валери Симеонов. За Домусчиев се зашумя и покрай т.нар. \"поправка Домусчиев\" в Закона за приватизационен и следприватизационен контрол. Тогава вицепремиерът Валери Симеонов обяви промените за лобистки и ги описа като \"спасяването на редник Киро\". Става въпрос за възможност на братя Домусчиеви да им се опростят над 58 млн. лева неустойки заради неизпълнение на договора за приватизацията на Български морски флот. В крайна сметка мнозинството се отказва от поправката след вето на президента и разпореждане на премиера Борисов.", "date": "2018.11.23", "title": "Къде живее министър Горанов?"}
{"url": "https://duma.bg/levski-lukoyl-i-balkan-v-edna-grupa-za-fiba-kap-n179938", "text": "Баскетболният ни шампион Левски ЛУКойл и вицешампионът Балкан Ботевград попаднаха в една група във втората фаза на четвъртия по сила европейски клубен турнир - Купата на ФИБА. Съперници на българските \"грандове\" са израелският Ирони (Нес Циона) и унгарският Алба Фехервар. Софиянци и ботевградчани завършиха като победители в групите си от първата фаза на турнира. Шампионът Левски записа победи в първите си 5 мача и си осигури успех, а в последния двубой отстъпи на Арис в Солун със 76:81. \"Сините\" поведоха след първите 10 мин. с 26:24, но до почивката Арис излезе напред с 46:43. Домакините спечелиха и третата четвърт с 13:11, а 7 минути преди края увеличиха аванса си до 10 т. и едва в заключителните секунди българите намалиха изоставането си отново до 5 т. Деян Иванов беше най-резултатен за Левски с 19 т. (но само 4 след почивката), 10 борби и 3 чадъра. Патрик Рембърт завърши с 16 т., 9 асистенции и 3 борби. Никола Маравич се включи от пейката с \"дабъл-дабъл\" (11 т. и 10 борби). За Арис американецът Лъки Джоунс също отбеляза 19 т., гарнирани с 4 борби и 4 асистенции. Французинът Борис Дало добави 14 т., а Димитриос Вергинис завърши с 13. Въпреки третата победа, Арис отпадна от турнира заради по-лош точков актив в мачовете с финландския Катая.  Балкан спечели измъчено последния си мач срещу Белфиус Монс Ено в Белгия със 78:75 и с 4 победи и 2 загуби също завърши първи, с по-добри показатели в двубоите с втория АЕК Ларнака (Кип). Мачовете от втората групова фаза са на 12 и 19 декември, 9, 23 и 30 януари и 6 февруари. Отново първите 2 тима от всяка група продължават в директните елиминации, в които ще се включат и 8 отбора от Шампионската лига.  Левски и Балкан ще се срещнат 3 пъти за 1 месец. На 5 януари е мачът им в София от редовния сезон в Националната баскетболна лига (НБЛ). На 9 януари играят за Купата на ФИБА в Ботевград, а на 6 февруари в София. За успехите си за ФИБА Къп и в НБЛ баскетболистите от Левски ЛУКойл станаха Отбор на месец октомври в анкетата на Пресклуб \"България\".  \"Ние и октомври, и ноември изиграхме много силно един доста тежък период, в който трябваше да се изиграят 7 мача в България и 6 мача в Европа. Радвам се, че в тази сгъстена и натоварена програма с мачове на всеки 3 дена успяхме да извадим максимума и да спечелим групата, което с оглед съперниците е доста престижно, както и да надиграем всички свои конкуренти у нас.  Много ми се иска и занапред да продължим по този начин да играем. Логиката е, че отборът във всички случаи е с доста нови играчи и във времето би трябвало да подобряваме и класата си, и играта си. Така че тези резултати и тази награда, която получаваме, само могат да бъдат допълнителен стимул да продължаваме напред и да развиваме отбора\", коментира Тити Папазов часове след завръщането на тима от Солун. Капитанът на тима Асен Великов също очаква отборът да развива потенциала си. \"Радвам се, че успяхме през това кратко време, откакто отборът е събран, да постигнем тези победи. Тепърва ще играем все по-добре. Вярвам и се надявам, че следващите месеци ще играем доста по-добре и ще продължим успешното представяне, както в България, така и в Европа\", закани се националът.  \"На този етап аз като треньор не виждам причини да търсим нови играчи. Отборът играе добре. Ако не се случи нещо чрезвичайно, за което не искам въобще да си помислям, няма причина. Отборът е добре окомплектован, всяко прибавяне на нова фигура може да доведе до дисбаланс. На този етап няма необходимост от това. Когато играем добре и побеждаваме своите съперници с игра, а не със спортен шанс, не виждам на коя позиция трябва да търсим засилване. Поне към днешна дата. Дано съдбата не ни предложи изненада\", каза още Папазов.", "date": "2018.11.23", "title": "Левски ЛУКойл и Балкан   в една група за ФИБА Къп"}
{"url": "https://duma.bg/stoyka-petrova-pak-e-na-final-n179939", "text": "Стойка Петрова (54 кг) се класира на финал на Х световно първенство по бокс за жени в Делхи. 33-годишната боксьорка от Добрич се наложи убедително с 5:0 съдийски гласа над монголката Нандинцецег Мягмардулам в полуфинала и за втори пореден път достигна финал на световно първенство. Тя е вицешампионка от първенството на планетата в Астана през 2016 г. Стойка, която е под №1 в схемата на категорията, е двукратна европейска шампионка от Букурещ 2014 и София 2018, а за първа световна титла ще се бие утре срещу Ю Тин Лин (Китайско Тайпе, №2). Тя е и първата българка, боксирала на Олимпиада и в Лондон 2012 отпадна на 1/4-финал и зае 5-о място в категория до 51 кг. Категория до 54 кг обаче остава неолимпийска и за Игрите в Токио 2020. ", "date": "2018.11.23", "title": "Стойка Петрова  пак е на финал"}
{"url": "https://duma.bg/klasicheski-roman-za-sazryavaneto-n179905", "text": "\"Градът на салкъмите\" (издание на \"Персей\", превод Христо Боев) е роман от класика на румънската литература Михаил Себастиан. Няколко момичета и момчета от провинциален град правят своята крачка към съзряването. Промените в тялото, емоциите и разсъжденията им понякога ги извеждат извън руслото на нормите, но те търсят собствената си идентичност. С много топлота, хумор и ирония е описано половото съзряване на Адриана, през погледа на която можем да видим и останалите герои. Но всички те гледат към големия град Букурещ, който ги привлича с огромните си възможности. Стилът на Михаил Себастиан е чувствен, плавен, но понякога изненадващ и ироничен, пресъздавайки турбулентните преживявания на главната героиня по пътя й към зрелостта. Михаил Себастиан (с кръщелно име Йосиф Хехтер) е роден на 18 октомври 1907 г. в Браила и умира на 29 май 1945 г. в Букурещ при нелеп инцидент, блъснат от камион. Той е писател, драматург и литературен критик, а също и активен публицист, който води музикална рубрика. Работи като секретар в адвокатска кантора, след това е и пледиращ адвокат. Сътрудник е в сп. \"Кувънтул\", където се запознава с Мирча Елиаде, един от бъдещите му приятели. Привлечен е от вълнуващите идеи на интелектуалците от литературния кръг \"Критерион\", който включва светила като Емил Чоран, Мирча Елиаде и Йожен Йонеско. В началото на 40-те години му е забранено да работи като журналист и му е отнет лицензът на пледиращ адвокат поради факта, че е евреин. У нас е познат с романите си \"Жени\" и \"Произшествието\".", "date": "2018.11.23", "title": "Класически роман за съзряването"}
{"url": "https://duma.bg/tom-hanks-smenya-profesiyata-n179906", "text": "\"Рядък модел\" е сборник от 17 чудесни разказа на двукратния носител на \"Оскар\" Том Ханкс - доказателство, че талантът му на разказвач се равнява на актьорския. От посвещението става ясно, че насърчението за писане е дошло от Нора Ефрон, с която той си сътрудничи в романтичната комедия от 1993 г. \"Безсъници в Сиатъл\". Обединяваща нишка в сборника са пишещите машини. Ханкс е страстен колекционер и притежава над 150, но не е написал разказите си на тях. При все голямото разнообразие от теми и герои, общото е чувството за хумор, носталгия по простотата в живота - не само по отношение на предметите на бита, но и на искрените, ясни отношения между хората. Очарователната атмосфера, която обгръща читателя във всеки разказ, надали може да се припише на късмета на начинаещия. Тя е плод на един много интелигентен и наблюдателен ум, на сърдечна, открита и чувствителна душа. \"Първокачествена проза. Както можеше да се очаква\", отбелязва \"Ню Йорк таймс\". Излиза на български от \"Колибри\" в превод на Надя Баева. Том Ханкс е американски актьор и режисьор, роден в Конкорд, Калифорния, през 1956 г. Женен е за актрисата Рита Уилсън, която е от балкански произход. Играе значими роли в популярни и добре приети от критиката филми. Два пъти печели \"Оскар\" за най-добър актьор. Образите, в които се превъплъщава, варират от уязвимия Форест Гъмп в едноименния филм, през вдъхновяващия герой във \"Филаделфия\" до упорития командир в \"Аполо 13\".", "date": "2018.11.23", "title": "Том Ханкс сменя професията"}
{"url": "https://duma.bg/48-makedonski-avtori-s-izlozhba-malak-format-n179945", "text": "Изложбата \"Малък формат\" на Дружеството на художниците на Македония (ДЛУМ) е подредена в галерията на КИЦ на Република Македония в София. Тя представя творбите на 48 автори - членове на Дружеството на художниците на Македония. \"Малкият формат като творческо предизвикателство представлява често срещана практика на художниците. Магията на \"малкия квадрат\" с размер 25х25 см представлява изкушение и за най-големите майстори на визуалното изкуство. Чувството на вътрешния порив да овладее малкия квадрат, по лапидарен, сбит, понякога метафоричен и езоповски начин да транспонират събитието и мотива от големите форми в по-малкия размер\", отбелязват организаторите.", "date": "2018.11.23", "title": "48 македонски автори с изложба малък формат"}
{"url": "https://duma.bg/gledayte-n179940", "text": "ФУТБОЛ по Диема спорт 17.30 Витоша Б - Славия 21.45 Лион - Сент Етиен по Евроспорт 2 21.30 Байер Л - Щутгарт по Диема спорт 2 ФОРМУЛА 1 11.00 и 15.00 Гран при на Абу Даби (тренировки) ВОЛЕЙБОЛ 18.30 Марек - Хебър по Евроспорт 1 СКИ-СКОКОВЕ 18.45 СК в Куусамо (квалификация) Утре ФУТБОЛ по Нова спорт 12.30 Септември - Черно море по Диема спорт 15.00 Дунав - ЦСКА-Сф 17.30 Локо Пд - Лудогорец по Диема спорт 2 17.00 Уотфорд - Ливърпул 19.30 Тотнъм - Челси по Евроспорт 2 16.30 Байерн - Фортуна Д 19.30 Шалке - Нюрнберг по Макс спорт 2 14.00 Ейбар - Реал М 17.15 Валенсия - Райо Валекано 21.45 Атлетико М - Барселона по Макс спорт 3 16.00 Удинезе - Рома 19.00 Ювентус - СПАЛ 21.30 Интер - Фрозиноне по БНТ 3 БАСКЕТБОЛ 18.25 Академик Бултекс - Ямбол по Диема спорт 2 ФОРМУЛА 1 15.00 Гран при на Абу Даби (квалификация) по Евроспорт 1 СЕВЕРНА КОМБИНАЦИЯ 11.45 и 15.15 СК в Куусамо СКИ-БЯГАНЕ 13.00 СК в Куусамо СКИ 16.30 19.30 СК в Килингтън (жени) 21.00 СК в Лейк Луис (мъже) СКИ-СКОКОВЕ 17.30 СК в Куусамо по Евроспорт 2 РЪГБИ 21.45 Франция - Фиджи В неделя ФУТБОЛ по Диема спорт 12.30 Етър - Ботев Пд 15.00 Берое - Верея 17.30 Левски - Ботев Вр по Нова спорт  15.30 Борнемут - Арсенал по Евроспорт 2 16.30 Фрайбург - Вердер 19.00 Борусия М - Хановер по Макс спорт 2 17.15 Севиля - Валядолид 21.45 Виляреал - Бетис по Макс спорт 3 13.30 Парма - Сасуоло 16.00 Наполи - Киево 19.00 Лацио - Милан 21.30 Дженоа - Сампдория по Диема спорт 2 ФОРМУЛА 1 15.10 Гран при на Абу Даби по Евроспорт 1 СЕВЕРНА КОМБИНАЦИЯ 10.30 и 15.45 СК в Куусамо СКИ-БЯГАНЕ 13.15 СК в Куусамо СКИ 16.45 20.00 СК в Килингтън (жени) 21.00 СК в Лейк Луис (мъже) СКИ-СКОКОВЕ 18.00 СК в Куусамо", "date": "2018.11.23", "title": "Гледайте"}
{"url": "https://duma.bg/viena-klasik-orkestra-idva-s-koleden-spektakal-n179904", "text": "Звездата на Виенската държавна опера и признатата по цял свят Джудит Халас (сопран) ще бъде солистка в бляскавия концерт, който Виена класик оркестра ще изнесе на 8 декември в зала 1 на НДК в София, научи ДУМА от Мартина Панайотова. Омагьосващият глас на певицата ще очарова всички родни почитатели на класическата музика в непредставян до този момент пищен коледен спектакъл на концертмайсторите на оригиналния виенски оркестър, който ще събере в една програма най-обичаните образци на една многолетна музикална традиция. Джудит Халас е едно от най-познатите и обичани имена на съвременната австрийска класическа сцена. Завършва Виенската консерватория с пълно отличие през 2002 г., след обучение при някои от най-изявените музикални професори там. Паралелно с това завършва и няколко майсторски класа. През 2001 г. Халас става член на Виенската държавна опера, превъплъщавайки се в роли като Памина от \"Вълшебната флейта\" на Моцарт, Воглинда от \"Рейнско злато\" и \"Залезът на боговете\" на Вагнер, Нахаде от \"Ариадна на Наксос\" на Щраус, Каролка от \"Йенуфа\" на Леош Яначек и много други. Още след първото представление с нейно участие тя се превръща във фаворит както на публиката, така и на медиите, които се изказват изключително ласкаво за огромния й талант. Певицата се е изявявала на концерти и фестивали в цял свят - Япония, Канада, Швеция, Финландия, Гърция, Германия, Испания, Австрия, Швейцария, Италия, Румъния, България, Полша, Египет, Катар, Нова Зеландия и Австралия.  Виена класик оркестра е основан от някои от най-изявените музиканти, свирили във Виенската филхармония. Както личи от името му, във всеки тон и всеки детайл на оркестъра се открива неразривната му връзка с традицията на Виена. Всичките му членове получават образованието си в австрийската столица и работят в бароковия град с най-големите местни оркестри, включително и в прочутата Виенска филхармония в продължение на много години. Диригент е известният в цял свят Ърнест Лещер. Продължителните разработки по произведенията на най-големите композитори на виенската класика дава основание оркестърът да бъде озаглавен на този величествен период на музикален възход, отдавайки почит на Щраус, Ланер и Шуберт. Тази несравнима атмосфера на най-висша наслада от шедьоврите, оценявани високо от някогашната виенска монархия, ще потопи зрителите в зала 1 на НДК в един аристократичен празник на сетивата. Концертът на Виена класик оркестра е великолепна прелюдия към последващия спектакъл от специалната коледна програма - грандиозния Руски държавен балет на лед \"Санкт Петербург\", който ще се изяви на 9 декември, отново в зала 1 на НДК, с абсолютната класика \"Лебедово езеро\".  Билети за концерта на Виена класик оркестра се продават от \"Ивентим\" онлайн и на касите в цялата страна на цени от 30 и 60 лв. и ВИП места от 80 лв.", "date": "2018.11.23", "title": "Виена класик оркестра идва с коледен спектакъл"}
{"url": "https://duma.bg/oratnitsa-se-zavrashta-s-natsionalno-turne-i-treti-album-n179894", "text": "\"Оратница\" ще представи третия си студиен албум \"Alter Ethno\" на 30 ноември в столичния клуб \"Mixtape 5\". Преди това групата подгрява публиката в страната с първото си национално клубно турне от една година насам, което включва Перник, Варна, Свиленград, Велико Търново, Русе и Бургас, научи ДУМА от Елена Пенева. Бандата се връща на клубната сцена след последния си европейски тур през декември 2017-а, последван от цяла година отсъствие. През това време се фокусира върху записите на третия си студиен албум, както и върху съвсем нови музикални проекти. През изминалата година \"Оратница\" бе посланик на българската музика в поредица събития, свързани с Европредседателството, а през септември изправи на крака зала \"Арена Армеец\" на откриването и гала церемонията на Световното първенство по художествена гимнастика. Новият албум на \"Оратница\" е съвсем ново музикално измерение на впечатляващата смесица от фолклорни мелодии и акустично изпълнени електронни стилове (дъбстеп, трап и дръм енд бейс). В него групата експериментира в още по-широк списък от музикални жанрове (фънк, джаз, афробийт, ембиънт и др.), както и цяла палитра от фолклорни традиции - от аборигенски мотиви, през етиопски мелодии, до арабски елементи.  Първият цялостен проект на групата като секстет ще допълни към стила на бандата и красотата на женските фолклорни гласове на двата нови члена - Дияна (певица във фолклорния ансамбъл \"Тракия\" и \"Мистерия на българските гласове\") и Ася (певица в \"Космическите гласове\"). Техните магически вокали ще представят автентични песни от Шопския и Родопския регион. Останалите членове на \"Оратница\" са Християн Георгиев (кавал, вокал, мелодика, тамбура), Георги \"Хорхе\" Маринов (диджериду, гайда), Петър \"Бъни\" Йорданов (кахон, тъпан) и Иван \"Попа\" Господинов (вокал). В последните 9 години групата не само съживи интереса към българските музикални традиции сред различните поколения у нас. С уникалната си музика и над 150 концерта и международни фестивала \"Оратница\" създаде изцяло нова публика за българската етно музика в цяла Европа.", "date": "2018.11.23", "title": "\"Оратница\" се завръща с национално турне и трети албум"}
{"url": "https://duma.bg/zemedeltsi-se-oplakaha-ot-nezainteresovanostta-na-vlastta-n179985", "text": "Има страшна незаинтересованост от страна на управляващите към земеделието, заявиха земеделски производители от община Бургас на среща с депутатите от \"БСП за България\" проф. Светла Бъчварова, Радослав Стойчев и Даниел Йорданов при обсъждането на \"Визия за България\". Хората се оплакаха, че по-малките фирми нямат достъп до програмата за развитие на селските райони. Настояват и за създаването на Национална ветеринарна служба извън БАБХ, която да е към МЗ. Проф. Бъчварова е категорична, че държавната политика и подкрепа е много важна. Едно от нещата, което предлагаме във Визията, е да има определен процент български продукти в хипермаркетите, посочи тя. В дискусията участие взе и евродепутатът Момчил Неков. В Болярово лидерът на БСП Корнелия Нинова обяви, че Кристиан Вигенин ще зададе въпрос на земеделския министър Румен Порожанов какво ще се случи с хората, чиито животни бяха убити. Тя покани местните в парламента и обеща да им осигури адвокат, с когото да търсят правата си по съдебен ред.  На среща с граждани в Ямбол бяха зам.-председателят на ПГ \"БСП за България\" Георги Свиленски, секретарите на групата Кристиан Вигенин и Ирена Анастасова, депутатът Николай Пенев, Атанас Зафиров - член на ИБ на НС на БСП, областният и общинският лидер на БСП в Ямбол Митко Андонов и Катя Георгиева, кметовете на Болярово и Тунджа Христо Христов и Георги Георгиев. Държавата трябва да върне икономическата си роля в по-отдалечените общини, настояха жители от Елхово на среща със зам.-председателя на ПГ \"БСП за България\" Христо Проданов и депутатите Александър Симов, Нона Йотова и Иван Иванов. Препълнени зали посрещнаха зам.-председателя на ПГ \"БСП за България\" Антон Кутев и депутата Донка Симеонова в Стралджа. Хората поставиха въпроса за подкрепа на държавата в зеленчукопроизводството и селското стопанство. ", "date": "2018.11.23", "title": "Земеделци се оплакаха от незаинтересоваността на властта"}
{"url": "https://duma.bg/sadat-otmeni-nakazanieto-na-politseyskiya-shef-v-harmanli-n179979", "text": "Хасковският административен съд отмени наказанието на бившия шеф на полицията в Харманли Неделчо Кирилов, тъй като според магистратите той е наказан с необосновано висока санкция. Кирилов получи дисциплинарно наказание \"порицание\" за срок от година. Директорът на ОД на МВР в Хасково го санкционира, защото не бил упражнил контрол при документирането и обработването на пътен инцидент, свързан с бащата на президента Румен Радев. До санкцията се стигна, след като Георги Радев и мъж в триколка се засякоха на кръгово кръстовище в Харманли и се сблъскаха. При инцидента нямаше пострадали, но се вдигна голям медиен шум. Според съда цялостното поведение на полицая по време на служба не е било взето предвид при налагане на наказанието. Санкцията пък е над установения в закона минимален размер и наложеният срок от година е висок. Заповедта за наказание също била незаконосъобразна поради нарушаване на административно-производствените правила. Нарушена е и разпоредба, според която има баланс на провинението и наказанието. Решението подлежи на обжалване пред ВАС.", "date": "2018.11.23", "title": "Съдът отмени наказанието на полицейския шеф в Харманли "}
{"url": "https://duma.bg/vtori-gaf-na-gerb-s-reklamata-v-sofiya-n179982", "text": "В рамките на по-малко от 4 месеца управляващите от ГЕРБ в Столичната община показаха, че са направили втори гаф при приемането на дългоочакваната и оспорвана наредба за рекламата и преместваемите обекти в София. Документът бе обсъждан месеци и накрая бе приет в края на юли. Оттогава обаче мнозинството втори път поправя важни текстове от наредбата, които са в полза на бизнеса. Седмици наред главният архитект Здравко Здравков обясняваше за рестриктивните мерки, които ще бъдат наложени за рекламиране, ползване на тротоари и други пространства от бизнеса, а впоследствие вносителите на наредбата отстъпват от първоначалните си намерения.  Сега обаче се оказва, че наложените мерки към някои търговци били твърде ограничителни и нецелесъобразни. Според новите предложения за изменения трябва да отпадне забраната търговците да нямат право да изнасят хладилници, техника за съхранение и продажба на храни, грилове и барбекюта пред обектите си на самите тротоари. Първоначалната идея за ограничението бе, че цялото струпване на тези съоръжения пречи на пешеходците. Сега обаче забраната за тях ще важи само за центъра на столицата.  Вносителите на новите промени в наредбата освен това открили противоречие на текстове, свързани с поставяне на фирмени информационно-указателни табели. Приетите промени щели да доведат до намаляване на приходите от такси за издаване на разрешителни за поставянето им. До 14 дни столичани ще могат да дават предложения по променената наредба, преди те да бъдат приети. ДУМА припомня, че още през август кметът на София Йорданка Фандъкова върна за преразглеждане текстове от същата наредба отново заради открити проблеми с ползването на тротоари и площади от заведения и магазини. Оказа се, че таксите за тротоарно право са били вдигнати със 100% и с 200% заради разминаване в зонирането на града в различни нормативни документи. Така търговци от центъра трябваше да плащат еднакви такси като колегите си на Околовръстния път. По казуса бе създадена работна група с представители на бизнеса, която още не е приключила работа. ", "date": "2018.11.23", "title": "Втори гаф на ГЕРБ с рекламата в София"}
{"url": "https://duma.bg/pristanishtni-rabotnitsi-vav-varna-izlyazoha-na-protest-n179978", "text": "Стотици работници и служители на пристанище Варна-Запад излязоха вчера на протест в защита на трудовите си права. Хората са недоволни от нечовешките условия на труд, тоталната експлоатация и произвол, както и от ниските възнаграждения, заяви председателят на КНСБ в пристанището Пенка Илиева.  \"В последните две години се получават абсолютно фалшиви замервания. За опасните товари не се отразява, че са с такива вредни за здравето на хората вещества. Няколко пъти сме писали до изпълнителния директор за масовото обгазяване, което работниците търпят от Девненските заводи. В писмена форма директорът ни отговори, че не може да се бърка в работата на другите заводи. А основно задължение е негово. Абсолютна лъжа е, че с 20% са били увеличени доходите на работниците\", обясни Илиева.  \"Основните ни искания са вдигане на надценки, на основни заплати. Ние сме на заработка. Грубо се докарват 1000-1100 лв., но е нечовешки труд\", каза протестиращ докер. Служител от администрацията на пристанището допълни, че основното месечно възнаграждение е под 1000 лв. В предприятието постоянно имало текучество на кадри, младите специалисти с висше образование идвали, обучавали се няколко месеца и напускали заради лошите условия на труд. От ръководството на пристанището обаче твърдят, че за последните две години увеличението на заплатите е с 20% и предстои ново от догодина с около 5%. Лидерът на Синдиката на докерите и механизаторите в завода Тодор Градинаров предупреди, че скоро ще бъде проведен още по-голям митинг пред сградата на административното ръководство. \"Надяваме се гласовете на тези хора, които протестират заради лошите условия на труд и недостатъчно доброто заплащане, да бъдат чути. Ако не от изпълнителния директор, то поне от министъра на транспорта и да бъдат взети съответните мерки\", каза той. От София транспортният министър Росен Желязков обяви, че не знае защо работниците от пристанище Варна протестират. Надявал се причините за протеста да не са политически, защото имал информация, че заплатите на служителите там били високи.", "date": "2018.11.23", "title": "Пристанищни работници във Варна излязоха на протест"}
{"url": "https://duma.bg/na-koprivkite-pak-se-stroi-nezakonno-n179977", "text": "Районът около паметника на загиналите антифашисти в местността \"Копривките\" в община Куклен продължава да се застроява, алармира председателят на организацията на БСП в пловдивския район \"Северен\" Илия Гатев. \"Всичко на поляната е в строителни материали\", добави социалистът, който оглавява и местното сдружение \"Памет и бъдеще\". Гатев вече е пуснал жалба до областния управител Здравко Димитров и до министъра на културата Боил Банов. „Настояваме да се спре незаконното строителство, защото не са спазени нормативните изисквания на ЗУТ за отстояния и линии на застрояване. Въпреки изпратените от нас жалби до кмета на Куклен и временното спиране на строителните работи, строителството продължава. Молим областния управител да ни предостави информация за статута на паметника и настояваме да се вземат всички законови мерки за запазването му\", каза още Гатев. Към жалбите е приложено и геодезическо заснемане на парцела на паметника, което доказва, че отредената площ е по-малка от самия монумент. \"230 кв.м е площта на паметника, а реално той се разполага на 400 кв.м, тоест половината от него е в частен имот\", обясни Гатев. Той ще сигнализира и РОНСК-Пловдив за незаконно строителство. Новият строеж изниква по средата на ски пистата в местността. Градежът почти разсича на две трасето на голямата писта и е \"на една ограда\" с паметника. Според местни скиори това ще е шестата вила в района, която буквално се намира върху пистата. Пловдивските социалисти още през април т.г. са сигнализирали кмета на Куклен срещу строителството и от общината издадоха заповед за спиране на строежа.", "date": "2018.11.23", "title": "На \"Копривките\" пак се строи незаконно"}
{"url": "https://duma.bg/spetsialisti-pravyat-profilaktichni-pregledi-v-kavarna-n179976", "text": "Започналата преди повече от 2 години профилактична програма за различни заболявания в Каварненската болница, ще продължи и през януари и февруари 2019 г., когато жителите на общината ще бъдат консултирани за рак на дебелото черво. Това съобщи за ДУМА директорът на МБАЛ \"Каварна\" д-р Десислав Тасков. При последните профилактични прегледи, приключили преди дни, са прегледани 112 души от общината за катаракта. Прегледите бяха извършени от офталмолога д-р Мария Стоева, която е от екипа на проф. д-р Христина Групчева от Медицинския университет във Варна. Освен безплатните консултации, 12 от пациентите, при които бе установен проблем, бяха оперирани безплатно в Очна болница във Варна, обясни д-р Тасков.  За две години прегледахме безплатно над 300 мъже за карцином на простата, 120 жени за рак на шийката на матката, а на над 200 жени бяха направени мамографии и консултации с онколози при профилактиката на карцинома на гърдата, припомни директорът. \"Трудно е хората от общината да пътуват и да си правят профилактични прегледи при специалисти. Затова се опитваме да доведем специалистите при хората от общината. Главно по социални причини хората от отдалечените села разчитат на общинската болница и рядко могат да стигнат до областни и университетски клиники за профилактичен преглед. Опитваме се да дадем шанс на хората да се предпазят от социално значими заболявания, а при необходимост и навреме да бъдат взети мерки\", коментира д-р Тасков, чиято инициатива е профилактичната програма. Тя се провежда с подкрепата на кмета на общината Нина Ставрева.  Д-р Тасков е категоричен, че в страната трябва да има национални профилактични програми и те трябва да обхванат и общинските болници в отдалечените райони, и лечебните заведения в малките населени места, за да имат реален ефект.", "date": "2018.11.23", "title": "Специалисти правят профилактични прегледи в Каварна"}
{"url": "https://duma.bg/po-moreto-iskat-premahvaneto-na-kontsesiite-za-plazhovete-n179984", "text": "Жители на Созопол, Черноморец, Несебър и Просеник поискаха премахването на концесиите за плажовете. Те предлагат стопанисването да е от общините. Това стана ясно на среща с депутатите от \"БСП за България\" Николай Тишев, доц. Георги Йорданов и Иван Ченчев, което представиха \"Визия за България\" в района. Секретарят на ПГ Филип Попов и народните представители Кристина Сидорова и Красимир Янков разговаряха с жителите на община Несебър, които предложиха във Визията да бъде заложено изработване на работеща национална стратегия за развитие на туризма, както и изграждането на експортни централи за българска продукция.  В разговора с народните представители Валентина Найденова и Кольо Милев жителите на селата Просеник и Люляково заявиха, че е нужно разработването на Визия за развитие на Бургаска област и предложиха в нея да бъде включено развитие на химическата промишленост, както и подобряването на въздушния и морски транспорт. Хората от двете населени места сигнализираха, че на прага на зимата доставчиците на дърва взимат предварително парите на хората, а след това доставят приоритетно на едни и забравят за останалите.", "date": "2018.11.23", "title": "По морето искат премахването на концесиите за плажовете"}
{"url": "https://duma.bg/zashtita-na-balgarskiya-ezik-i-kultura-poiskaha-tvorcheski-organizatsii-n179983", "text": "Председателите на Съюзите на българските журналисти и писатели Снежана Тодорова и Боян Ангелов, както и лидерите на СБХ и Съвета на Европейската научна и културна общност Симеон Кръстев и Росица Златанова обсъдиха вчера с Любомир Коларов и Вяра Емилова възможностите за бъдещото сътрудничество с Българска свободна телевизия и фондация ДУМА. Организациите изразиха готовност за реализация на бъдещи инициативи, свързани популяризирането на българската наука и култура. От Клуба на българския културен и научен елит изразиха готовност да предоставят на БСТВ свои телевизионни документални филми, както и предавания за наука и култура.  На срещата са коментирани и възможностите за законодателни промени, гарантиращи защита за  журналистите и свободата на медиите в България. Обсъдено бе намаляването на ДДС върху книгите и начините за подпомагане дейността на българските читалища. Предложенията, направени в различните сектори, ще залегнат в проекта \"Визия за България\", увери Емилова, която е и член на ИБ на БСП.", "date": "2018.11.23", "title": "Защита на българския език и култура поискаха творчески организации"}
{"url": "https://duma.bg/demontirat-bronzovata-kashta-v-nachaloto-na-2019-g-n179980", "text": "Около два месеца след официалното си откриване Бронзовата къща ще бъде разглобена и демонтирана. От дирекция \"Култура\" на Столичната община съобщиха за предстоящото отстраняване на арт инсталацията на Пламен Деянофф в първите дни на 2019 г., пише сайтът \"Площад Славейков\".  Ново начинание на общината предвижда мястото на бившия мавзолей да бъде превърнато в терен за експониране на временни произведения на изкуството. Обявена бе първата сесия на програма \"Навън\" и по нея са получени 17 предложения за творби, които да бъдат инсталирани на площадката. Специално сформирана творческа комисия към дирекцията ще оценява постъпилите проекти, в журито ще бъдат експерти в сферата на визуалните изкуства и на урбанизма. Резултатите ще бъдат обявени в средата на декември и ще бъдат представени публично. Предвидената субсидия за реализацията на избраните творби е в размер на 100 000 лв.", "date": "2018.11.23", "title": "Демонтират Бронзовата къща в началото на 2019 г."}
{"url": "https://duma.bg/grafa-potana-v-lokvi-n179981", "text": "След първия по-сериозен дъжд, ремонтираната за 24 млн. лв. улица \"Граф Игнатиев\" потъна в локви, сигнализираха от \"Спаси София\". Те припомнят, че въпреки че на места паветата бяха пренареждани по 6-7 пъти, това не е достатъчно, за да спре завиряването. От организацията уточняват, че част от шахтите за оттичане са по-високо от околното ниво и питат изпълнителя какво си е мислел, че ще стане - дали например водата да потече нагоре? Междувременно по време на сесията на Столичния общински съвет зам.-кметът по транспорта Евгени Крусев отново обеща скорошно пускане на трамваите по улицата, без да се ангажира с дата. Групата на БСП отново настоя за компенсиране на търговците, които имат обекти по протежение на улицата и търпят финансови загуби заради дългия ремонт. Според председателя на съветниците социалисти Калоян Паргов проблемът не трябва да се разделя на ляво или дясно и трябва да се реши, като се направи общ механизъм за компенсация на бизнеса в района. \"Имаме конкретни предложения какво да се направи по въпроса\", добави Милка Христова от БСП. ", "date": "2018.11.23", "title": " \"Графа\" потъна в локви"}
