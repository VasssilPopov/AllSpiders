{"url": "https://duma.bg/poreditsa-ot-izborni-zhalbi-zaliva-sadilishtata-n203007", "text": "Поредица от жалби на изборните резултати заваля в различни съдилища. До края на седмицата местните структури на БСП в страната и в София, които заявиха, че ще поискат касиране на изборите, ще внесат своите жалби в съда.  Социалистите в Шумен анализират секциите, в които ще поискат отваряне на чувалите с бюлетини. Кандидатът за кмет на БСП Венцислав Венков загуби балотажа в Шумен само със 77 гласа. \"Разликата е нищожна, а пороците са много. В изборния ден подадохме редица жалби и сигнали за купуване на гласове, но така и не се намери воля този процес да бъде пресечен\", коментира Веселин Пенчев, общински председател на партията в града. Социалистите имат информация за контролиран и купуван вот, в който е замесен и ромски бос от града. Към настоящия момент прокуратурата отказала да образува досъдебни производства с мотива, че жалбоподателят не предоставил достатъчно доказателства. В секционните комисии масово не били спазени методическите указания на ЦИК по отношение на броенето и отразяването на гласове, твърдят от левицата. БСП е информирана за случаи на действителни бюлетини в полза на Венков, които били отчетени като недействителни. В същото време недействителните за кандидата на ГЕРБ Любомир Христов били преброени безпроблемно. В секцията до Томбул джамия в късните часове на изборния ден за 15 минути успели да гласуват 150 души, в момента, в който отишъл тв екип, всички се разбягали. Започна оспорването на протоколите на СИК и в столичния район \"Искър\", където разликата между двамата кандидати е едва 114 гласа. Само в една от секциите е имало рекорден брой бюлетини за кандидата на БСП Борис Цветков, които са отчетени като недействителни. Гласоподавателите са отбелязали знак срещу името му, но на бюлетината имало и допълнителен блед отпечатък. Той вероятно е получен, след като гласуващият е поставил една върху друга двете бюлетини - за общински и за районен кмет, а индигираната лента на едната е оставила следа върху другата. \"Няма друго обяснение, тъй като в целия район недействителните бюлетини за мен са 60, а половината са само в тази секция\", коментира Цветков.  Очаква се БСП да оспори и резултатите от изборите в районите \"Люлин\" и \"Красна поляна\". Гласовете на ромите от \"Факултета\" (район \"Красна поляна\") се оказаха решаващи за победата на досегашния районен кмет Иван Чакъров от ГЕРБ. Както във вторник стана ясно, ИБ на БСП даде политическа подкрепа на Мая Манолова за касиране на вота за кмет на София. Вчера Манолова потвърди, че разликата й с Фандъкова според ЦИК е под 5%, а според паралелното й преброяване е под 3%. Манолова твърди, че има разлика между протоколите, изготвени в СИК, и протоколите, качени на сайта на ЦИК. \"Те не са били затваряни в пликове, както пише в закона, а са били отваряни от сътрудници - служители на столичната администрация, които са дописвали и пренаписвали каквото трябва\", коментира тя. Трима кандидати за съветници от \"БСП за България\" обжалват пред съда и състава на новия общински съвет в Габрово. В жалбите са посочени редица нарушения, като най-фрапиращите са драстично разминаване между броя на имащите право на глас. Според жалбоподателите в протокола на ОИК записаното число е 54 842, а в протокола за избиране на кмет на община Габрово то е 55 303. Липсата на преференции е другото голямо нарушение. Според кандидата за съветник от БСП Велислав Василев в секцията, в която е гласувал, не е отразена нито една преференция за него, включително собствената му и на родителите му. ", "date": "2019.11.07", "title": "Поредица от изборни жалби залива съдилищата"}
{"url": "https://duma.bg/i-noviyat-shef-na-kpkonpi-nyama-da-bade-proveryavan-za-konflikt-na-interesi-n203002", "text": "И новият председател на Антикорупционната комисия няма да бъде проверяван предварително за конфликт на интереси и имущество. Парламентът прие процедурните правила за избор на шеф и членове на Комисията за противодействие на корупцията и за отнемане на незаконно придобитото имущество (КПКОНПИ) със 150 гласа \"за\" и 3 \"въздържал се\". В тях се урежда предлагането на кандидати, представяне и публично оповестяване на документите, изслушването и избора. Процедурата започна на 10 октомври от парламентарната ресорна комисия. Тогава имаше идеи да се въведе предварителна проверка за конфликт на интереси и за имущество за кандидатите. Предложението дойде от зам.-председателката на парламентарната комисия по корупция Кристина Сидорова от БСП. Шефът на комисията Борис Ячев се съгласи с идеята, но настоя това да стане 3 месеца след избора, тъй като кандидатите за шеф на КПКОНПИ не са на висши публични позиции по смисъла на закона. Той уточни, че за това са необходими промени в закона. До вчера обаче нито нито една парламентарно представена партия не беше внесла предложение за изменение.  Припомняме, че изборът се наложи след като НС прие оставката на Пламен Георгиев като шеф на КПКОНПИ в деня, в който той я подаде. Напускането на поста беше свързано със скандала с терасата на апартамента му в София, върху която има незаконни постройки. По закон при предсрочно прекратяване на мандата на член на комисията нов се избира в срок до 2 месеца и той трябва да довърши започнатия мандат. Срокът от оставката на Георгиев изтече на 30 септември.", "date": "2019.11.07", "title": "И новият шеф на КПКОНПИ няма да бъде проверяван за конфликт на интереси"}
{"url": "https://duma.bg/borisov-podari-na-dani-kanazireva-upravata-na-oblast-plovdiv-n203001", "text": "Премиерът Бойко Борисов назначи за управител на Пловдивска област лидерката на \"Съюз за Пловдив\" Дани Каназирева. От 11 ноември тя ще поеме поста на гербаджията Здравко Димитров, който на балотажа на местния вот в неделя бе избран за кмет на Пловдив. Каназирева се класира трета на първия тур, но вкара шестима общински съветници. Мястото й в Общинския съвет ще заеме Владимир Темелков, софтуерен инженер и преподавател в Пловдивския университет. Каназирева е бивш член на ГЕРБ. По-късно тя създаде своя партия и два поредни мандата вкара съветници. Очаква се шестимата й представители в пловдивския Общински съвет да подкрепят решенията на групата на ГЕРБ, която е от 17 души, но за мнозинство са нужни 26. Назначението затвърди подозренията за задкулисни договорки между управляващите в Пловдив. С друго решение правителството назначи Стефка Стефанова за областен управител на Хасково. Досега тя бе зам. областен, но зае мястото на Станислав Дечев, който като кандидат на ГЕРБ спечели изборите за кмет на Хасково. ", "date": "2019.11.07", "title": "Борисов подари на Дани Каназирева   управата на област Пловдив"}
{"url": "https://duma.bg/nad-163-hilyadi-dushi-imat-uslozhneniya-ot-diabet-n203004", "text": "Над 163 хиляди души с диабет имат усложнения от заболяването, сочат данните на Диабетния регистър на специализираната болница по ендокринология \"Акад. Иван Пенчев\". Това бе съобщено на кръгла маса в Народното събрание на тема: \"Заедно можем да победим диабета\" под патронажа на парламентарната Комисия по здравеопазване. Все още над половината от диабетиците в България не постигат добър контрол на заболяването, което е причина за появата на усложнения - повишен риск от инфаркт, инсулт, ретинопатия, хронична бъбречна недостатъчност, ампутация на крайници и др. В България 442 хиляди души са с диабет, което е 8,3% от хората между 20 и 79 години, съобщи проф. Цветалина Танкова от \"Акад. Иван Пенчев\". Смята се, че поне още 200 хиляди души са с недиагностициран диабет, което налага подобряване на скрининга на предиабета.  Национална програма за борба с диабета би намалила разходите за лечение на заболяването и на усложненията му, обясни доц. д-р Пламен Попиванов от Александровска болница. Той представи 5 и 10 годишните резултати от прилагането на подобна програма в Израел, където разходите за лечение намалели с 60%. Той припомни и разкриването на центрове за обучение на диабетици в България през 1995 г., в резултат на което за 5 години острите усложнения намалели на половина, а болничният престой на диабетици намалял от 20 на 4-5 дни. От огромно значение е проследяването и лечението на диабет тип 2 да се поеме от ендокринолозите и те да обучат пациентите да контролират болестта си, а усилията на семейните лекари да бъдат насочени в своевременното диагностициране на болестта, смята д-р Наталия Темелкова.  Неврологът акад. Лъчезар Трайков бе категоричен, че ще подкрепи разработването на противодиабетна програма. Такъв документ е крайно необходим смята ендокринологът доц. д-р Катя Тодорова, тъй като всяка четвърта бременна у нас е в риск от развитие на гестационен диабет, което е предпоставка за развитие на диабет и у детето, и у майката. Обществените средства, които у нас се харчат за лечение на диабет и усложненията са около 550 млн. лв. по данни на Международната диабетна федерация, като по 20% от тях са за извънболнично проследяване и за лекарства, а останалите 60% са за болнично лечение на усложненията, съобщи Доц. Зорница Миткова от МУ в София. Въвеждането на най-новите терапии, които намаляват риска от усложнения, само за 3 години са спестили на касата 20 млн. лв.", "date": "2019.11.07", "title": "Над 163 хиляди души имат усложнения от диабет"}
{"url": "https://duma.bg/ban-chestva-50-godini-kosmicheski-izsledvaniya-u-nas-n203003", "text": "В БАН бе открита изложба, включваща непоказвани снимки, които първият ни космонавт Георги Иванов е правил по време на полета си със \"Союз 33\" през 1979 г. Откриването бе последвано от тържествено честване на 50-та годишнина от началото на космическите изследвания в България.   Днешният Институт за космически изследвания и технологии (ИКИТ) в БАН води началото си от създадената в академията на 1 ноември 1969 г. научна група по физика на Космоса, прераснала в Централна лаборатория за космически изследвания, която пък след реформите през 1997 г. стана част от днешния ИКИТ, съществувал в БАН паралелно десетина години преди това.   При откриването на експозицията, показваща постиженията на българските учени от началото на изследванията на Вселената у нас и до днес, Георги Иванов благодари на създателите на института акад. Кирил Серафимов, акад. Димитър Мишев, проф. Митко Гогошев и на техните ученици, с чиито усилия страната ни стана 18-та космическа държава, създаде няколко космически научни програми - основа за полетите на двама наши космонавти, за спътници с българска апаратура и за участието ни във водещите международни космически проекти.", "date": "2019.11.07", "title": "БАН чества 50 години космически изследвания у нас"}
{"url": "https://duma.bg/spored-69-ot-balgarite-obshtestvenite-medii-sa-zavisimi-ot-vlastta-n203009", "text": "Българите не вярват на обществените медии, но ги смятат за важни за демокрацията и се информират от тях ежедневно. 81% от сънародниците ни смятат, че обществените медии са важни за демокрацията, но 69% са на мнение, че върху тях се упражнява политическо влияние. Това показва проучване на фондация \"Конрад Аденауер\" за обществените медии в Югоизточна Европа. Изследването обхваща още Албания, Босна и Херцеговина, Хърватия, Косово, Молдова, Черна гора, Северна Македония, Румъния и Сърбия, в десетте държави са анкетирани общо 10 хил. души. Само 24% от българите изпитват доверие към обществената телевизия и 31% - към радиото, докато частните медии се радват на малко по-висок авторитет. Като цяло българите са много критични към медиите. Най-високо доверие има към частните радиа, но само 41% имат високо или много високо доверие към тях. Въпреки това България е една от държавите, където обществените медии имат най-голяма аудитория - 71% се информират ежедневно от тях, а 18% - няколко пъти седмично. Само българите на възраст между 18 и 29 години години потребяват обществени медии в по-малък процент - 60% на ден. Предпочитаното съдържание са новини (74%), образователни предавания (68%) и филми (66%). Обществените медии се ползват с авторитет в целия регион - повече от две трети от хората в тези държави смятат, че те са важни за демокрацията, като в България най-много хора са на това мнение. Челната тройка се допълва от хърватите и румънците.", "date": "2019.11.07", "title": " Според 69% от българите обществените медии са зависими от властта"}
{"url": "https://duma.bg/blizo-500-detsa-se-otglezhdat-v-institutsii-n203000", "text": "Към момента 495 деца и подрастващи се отглеждат в 21 специализирани институции в страната, стана ясно по време на международна пресконференция, посветена на деинституционализацията на грижата за децата. Институциите от стар тип за деца и младежи с увреждания вече не съществуват. В момента в страната се предоставят 324 социални услуги за деца и семейства от нов тип с капацитет 10 659 места. Социалните услуги от резидентен тип, в които се предоставя 24-часова грижа, са 303 с общ капацитет 3360 места.  Останалите 21 институции ще бъдат закрити до края на 2021 г., а децата и младежите ще бъдат изведени в нови социални услуги.  Припомняме, че Националната стратегия \"Визия за деинституционализация на децата в България\" поставя фокус върху закриването на всички институции за деца в страната до 2025 г. Преди приемането на документа 7587 деца са били настанени в 137 специализирани институции. ", "date": "2019.11.07", "title": "Близо 500 деца се отглеждат в институции"}
{"url": "https://duma.bg/poslednite-dve-minuti-n203008", "text": "Тези дни президентът на САЩ Доналд Тръмп изпълни заканата си страната му да напусне Парижкото споразумение за климата. Държавният секретар Майк Помпео официално уведоми ООН, че САЩ се изтеглят от единствения инструмент за защита на климата на международно ниво. Какво толкова го подразни мистър Тръмп в споразумение, подписано от близо 200 страни? Стопанинът на Белия дом е известен със своето скептично и дори пренебрежително отношение към учените и техните предупреждения за опасностите от промяната на климата. Той не им вярва и дори ги нарече измамници. Не вярва и на много други неща, освен на силата на парите. А според Тръмп подписаното от предшественика му Барак Обама споразумение е лоша сделка, която вреди на американските интереси. Всъщност Парижкото споразумение за климата не налага никакви твърди задължения. Подписалите го страни се ангажират да задържат глобалното затопляне на ниво 1,5 градуса по Целзий в сравнение с доиндустриалния период. Основното задължение на всяка от страните е да представи план на всеки 5 години, в който подробно да се посочат начините, по които ще се предприемат мерки за справяне с изменението на климата. Не са предвидени обаче наказания за неизпълнение на ангажиментите. САЩ се съгласиха да съкратят емисиите си от парникови газове с най-малко 26% под равнищата от 2005 г. и да направят това не по-късно от 2025 година. Тръмп обаче не е съгласен с това, обявявайки, че защитата на работните места в индустрията и традиционната енергетика са по-важни от някакъв си климат. Друг въпрос е, че дори и сега в САЩ в производството на слънчеви батерии са заети повече хора, отколкото във въгледобива. Но пък се задават избори и всеки глас е важен за Тръмп.   В същото време тези дни учени обявиха, че 98% от територията на Земята преживяват най-горещия си период за 2000 години. Още по-тревожното е, че скоростта, с която повишаването на температурата се случва от втората половина на ХХ век, е безпрецедентна. Само част от Антарктическия континент засега е успяла да избегне това затопляне, е изводът на международна изследователска група, чието изследване бе публикувано в списание \"Нейчър\". Прогнозите на експертите чертаят мрачно бъдеще за човечеството. Още през 1947 г. специален екип от учени, сред които и много Нобелови лауреати, създава \"Часовник на апокалипсиса\". Всяка година екипът се събира, за да реши дали стрелката трябва да бъде изместена по-близо или по-далеч от 12 - часа, в който ще настъпи краят на света. През 1947 г. стрелките са показвали 12 без 7. А посланието на учените било, че ако човечеството не престане да размахва ядрени оръжия и продължи да опустошава планетата, гибелта му е гарантирана. През 80-те години стрелките стигнаха до 12 без 5. После настъпи разведряване и светът се успокои - краят се отдалечи. Откакто обаче американският президент се казва Доналд Тръмп, часовникът на учените очевидно тиктака все по-бързо. И ето, че от миналата година отброява само две минути до края на света. Стрелките се забързват все повече.", "date": "2019.11.07", "title": " Последните две минути"}
{"url": "https://duma.bg/16-listi-sa-prenaredeni-n203006", "text": "Преференции пренареждат 16 от листите с общински съветници в страната, обяви говорителят на ЦИК Александър Андреев. 44%, или 1 363 183 избиратели, са се възползвали от възможността да посочат предпочитание за кандидат.  Най-много избиратели, използвали преференция в страната, са в Симитли - 92% и в Челопеч - 86%. Най-малко избиратели са се възползвали от преференциален вот в Черноочене - 3%, Якоруда - 4%, и Хитрино - 8%. В големите градове използването на преференциален вот варира между 30-40%. Андреев съобщи, че 21 процента от гласувалите в София са посочили преференция, в Пловдив - 36%, а във Варна - 45%. 1 674 147 души са гласували на втория тур на местните избори на база на подписите в избирателните списъци, добави Андреев. Най-високата активност е отчетена в Белене - 83,03% и Горно Дамяново - 83,33%. Най-ниска е в Пловдив - 28,91, и Варна 28,97%.  Андреев заяви, че има грешки в протоколите за общински съветници - има доста зачертавания и те са свързани с отчитането на преференциите и действителните гласове.", "date": "2019.11.07", "title": " 16 листи са пренаредени"}
{"url": "https://duma.bg/sportat-po-televiziyata-ludogorets-tarsi-revansh-ot-espanol-mnogo-machove-ot-liga-evropa-n203019", "text": "22.00 Еспаньол - Лудогорец 19.50 Стандарт Л - Айнтрахт 21.55 Ман Юнайтед - Партизан 19.55 Лацио - Селтик 22.00 Борусия М - Рома 17.35 Астана - АЗ Алкмаар 19.55 ЛАСК - ПСВ 22.00 Ференцварош - ЦСКА М 15.00 Финали на Next Gen в Милано", "date": "2019.11.07", "title": "Спортът по телевизията, Лудогорец търси реванш от Еспаньол, много мачове от Лига Европа"}
{"url": "https://duma.bg/kratki-novini-n202987", "text": "Националното антикорупционно бюро на Украйна започна разследване за държавна измяна и злоупотреба с държавни средства срещу кмета на Киев Виталий Кличко и заместниците му. Бюрото е започнало разследването на 18 октомври. По-рано местни медии съобщиха, че украински съд е призовал бюрото да започне разследване за финансови злоупотреби във връзка с ремонт на Шулявския мост в Киев. Правителството на Украйна одобри решение Виталий Кличко да бъде отстранен от поста председател на Киевската градска държавна администрация. Министерството на външните работи на Русия не подкрепя призива на парламента на страната да лишава от акредитация каквито и да било чуждестранни медии, включително „Дойче веле“, заяви руският външен министър Сергей Лавров. Той обаче отбеляза, че германската държавна медия е признала, че поведението й по време на летните протести и местните избори е било некоректно. През септември руският парламент обвини германската медия в нарушаване на изборното законодателство и поиска от МВнР да обмисли отнемане на правото на „Дойче веле“ да работи в страната.  Британската кралица Елизабет II подписа съгласие за предсрочни парламентарни избори, заяви премиерът Борис Джонсън. Депутатите решиха да разпуснат парламента, като официално го обявиха в полунощ. И правителството, и опозицията настояха за нови избори, за да избегнат безизходицата по предстоящия процес на развод с Европейския съюз. Центристкото правителство на Румъния номинира двама кандидати за европейски комисар, съобщи премиерът на страната Людовик Орбан. След консултации с президента на Румъния ние решихме да номинираме двама кандидати - евродепутатите Зигфрид Мурешан и Адина Валян.", "date": "2019.11.07", "title": "Кратки новини"}
{"url": "https://duma.bg/bolnitsite-shte-plashtat-aktsizi-chuzhdi-armii-ne-n203005", "text": "С измененията в Закона за корпоративното подоходно облагане и с промените в още 7 данъчни закона здравните заведения у нас ще плащат акциз върху закупените стоки, а въоръжените сили на чужди държави ще бъдат освободени от това плащане, предупреди депутатът от БСП Румен Гечев при дебатите на първо четене в НС. С измененията на ЗКПО се променят и законите за ДДС, за акцизите и данъчните складове, за местните данъци и такси. БСП е против опитите на управляващите да прокарат текстове, защитаващи групови интереси. Слугинажът на управляващите ще струва загуби в милиони левове от данъчни приходи, заяви Гечев. Той подчерта, че БСП е против опитите на управляващите да прокарат текстове, защитаващи определени групови интереси. Слугинажът на управляващите ще струва загуби в милиони левове от данъчни приходи, предупреди Гечев. Социалистката Дора Янкова изтъкна, че моделът за въвеждането на Европейската директива за преодоляване на различията между счетоводната и пазарната оценка на фирмите, опериращи в различни общини, е сбъркан. \"Прехвърлянето на отговорността за оценка на активите на фирмите на служители от местните общини няма как да бъде осъществено, защото общинските експерти нямат капацитета да правят такива оценки. Промените ще породят благоприятни условия за разширяване на корупцията\", констатира Янкова. Независимо от предупрежденията на социалистите НС прие промените в закона на първо четене със 104 гласа \"за\", 81 \"против\" и 3 \"въздържал се\".  ", "date": "2019.11.07", "title": "Болниците ще плащат акцизи, чужди армии - не"}
{"url": "https://duma.bg/21-velosipedisti-sa-zaginali-za-10-mesetsa-n202999", "text": "От началото на годината у нас са загинали 21 велосипедисти, а 327 са били ранени, показват данните на Пътна полиция. Почти 1400 велосипедисти са били глобени с фиш, а на над 500 са съставени актове за първите 10 месеца на годината, съобщи главният инспектор от Пътна полиция Илия Георгиев. Коментарът му беше по повод акция \"Зима\", в която до 10 ноември фокусът на проверките ще е върху колоездачите и каруцарите.  Законът за движение по пътищата изисква велосипедите да са оборудвани с фар, светлоотразители по спиците на колелетата, светлоотразители отзад, а в тъмната част на денонощието, извън населено място и при мъгла - колоездачът да е със светлоотразителна жилетка, напомни Георгиев. Той препоръча използването на предпазни каски, макар да не са задължителни. Oт 11 до 20 ноември акцията продължава под мотото \"Пешеходци и водачи за толерантност на пътя\" - ще се следи за пресичане на определените за това места, даване на предимство от страна на шофьорите и т.н. От 21 до 30 ноември ще има проверки за техническата изправност на автомобилите - светлини, чистачки, гуми, аптечка, триъгълник, пожарогасител и за дисциплината на водачите. Леките автомобили задължително трябва да са със зимни гуми.", "date": "2019.11.07", "title": "21 велосипедисти са загинали за 10 месеца"}
{"url": "https://duma.bg/vashington-odobri-nezakonnata-misiya-v-siriya-n202988", "text": "Президентът на САЩ Доналд Тръмп одобри провеждането на разширена военна мисия на САЩ за осигуряване на безопасността на нефтените находища в Източна Сирия, предаде Асошиейтед прес, като се позова на източници.  Агенцията съобщи, че според източниците й подобен ход на американския лидер повдига редица Дтрудни правни въпросиУ Ц например дали американските военни ще могат да нанасят удари по сирийските, руските или други сили в случай на заплаха за нефтените находища.  Съобщава се, че според новия план американските военни ще защитават значителна част от територията, контролирана от сирийските кюрди, която се простира от Дейр ез-Зор до Ал-Хасаки. Независимо от това се отбелязва, че точният обхват на територията все още не е определен.  Според източници на агенцията най-малко 800 американски войници могат да останат в Сирия.  Специалният представител на президента на Русия за Сирия Александър Лаврентиев заяви по-рано, че районите, които произвеждат нефт в Североизточна Сирия, трябва да бъдат контролирани от сирийското правителство.", "date": "2019.11.07", "title": "Вашингтон одобри незаконната мисия в Сирия"}
{"url": "https://duma.bg/islyamisti-atakuvaha-granitsata-tadzhikistan-uzbekistan-n202989", "text": "Най-малко 17 души загинаха, след като бойци на ДАЕШ нападат граничен пост на границата Таджикистан-Узбекистан, съобщават таджикските власти. 20 терористи нападат в 3 часа местно време, убивайки граничар и полицай, но губят 15 души при последвалата престрелка. ДАЕШ не потвърждава участието си, въпреки че са поели отговорност за няколко атаки в Таджикистан в миналото. Полицията е затворила пътищата в района докато, според съобщенията граничните власти на Узбекистан, наблюдават ситуацията. Петима нападатели са заловени, нападението е на 60 км югозападно от столицата на Таджикистан Душанбе. Държавната информационна агенция \"Ховар\" заявява, че нападателите са преминали в страната от Афганистан на 3 ноември. Атаката е ден, след като според Таджикистан и Узбекистан се споразумяха да уредят дългосрочен граничен спор.", "date": "2019.11.07", "title": " Ислямисти атакуваха границата Таджикистан-Узбекистан"}
{"url": "https://duma.bg/namushkaha-prokitayski-politik-v-honkong-n202990", "text": "Изявен прокитайски настроен политик беше ранен в Хонконг при нападение с нож в сряда. Намушкването се случи, след като непопулярната лидерка на града Кари Лам заяви, че решимостта й да се съпротивлява на протестиращите била подкрепена от неотдавнашна среща с китайския президент Си Цзинпин.  Мъж, който държал букет, се приближил до настроения в подкрепа на Пекин депутат Юниус Хо в сряда сутринта, докато политикът провеждаше кампания в своя избирателен район Туен Мун, град в покрайнините на Хонконг, близо до границата с Китай. Кадри, публикувани в интернет, показаха, че мъжът връчва цветята на Хо и иска снимка. След това вади нож от чантата си и наръгва жертвата в гърдите.  Ранени са още двама души, единият от които е нападателят. Мотивите за нападението не са ясни. Джуниъс Хо многократно критикува антиправителствените протестиращи в Хонконг и се застъпва за насилствено потушаване на протестите, които продължават вече пет месеца.", "date": "2019.11.07", "title": "Намушкаха прокитайски политик в Хонконг"}
{"url": "https://duma.bg/razrastva-se-skandalat-okolo-tramp-i-ukrayna-n202993", "text": "Постоянният представител на САЩ в ЕС Гордън Сандланд призна, че е казал на високопоставен украински представител, че американска военна помощ няма да бъде отпусната, докато Украйна не направи публично изявление \"срещу корупцията\". Това става ясно от нови показания на Сандланд, предаде Ройтерс. Агенцията припомни, че замразената от президента Тръмп военна помощ е в размер на близо 400 милиона долара. Показанията на Сандланд съвпадат с тези на други свидетели, които казаха, че Тръмп е опитал да окаже натиск върху украинците, за да проведат разследване, което той да може да използва в своя полза на изборите. Демократите в Камарата на представителите водят разследване за импийчмънт срещу Тръмп, повод за което е телефонен разговор от 25 юли, в който американският президент е поискал от украинския си колега Володимир Зеленски да разследва бившия вицепрезидент на САЩ Джо Байдън и сина му Хънтър. Част от показанията на дипломата посочват и среща на вицепрезидента Майк Пенс със Зеленски от миналия 1 септември. Новите показания на Сандланд, официално предадени в Конгреса в понеделник и публикувани още на следващия ден, бяха наречени във Вашингтон \"най-тежкият удар\" по стратегията на защитата на Тръмп. \"Разшифроването на показанията на посланик Сандленд... демонстрира как са прогресирали опитите на Тръмп да окаже натиск върху Украйна, за да я принуди да служи на неговите лични политически цели\", написа в туирът шефът на комисията по разузнаването на камарата на представителите демократът Адам Шиф. Посланик Сандланд играеше една от ключовите роли в тайните преговори между администрацията на САЩ и правителството на Зеленски. На 3 октомври той няколко часа даваше показания при закрити врата в Конгреса. Именно неговите показания се превърнаха в основен аргумент на представителите на Белия дом, защитаващи Тръмп. Тогава Сандланд отрече, че администрацията е използвала в преговорите си с Киев принципа \"услуга за услуга\". Месец по-късно обаче Сандланд неочаквано обяви, че би искал да промени показанията си. Според наблюдателите причина за това са показанията на други свидетели, които опровергаваха посланика. Демократите заплашиха, че ще съдят дипломата за лъжа. Самият посланик обясни новия вариант на показанията си с това, че е \"освежил паметта си\". В новата версия Сандланд обявява, че принципът \"услуга за услуга\" е бил основен в преговорите с украинските власти. По думите му той лично съобщил на високопоставен украински чиновник, че Вашингтон няма да възобнови предоставянето на военна помощ, докато Киев не се съгласи да започне разследване на политическите противници на президента на САЩ.", "date": "2019.11.07", "title": "Разраства се скандалът около Тръмп и Украйна"}
{"url": "https://duma.bg/bezsrochnata-renta-za-zemyata-otpada-n202994", "text": "Проектозаконът за земята слага край на безсрочното получаване на рента за земята, която собствениците са предоставили за обработка. До момента нямаше таван на сроковете, в които собственикът може да получи плащането си от арендатора. С измененията в Закона за земята обаче вземането на рентното плащане ще има 10-годишен давностен срок, след който собственикът ще губи парите си. Когато договорът е сключен между търговци, вземането на рентното плащане се погасява с изтичането на 3-годишен давностен срок, гласи проектозаконът. Промяната се предлага с проекта, който е публикуван за обсъждане до 5 декември.", "date": "2019.11.07", "title": " Безсрочната рента за земята отпада"}
{"url": "https://duma.bg/intervyu-na-vuchich-razgnevi-sarbite-n202992", "text": "Стотици демонстранти блокираха централния вход на Сръбската държавна телевизия (РТС), където президентът Александър Вучич даде интервю във вторник вечерта.  Протестът бе организиран от движението \"1 от 5 милиона\". Пред РТС бяха изпратени спецчасти на полицията, включително и представители на тайната полиция, облечени в цивилни дрехи, съобщи в. \"Данас\". Вучич влезе през задния вход на РТС. Още в самото начало на предаването Вучич нарече протестиращите \"мафиоти\". Според него \"полицията бие само във Франция и Великобритания, но не и в Сърбия\". \"Това е чист фашизъм... Всичко това е незаконно. Аз не знам какво може да се роди в тези болни глави\", каза още Вучич. Протестиращите пред телевизията скандираха: \"РТС тероризира\", \"Защо разпространявате лъжи\", \"Защо разделяте хората\". Сред протестиращите бе и лидерът на \"Двери\" Бошко Обрадович. \"Вучич е най-големият страхливец в историята на Сърбия. Той се страхува да се изправи пред очите на три студентки, които искат да му зададат няколко въпроса, и които РТС никога няма да му зададе в ефир\", каза Обрадович и добави: \"Ние сме нормални хора. Ние не искаме нито да се бием, нито да обиждаме когото и да било\". Много бързо пред сградата се събраха и двадесетина привърженици на Вучич, които скандираха в подкрепа на Вучич \"Ацо сърбине\" и срещу политическите му противници: \"Бошко, ти си педал\", \"Джилас е крадец\". Джилас пък е лидер на Демократическата партия. Интервюто на Вучич продължи над час и половина. В него той десетки пъти нарече опозиционните лидери \"мафиоти, лъжци и крадци\". Водещата мълчеше и оставяше Вучич да говори, без да го прекъсва. \"На тях им е трудно да се борят с мен, защото съвестта ми е чиста. Те може само да ме убият. Аз съм умен човек и мога да направя точен анализ. Аз нямам нито събота, нито неделя, а за тях \"Добро утро\" е на обяд. А, вие (водещата, бел.ред) не се страхувайте. Аз съм тук,\" каза още Вучич. Междувременно полицията арестува двама мъже, чийто автомобил се опита да пробие кордона на президента, пристигнал с \"Мерцедес\" за интервюто. Задържаните не бяха участници в протеста \"1 от 5 милиона\" пред сградата на РТС. ", "date": "2019.11.07", "title": "Интервю на Вучич  разгневи сърбите"}
{"url": "https://duma.bg/rusiya-podkrepi-iran-za-yadrenata-programa-n202991", "text": "Руското външно министерство заяви, че решението на Иран да започне четвъртата стъпка за намаляване на ядрените си задължения по споразумението от 2015 г. е \"логичен\" резултат от застоя при решаването на проблеми, свързани със споразумението. \"Ние считаме новия ирански ход като логична последица от застоя при решаването на известните проблеми, свързани с подобряването на устойчивостта на всеобхватния план за действие и гарантирането на икономическите резултати за изпълнение на сделката, от която зависи Техеран\", коментира заместник-министърът на външните работи Сергей Рябков. По-рано иранският президент Рохани обяви, че страната му ще започне да инжектира уран в центрофуги в подземното си съоръжение за обогатяване. Приключи и двумесечният срок, даден от Иран на страните по ядреното споразумение за изпълнение на задълженията си.", "date": "2019.11.07", "title": "Русия подкрепи Иран за ядрената програма"}
{"url": "https://duma.bg/naemite-na-darzhavnite-imoti-po-pazarni-tseni-n202995", "text": "Наемните цени на имоти, които са държавна собственост, ще се определят на база оценка, извършена от независим оценител. Те ще отчитат условията на конкретния пазар и ще са съобразени с приетите по реда на Закона за независимите оценители стандарти за оценяване, съобщиха от МРРБ. Досега наемната цена на помещения, предназначени за здравни, образователни и хуманитарни дейности, както и на помещения, предоставени на международни организации, които се предоставят под наем без провеждане на търг, се определяше в троен, съответно в петорен размер спрямо наемната цена на жилище със същата полезна площ и показатели. Политическите сили, които отговарят на чл.31 от Закона за политическите партии, вече няма да заплащат наем, а ще се учредява безвъзмездно право на ползване върху имот, частна държавна собственост, за срок не по-дълъг от десет години. В разпоредбите на Правилника за прилагане на Закона за държавната собственост е записано изрично, че партиите не могат да използват държавния имот за извършване на икономическа дейност, нито да го отдават под наем или да го преотстъпват за ползване.", "date": "2019.11.07", "title": " Наемите на държавните имоти по пазарни цени"}
{"url": "https://duma.bg/pri-lagard-shansat-ni-za-evrozona-se-uvelichava-n202996", "text": "Новият гуверньор на Европейската централна банка (ЕЦБ) Кристин Лагард е имала възможността да работи с управляващия директор на Международния валутен фонд (МВФ) Кристалина Георгиева. Тя си е създала достатъчно добро мнение за българите за разлика от Еманюел Макрон. Това ще даде положително отражение за присъединяването на България в еврозоната. Това прогнозира проф. Даниела Бобева, бивш вицепремиер пред loomberg TV Bulgaria. Според нея България има по-големи шансове за членство в еврозоната след встъпването на Кристин Лагард на поста в ЕЦБ. Функциите на ЕЦБ ще се разширяват. Това се чу и в Европейския парламент, когато беше обсъждана номинацията на Кристин Лагард за председател на ЕЦБ. Безпокои ме идеята и натиска върху Лагард, че ЕЦБ трябва да се ангажира и с промените в климата. От нея се очаква да \"озелени\" финансовата институция\", но това би било прекалено за Европейската централна банка, посочи Даниела Бобева. По думите й през последните години има тенденция промените в климата да се възпроизвеждат във всички области на политиката, включително и в тази сфера. Ролята на председателя на ЕЦБ е много важна, тъй като трябва да разбира добре икономиките на различни държави и монетарните инструменти, казва Бобева.", "date": "2019.11.07", "title": " При Лагард шансът ни за еврозона се увеличава"}
{"url": "https://duma.bg/lunni-otrazheniya-ii-na-veliko-marinchevski-n202974", "text": "Изложбата на Велико Маринчевски е продължение на последната му изява в галерия \"Ракурси\" - \"Лунни отражения\" през 2016 г. Тя представя цикъл от графични творби, създадени в Китай. Фокус в творчеството на Маринчевски е връзката между природата и неговия вътрешен свят. Усещането за хармония, чистотата и ритъма на формите, фините нюанси в произведенията му носят съзерцателния дух на Изтока. Създадени с много внимание към детайла, с деликатен баланс между светлината и тъмнината, работите му предават усещането за удоволствие от красотата на момента. Постоянен в своите търсения, художникът получава признанието на световната графична общност. Изложбата продължава до 22 ноември в салона на ул. \"Хан Крум\" 4а. ", "date": "2019.11.07", "title": "\"Лунни отражения II\" на Велико Маринчевски"}
{"url": "https://duma.bg/operetata-otkriva-noemvriyskite-muzikalni-dni-v-pernik-n202975", "text": "С концерта на Националния музикален театър \"Музикална феерия\" се откриват Ноемврийските музикални дни в Перник. Звездите на театъра представят днес, 7 ноември, от 18 ч. в Двореца на културата в града любими оперетни заглавия, хитове от мюзикъли и популярни мелодии от цял свят. Спектакълът е посветен на 60-ия юбилей на главния диригент и художествен ръководител на Музикалния театър Юли Дамянов. Концертът представя най-доброто от произведенията на Калман, Лехар, Щраус, Джери Бок, Луис Мариано, Микис Теодоракис и други. ", "date": "2019.11.07", "title": "Оперетата открива Ноемврийските музикални дни в Перник"}
{"url": "https://duma.bg/tri-zaglaviya-ot-sakrovishtnitsata-na-mosfilm-n202979", "text": "Някои от най-великите класически филми - дело на най-голямата руска и съветска кинокомпания \"Мосфилм\", ще представи \"Киномания\". Знаменитите заглавия от средата на миналия век, които са част от програмата на фестивала, ще предложат на посетителите разнообразие от жанрове и вълнуващи сюжети. Режисьорите Сергей Айзенщайн и Дмитрий Василиев създават истинска новаторска творба с \"Александър Невски\" през 1938 г. Докато филмите на Айзенщайн от 20-те години на миналия век - \"Броненосецът Потьомкин\" (1925) и \"Октомври\" (1928), акцентират върху масите като колективен герой, класиката \"Александър Невски\" поставя фокус върху героичната личност, съчетавайки технологичните реалности на епохата. Като драматизира усилието на принц Невски да отблъсне бруталните тевтонски рицари от Свята Русия от XIII в., филмът залага на установените литературни и артистични средства на изразяване. Новаторското е, че зрелищното действие е до такава степен синхронизирано със специално написаната музика на Прокофиев, че самият Айзенщайн нарича структурата на филма си \"симфонична\". Млад рицарски офицер, изпратен на изследователска мисия в сибирската тайга, ще срещне възрастен ловец от местно племе във филма \"Дерсу Узала\" (1975). Идвайки от два напълно различни свята, двамата мъже ще споделят едни и същи опасности и емоции. Следва история за приятелството, родено в самата същност на природата, разказана майсторски от японския режисьор Акира Куросава.  Киноманите ще имат възможност да гледат и легендарната постановка на Болшой театър \"Спартак\" от 1977 г. Сюжетът засяга теми за властта и потребността от саможертва, представяйки конструкцията между четирима герои - добри срещу коварни мъж и жена. В незабравимата финална сцена - нерелигиозно разпъване на кръста - Спартак ще бъде въздигнат високо над своите екзекутори, а тялото му ще бъде пронизано от остриетата на безброй копия. \"Александър Невски\" има прожекции на 11 ноември от 18.30 ч. в кино \"Одеон\" и на 20-и от 20 ч. в Дома на киното. \"Дерсу Узала\" може да гледаме днес, 7 ноември, от 19 ч. в кино \"Люмиер Лидл\", на 12-и от 18.30 ч. в \"Одеон\" и на 24-ти от 15.30 ч. в Дома на киното. \"Спартак\" ще бъде излъчен на 8 ноември от 19 ч. в \"Люмиер\" и на 13-и от 18.30 ч. в \"Одеон\".", "date": "2019.11.07", "title": "Три заглавия от съкровищницата на \"Мосфилм\""}
{"url": "https://duma.bg/sit-na-gladen-ne-vyarva-n202982", "text": "Поговорката \"Сит на гладен не вярва\" днес е валидна с особена сила. Докога ситите, че чак преситени, наши управници ще декларират, че \"България е в много добро финансово състояние\"? Видяхме от техните имотни декларации, че именно те са в \"много добро финансово състояние\". Иначе кой може от заплати да спести десетки и стотици хиляди лева. Само управниците ни, но не и обикновените трудови хора. Прав е Хемингуей като пише: \"Богатите не са като нас с вас - те имат много пари.\"  Управници наши, много лесно е от камбанарията на вашето имотно и парично богатство да декларирате лъжи! Нима не знаете, че у нас има гладуващи и мизерстващи хора. Всъщност от вашите коли със затъмнени стъкла не се виждат нещастниците, които ровят в кофите за смет вече години наред. Не знаете ли, че има обири и кражби от недоимък, от беднотия? Не знаете ли, че за два, за пет лева, се убива човек? Не знаете ли, че децата на България не се подпомагат, не се осигуряват, както трябва? Не знаете ли, че дедите, бащите и майките български са унизени до крайност с неприлично малки пенсии? Въпросите са твърде много, а много българи си отиват недочакали отговор... Безсрамно и безсъвестно актуализирате всеки три месеца вашите заплати. И не се чуват гласовете ви в защита на бедните. Вие не се притеснявате, че народът е беден и болен. Не се тревожите, че страдащите от безпаричие хора мръзнат. Че не се хранят както трябва и дебелеят болезнено - от бедност, от лоши храни и най-вече от отчаяние и стрес! От години управлението на ГЕРБ отказва да осъвремени пенсиите. Подхвърля \"уж увеличения\" и то нищожни на малките пенсии, които не стигат за прехрана, камо ли за сметки и такси. Голямата част от срамно малките пенсии порастват с няколко лева, които покачването на цените и услугите изяждат предварително. Даже оставяте майките на децата в безпаричие. Унижавате помощния медицински персонал и учените на България с недостойно заплащане. А възрастните хора обричате на болести, студ и глад! На този фон не се свените да вземате с лекота нови огромни заеми, актуализирате бюджета, за да платите новите самолети. И какво излиза? Отново бедните, пенсионерите и болните деца на България ще платят тези самолети! В действителност вие непрекъснато вземате заеми от възрастните, от нуждаещите се. Докога все най-бедните ще плащат големите харчове на държавата? Хората у нас са смачкани от отчаяние, не вярват, че работите в държавата ще се оправят, че ще тръгнат в правилните посоки. Затова и не гласуват, както се видя и от скорошните местни избори. Но в един решителен момент те ще прогледнат, ще прозрат, че техният глас ще е важен и тогава ще отидат до урните, за да накажат сегашните управници. Защото най-после трябва да се сложи край на това безочливо пренебрегване, на това жестоко унижаване на трудовите хора, на децата им и на възрастните, отдали силите и живота си за съграждането на държавата. Все пак всеки от нас има по един живот, даден му не за сълзи и недоимък, в които ни потапят все повече управленци, загубили всичко човешко и за които думите дълг и служене на народа са само клишета без съдържание, които влизат в употреба, само когато са в тяхна изгода. ", "date": "2019.11.07", "title": " Сит на гладен не вярва"}
{"url": "https://duma.bg/ivo-malinov-pokazva-kompozitna-fotografiya-n202977", "text": "Изложба на композитна фотография \"У Уей - Wu Wei\" с автор Иво Малинов е подредена в Галерията за съвременно изкуство в София,`ул. \"Будапеща\" 2, хотел \"Арена ди Сердика\". С творбите си авторът изследва хармонията и единството на противоположностите. \"У Уей\" е действие без усилие. Естественото състояние, в което човек взаимодейства със заобикалящия го свят.  \"Тази изложба не показва творби със специално декларирано послание, а видяното между две премигвания в рамкирана частица душа\", обяснява Малинов. Композитната фотография е ново експериментално течение, в което заснетият образ е само началото. Той е само \"боя\". Финалното изображение е \"нарисувано\" с новите цифрови технологии. Експозицията представя нови, непоказвани творби на автора и продължава до 30 ноември. Иво Малинов е радиоводещ, писател, сценарист, продуцент, експерт \"Стратегически маркетинг и бизнес развитие\", предприемач, фотограф... \"У Уей - Wu Wei\" е третата авторска изложба на Малинов за годината след \"Безшумни думи\" в Банско и \"Портрети на душата\" във Велико Търново, научи ДУМА от галеристката Цветелина Русалиева.", "date": "2019.11.07", "title": "Иво Малинов показва композитна фотография "}
{"url": "https://duma.bg/poreden-uspeh-na-tarnovski-aktori-v-chuzhbina-n202978", "text": "Търновският куклен театър отново представи България на международен театрален форум. Наскоро куклениците от Театър \"Вeсел\" се завърнаха от поредното си задгранично участие с класическото заглавие \"Принцесата и граховото зърно\". Световната организация за детски театър \"Аситеж\", Фондацията за култура, изкуство и туризъм в Бурса и Община Бурса са организаторите на 24-тия международен театрален фестивал за деца и юноши в тримилионния град в Турция. Събитието се осъществява под патронажа на кмета Алинур Акташ. Високата оценка за българския спектакъл бе дадена не само от възторжената публика, посетила трите представления, но и от театрални критици и журналисти от Истанбул и Анкара. За пореден път на световен форум се коментира класата на българската куклена театрална школа - постановката и драматизацията на Тодор Вълов, сценографията на Емелияна Тотева, оригиналната музика на Елена Методиева. А търновските актьори Елка Баланова и Веселин Василев отново представиха блестящо своите роли - този път на турски език. В специалната селекция за спектакли от Европа, Америка и Азия бяха включени театри от Турция, Белгия, Русия, Дания, Испания, България, Аржентина, Иран и Италия. Семинари, театрални работилници, дебати, съпътстващи събития и спектакли за деца и юноши - всички тези изяви дават облика на световно театрално събитие, какъвто е фестът в Бурса. След представянето на \"Принцесата и граховото зърно\" на турски от търновските актьори, артмениджърът на Театър \"Весел\" Веселин Василев получи покани за турне, както и за участия в няколко международни фестивала в южната ни съседка.", "date": "2019.11.07", "title": "Пореден успех на търновски актьори в чужбина"}
{"url": "https://duma.bg/datata-n202980", "text": "1834 - РАЖДА СЕ ЛЮБЕН КАРАВЕЛОВ, ПИСАТЕЛ И РЕВОЛЮЦИОНЕР (УМИРА 1879 Г.). През октомври 1869 г. заедно с Васил Левски и други емигранти основава Българския революционен централен комитет (БРЦК) в Букурещ. Изготвя първите програмни документи на БРЦК - \"Програма на БРЦК\" (1870) и \"Български глас\" (1870). Председател на БРЦК (май 1872-1875 г.). Автор е на десетки повести и стихотворения, които му отреждат мястото на класик на българската възрожденска литература - \"Българи от старо време\", \"Хаджи Ничо\", \"Неда\", \"Маминото детенце\" и др. 1866 - ОТКРИТА Е ПЪРВАТА ЖП ЛИНИЯ В БЪЛГАРИЯ. Строителството на дългата 224 км отсечка Русе-Варна започва на 21 май 1864 г. и се извършва от английска компания начело с братя Барклей под финансовото ръководство на У. Гладстон. Английската компания получава концесия от Високата порта в Цариград за срок от 99 години. 1911 - В РУСЕ СЕ РАЖДА ЙОСИФ ЦАНКОВ, КОМПОЗИТОР И ПИАНИСТ (УМИРА 1971 Г.). Първомайстор на българската забавна песен. Композира танга, фокстроти, румби, валсове и др. Сред най-известните му песни са \"Керванът\", \"Продадена любов\", \"Облаци бездомни\", \"Спи, моя малка синьорина\", \"Събота вечер\", \"Твоята китара\" и др. 1913 - РАЖДА СЕ АЛБЕР КАМЮ, ФРЕНСКИ ПИСАТЕЛ (УМИРА 1960 Г.). Най-младият лауреат на Нобелова награда за литература (1957) след Ръдиард Киплинг, както и най-рано починалият носител на отличието (загива в автомобилна катастрофа). Бил е член на компартията, участник в Съпротивата, защитник на човешките права. До края на живота си е за отмяна на смъртното наказание. 1917 - НАЧАЛО НА ВЕЛИКАТА ОКТОМВРИЙСКА СОЦИАЛИСТИЧЕСКА РЕВОЛЮЦИЯ. Под ръководството на Владимир Илич Ленин работниците и селяните свалят от власт буржоазното управление, установено след Февруарската революция от с.г. Начало на революцията дава залп на крайцера \"Аврора\" срещу Зимния дворец. Събитието бележи прелом в световната история. В Русия е установена нова обществена система на управление, а впоследствие е създадена и първата в света социалистическа държава - СССР. 1935 - РАЖДА СЕ ДИМИТЪР БУЙНОЗОВ, АКТЬОР (УМИРА 1995 Г.). Дебютира във филма \"Тайната вечеря на Седмаците\". Пресъздава ярки образи във филмите \"Партизани\", \"А бяхме млади\", \"13 дни\", \"С пагоните на дявола\", \"Не се обръщай назад!\", \"По дирята на безследно изчезналите\", \"Мера според мера\", \"Ева на третия етаж\" и др. 1944 - УМИРА РИХАРД ЗОРГЕ, СЪВЕТСКИ ЖУРНАЛИСТ И РАЗУЗНАВАЧ (Р. 1895 Г.). Един от най-известните чужди агенти в Япония по време на Втората световна война (1939-1945). Арестуван е на 18 октомври 1941 г. от японското контраразузнаване в Токио. На 29 септември 1943 г. е осъден на смърт чрез обесване. Смъртната присъда е изпълнена в токийския затвор \"Сугамо\".", "date": "2019.11.07", "title": "Датата"}
{"url": "https://duma.bg/30-godini-prehod-30-godini-skandali-n202981", "text": "Правителството на Виденов успя да направи крачка в решаването на проблема с външния дълг. Въпреки тежкото икономическо положение, с цел повишаване на кредитния рейтинг и международния авторитет на страната, правителството на Жан Виденов започна да изплаща на части валутния дълг. Платени бяха над милиард и половина от дълга и бе подписано Стенд-бай споразумение с МВФ за постепенно уреждане на задълженията. В края на 1996 г. Виденов предложи да се въведе Валутен борд като спасителна мярка пред задаваща се финансова катастрофа, но идеята не бе приета. Правителството не успя да спази обещанието си да напише \"Бяла книга\", тъй като част от министрите го бойкотираха. Честите смени на министри, заедно с вътрешните борби определяха и нестабилното поведение на кабинета. Виденов и министрите му бяха критикувани, че са антиевропейски настроени, което не беше вярно. Точно това правителство подаде молба за членство на страната в ЕС. Основен проблем пред правителството се оказа приватизацията. Виденов не получи парламентарна подкрепа за реформите, които искаше да направи. Така намеренията за масова приватизация чрез инвестиционни бонове се провалиха. Правителството попадна и в тежка медийна изолация не толкова заради грешки, колкото заради натиск от страна на десните. Зърнената криза през 1995 г. усложни положението в България и нанесе сериозен удар върху правителството и премиера. Световната реколта бе слаба и много страни въведоха строг режим и ограничения на износа на зърно. Правителството на Виденов направи обратното - удължи срока за износ и премахна контрола чрез квотите. Внасяше се пшеница, но на много високи цени (226 долара на тон при нормални цени от 170 долара). Държавният все още \"Нефтохим\" също направи голяма сделка за 304 хиляди зърно срещу петрол, в която участва Марк Рич. Сделката не бе осчетоводена, зърното не бе фактурирано и сделката бе сключена без конкурс. Разследването на земеделския министър Васил Чичибаба и останалите длъжностни лица започна през 1997 г., съдебният процес през 2003 г. и приключи през 2010 г. с оправдателна присъда. Управлението на Виденов бе белязано и от банковата криза, предизвикана срещу него съзнателно. В средата на 1996 г. МВФ настоя да бъдат закрити частни банки, които безконтролно раздават необезпечени кредити. През есента Националната служба за сигурност представи на вътрешния министър  Николай Добрев доклад за състоянието на банковата система у нас. Според него огромна бе опасността от това с неизбежни или съзнателни фалити банките да ограбят спестяванията на българите. Както предвиждаше докладът, 16 частни банки обявиха фалит. Засегнати бяха сериозно БНБ и все още държавната ДСК, както и останалите около 40 предимно частни банки. Следваха фалити на много фирми, спряха работа заводи и фабрики, изгоряха оборотни средства на много предприятия и спестяванията на хиляди българи. Но тези фалити стопиха дълговете на много кредитни милионери... Инфлацията в страната достигна 520%, а заплатите паднаха до 10-15 долара, пенсиите до 5-6 долара. Положението стана неудържимо. На 4 ноември 1996 г. видни социалисти с открито писмо поискаха оставката на Жан Виденов като министър-председател. На 21 декември 1996 г. се проведе извънреден конгрес на БСП, на който Виденов си подаде като лидер на БСП и обяви, че си подава оставка и като премиер. На негово място в БСП бе избран Георги Първанов. На 28 декември 1996 г. на извънредно заседание парламентът прие оставката на правителството на Жан Виденов. Няколко дни след това започнаха улични акции, инициирани от синдикатите и СДС. На 3 януари 1997 г. парламентът отложи гласуването на предложената от СДС Декларация за национално спасение от националната катастрофа. На 8 януари БСП номинира за премиер Николай Добрев, а на 10 януари президентът Желев отказа да даде мандат на БСП за съставяне на ново правителство. Опозицията обяви национална политическа стачка, призова към гражданско неподчинение и организира протестно шествие срещу парламента, завършило с обкръжаване и нападение на сградата. Полицията и вътрешни войски се намесиха, имаше ранени. На 28 януари 1997 г. президентът Петър Стоянов връчи на БСП мандат за съставяне на правителство. На 4 февруари БСП върна мандата и политическите сили подписаха споразумение за провеждане на предсрочни избори през април 1997 г. В началото на 1997 г. България бе в дълбока социална, политическа, икономическа и финансова криза. В страната бушуваше хиперинфлация, цената на един щатски долар скочи от от 600 лв. на 3000 лв. Големите градове бяха обхванати от масови демонстрации и протести, блокирани бяха пътища и улици, страната бе в хаос. Конкретните задачи, поставени от президента Стоянов на служебния кабинет, оглавен от столичния кмет Стефан Софиянски, бяха да покаже измеренията на икономическата катастрофа, да е твърдо срещу разграбването на България от криминални групировки, да води борба срещу спекулата, да организира нормалното провеждане на изборите и да извърши необходимата подготовка за въвеждане на Валутен борд. Президентът настоя правителството да се отчита пред него и пред обществото всяка седмица. Президентът упълномощи служебното правителство да преговаря за въвеждането на Валутния борд и за сключване на хуманитарни заеми. При кабинета на Софиянски инфлацията изведнъж бе овладяна. От 242% през февруари 1997 г. тя падна на 1,2%. Правителството подаде молба за членство на България в НАТО. Сключено бе и споразумение с МВФ. Мисията на МВФ у нас се водеше от Ан Макгърк. Започна подготовката за въвеждане на Валутен борд. За целта бе назначен специален министър - Красимир Ангарски. Правителството успя да договори и получи кредит за 40 млн. долара за закупуване на хлебно зърно, лекарства, торове и посевен материал. Пшеницата дойде от Полша. СДС спечели парламентарните избори на 19 април 1997 г. с пълно мнозинство и избра Иван Костов за министър-председател. Той се оказа първият премиер след 1989 г., изкарал пълен мандат. На 1 юли 1997 г. влезе в сила Законът за валутния борд. Приет бе и специален закон на БНБ, с който бе определен фиксираният курс на българския лев към валутата, към която той се прикрепя. Появиха се спорове към какво да бъде \"вързан\" левът - немската марка или долара. Надделя аргументът, че след марката ще дойде еврото. Затова цената на една марка бе закована на 1000 неденоминирани лева. Появиха се и първите спорове между лидера на СДС Иван Костов и президента Петър Стоянов за действията на правителството на Софиянски. Костов блокира намерението на Софиянски да приеме методиката за изчисление на цените на газа, тъй като това са проблеми извън хоризонта на това правителство. В средата на 1999 г. бе сключено споразумение със Световната банка за масово закриване на малки училища \"поради икономическата им неефективност\".   През декември 1999 г. България получи покана да започне преговори за присъединяване към Европейския съюз, които стартираха през февруари 2000 г. По време на войната в Косово, правителството, въпреки масовото обществено недоволство, предостави въздушното пространство на България за нанасяне на удари от авиацията на НАТО върху обекти в Сърбия. Последиците от обеднения уран там и до днес са явни, макар и премълчавани от десните управляващи. Заблудена ракета, изстреляна от американски самолет, разруши къща в столичния квартал Горна баня. По чудо се размина без жертви.                ", "date": "2019.11.07", "title": "30 години преход - 30 години скандали"}
{"url": "https://duma.bg/stanislav-vladimirov-shte-bada-kmet-na-vsichki-pernichani-n202984", "text": "- Да, така е и стоя зад думите си. Показал съм характер и воля и заявявам ясно и категорично, че  няма да правя компромиси в управлението. Отново подчертавам, че аз и екипът, който ще сформирам през идните дни, ще заложим на открито, честно и прозрачно управление. Няма да деля кметствата на наши и ваши и ще бъда кмет на всички перничани. Ще бъда сред хората и ще имам постоянен контакт с всеки един жител на общината, защото поех тази отговорност в предизборните си срещи с моите съграждани. Имам волята и енергията заедно да ускорим развитието на Перник, за да го направим по-добро място за живот и работа. Хората искат промяна и Перник да се развива по-бързо. Категоричен съм, че този мандат ще се отличава с изключителна прозрачност и с постоянна връзка с жителите на община Перник. Защото да си кмет означава да не правиш никакви компромиси, които да са в ущърб на съгражданите ти. - Силата на моята кампания и на колегите ми от БСП беше позитивизмът и срещите ни с хората. Да, аз вярвах в победата си и съм безкрайно щастлив, че успях. Благодаря на моите съграждани, че ми повярваха и ме подкрепиха. Благодаря за доверието на перничани. Благодаря за това, че ни повярваха. Кампанията ни беше различна, позитивна  и усмихната без излишни ефекти, концерти и фойерверки, без компромати и негативни послания. Непринудената обстановка позволи всеки желаещ перничанин да се срещне с кандидатите на БСП и да сподели своите виждания за бъдещето на града и общината. Обграден съм от млади и амбициозни хора и показахме, че БСП е модерната партия. Научен съм да уважавам опонента си и това беше в основата на постигнатия успех. Затова и избрах за мото това послание. Хората искат промяна и Перник да се развива по-бързо. Градът ни има своя шанс за развитие, защото още от миналото този район е доказал, че има потенциал. Заложихме на искреност и откритост в срещите си с нашите съграждани и успяхме. Успяхме, защото в кампанията ни имаше много енергия. Ние показахме, че ако отправиш точните послания, можеш да получиш доверието на съгражданите си. Знам, че перничани имат огромни очаквания и ще положим всички усилия, за да оправдаем доверието им. Показахме, че въпреки огромния ресурс, който беше срещу нас, перничани можем да направим своя избор. Резултатът показа, че енергията и желанието за по-различно развитие на града я има. Знам, че за мен са гласували не само членове на БСП, но и много десни.  - На първо място, разбира се, е структурирането на експертен екип. Веднага ще поискам изготвянето на точен одит в общината, който да покаже на перничани какво е актуалното й състояние, като ще се наблегне и на подготовката за изготвянето на новия бюджет за 2020 г. Перничани искат и трябва да знаят какво се случва с всеки един лев в общинската хазна и как се разходва той. Всичко, което е започнато ще се надгражда, а няма да се руши. Ще подам ръка на новия общински съвет и ще го подкрепям в добрите му решения, за да има прозрачно и силно управление. Спешно ще се опитам да реша проблема с водоснабдяването на града, защото има опасност от въвеждането на воден режим. - Без силна икономика с висока добавена стойност няма как да има средства, за да се превърне Перник в проспериращ, развит, зелен и добър град за живеене и работа. Благодарение на развитието на местната икономика можем да решим много проблеми - екология, инфраструктура, транспорт, да развием младежките и културни дейности и спорта. Перничани искат да им се предложи път за напредък в града. Надявам се да привлека повече хора от Перник за моята кауза, за да изградим един нов и модерен град. Имам енергията и волята, която запалва младите хора, и се надявам да успея да пренеса тази сила върху всички жители и заедно да тръгнем към ускорено развитие на Перник. Ще работя за това градът да бъде дигитална община, за да се намали корупцията до минимум и да се повиши публичността и откритостта при работата на администрацията. Ще разчитам на хора с висок професионализъм и морал. - Привличане на инвеститори, гъвкава финансова политика и силна икономика са нещата, върху които трябва да легне политиката в общината. Имам различно виждане за разходването на средствата от досегашното. Само глупаците започват всичко отначало. Всичко, което е добро и е започнато, ще продължи. В общината има големи проекти, които са от 7-8 години назад, като този за транспорта и водния цикъл. Те трябва да се изпълнят възможно най-скоро. Работата на кмета е и постоянна комуникация с всички институции, затова първите ми действия ще бъдат свързани със срещи с всички тях. Казвам това като икономист, защото в основата на всичко е икономиката, приходите и правилното разпределение на средствата. Когато имаме добре работеща икономика, добре работещи фирми, тогава ще имаме повече приходи в общината и ще можем да решаваме проблемите на Перник. Заставам пред моите съграждани с конкретни ангажименти. Първият от тях е правилно изразходване на средствата. Няма населено място в общината, което да е доволно от сметоизвозването, зимното поддържане, неизмитите улици, парковете и детските площадки, които съществуват само на документи. Близо 10 млн. лева ще плащаме през такса смет следващата година. Преди десетина години цената е била 1 милион лева. Излиза, че 10 пъти сме увеличили това перо, но 10 пъти сме намалили качеството. Затова е нужен по-голям контрол от страна на общината.  - Да, разбира се. Електронна община директно в телефона и компютъра на всеки перничанин, нови зони за развитие на бизнес, контрол върху замърсителите на въздуха и водата, редовно миене на улици и тротоари, поддръжка на зелените площи, са част от ангажиментите. Ще работя за въвеждането на нов екологичен градски транспорт и бърза връзка до София и околните населени места, социална демографска политика, която означава безплатни детски ясли, подпомагане на общинските училища и детски градини за закупуване на консумативи, за да не се налага родителите да доплащат допълнително.  Ще работя за подпомагане на общинските лечебни заведения и отваряне на денонощна аптека, за надграждане и подобряване на социалните услуги в общината чрез подпомагане на млади таланти, млади работещи семейства, социален патронаж с нови услуги за нуждаещи се и възрастни хора. И още - подмяна на тротоарните настилки, пригодени за всички, обновяване на фасадите на сградите, изграждане на воден цикъл, осветление до всяка точка. Включил съм в своята програма изграждане на кръгови кръстовища, благоустрояване на гробищните паркове, нови места за отдих и разходка в кварталите \"Изток\" и \"Тева\", изграждане на велоалеи до всеки квартал. Искам районът на реката да се обособи като пространство за разходка и отдих чрез изграждане на алеи, барбекюта и заведения около нея. Ще изградим закрит плувен басейн, ледена пързалка, скейт парк, а спортуващите ще имат пълната ми подкрепа. Но какво е Перник без Международния фестивал на маскарадните игри \"Сурва\", който стана една от емблемите на града. Искам той да се  превърне в целогодишен туристически продукт и да се изгради Сурвакарско село. Имам идея да обогатя културния календар в Перник с нов музикален фестивал.", "date": "2019.11.07", "title": "Станислав Владимиров:    Ще бъда кмет на всички перничани"}
{"url": "https://duma.bg/pat-na-grabezha-n202986", "text": "Държавата ще направи пореден опит да си прибере 52 млн. лв. неустойка по договора за продажба на БМФ заради неизпълнени ангажименти от купувачите. Предишния път казусът доведе до скандал в управляващата коалиция. Тогавашният вицепремиер Валери Симеонов спря лобистки поправки в закона за приватизация, чиято цел бе тези пари да бъдат спестени на братя Домусчиеви. Сега искът ще бъде предявен от Агенция за публичните предприятия и контрол пред Арбитражния съд на БТТП. Никой не може да каже какъв ще бъде крайният резултат. Лесно е да се прогнозира обаче, че държавата скоро няма да види тези 52 млн. лв. А да само те! Решението на арбитража няма да бъде окончателно. То може да стигне и до международни съдилища. Просто така бе конструирана системата на раздържавяване - куче влачи, диря няма. Прокуратурата откри нарушения в РМД приватизацията на \"Арсенал\"- Казанлък, \"Хлебна мая\"- Русе, ОЦК - Кърджали, \"Хемус ер\"- София,  хотелите \"Санкт Петербург\" в Пловдив , но нищо не последва. През 2017 г. премиерът заговори за ревизия на приватизацията. Това обаче бе само вдигане на пушилка. А всичко може да се види в досиетата на сделките, ако не са унищожени вече, разбира се. В началото документацията се съхраняваше в отделните министерства, но след като бе създадена Агенцията за следприватизационен контрол и трябваше да отидат в нейния архив. Този процес се проточи във времето и едва ли някой е наясно дали е завършил вече. АСК бе институция без никакви правомощия. Нейната задача бе да следи как се изпълняват приватизационните договори и да събира неустойките при тяхното неизпълнение. Те се оказаха за милиони, които държавата така и не можа да си ги събере. Някогашният шеф на АПСК, сега министър на икономиката Емил Караниколов, казваше, че ако се наредят досиетата на раздържавяването, ще се получи път с дължина над 60 км. Това е своеобразен път на грабежа, в който явно вече е безсмислено да се задълбава. ", "date": "2019.11.07", "title": " Път на грабежа "}
{"url": "https://duma.bg/zatyagat-registratsiyata-po-dds-n202998", "text": "Затягане на режима за регистрация по ДДС с цел да се предотвратят опитите за избягване на облагане. Това предвижда една от промените в данъчните закони, съпровождащи бюджет 2020, които бяха приети от парламента на първо четене. В последните години данъчните са засекли стотици случаи на търговски обекти, особено по Черноморието, за които се регистрира нова фирма в момента, в който оборотът доближи прага от 50 000 лв., като целта е да не се плаща ДДС. Според промените, когато в един търговски обект еднородна дейност извършват една след друга свързани фирми или привидно различни, в облагаемия им оборот ще се включват и приходите на предишните работили там фирми за максимум 12 месеца. Между първо и второ четене ГЕРБ най-вероятно няма да подкрепи предложението на финансовото министерство прехвърлянето на акции на фирми при имотни сделки да се облага с ДДС. НАП е засякла редица опити да се продават имоти чрез апортирането им в специално създадени за целта търговски дружества, като сделката се оформя като покупко-продажба на акции, която е необлагаема, вместо като покупко-продажба на самия имот. Най-вероятно няма да бъде прието и въвеждането на видеонаблюдение в складовете за производство и съхранение на алкохол, а само на тези в сектор \"Горива\". Според друга промяна в данъчните закони куриерските фирми ще са длъжни да упражняват по-сериозен контрол върху акцизните стоки, главно заради много случаи на продажба на цигари и тютюн без платен акциз през куриери. При пренос на пратка с акцизни стоки куриерите ще изискват документ за самоличност и от подателя, и от получателя на пратката. Ако се появят съмнения за нарушение или при поискване от митниците куриерите и пощите ще трябва да отварят пратката за проверка (в стая с видеонаблюдение и свидетели), дори без съгласието на подателя. Ако в пратката има рискови стоки – цигари или тютюн без платен акциз, тя ще се задържа за проверка от контролните органи. Намалява се административната тежест при ползване на данъчни облекчения за лица с намалена работоспособност, за деца с увреждания и за лични вноски за осигурителен стаж при пенсиониране, като отпада задължението към годишната данъчна декларация да се прилага копие на валидно решение на ТЕЛК/НЕЛК и копия от документите, удостоверяващи направените вноски по реда на Кодекса за социално осигуряване.", "date": "2019.11.07", "title": "Затягат регистрацията по ДДС"}
{"url": "https://duma.bg/stalin-spasyava-angliya-i-sasht-ot-razgrom-v-ardenite-n202983", "text": "Американците и англичаните са били решени да воюват с нацистка Германия до последния съветски войник. Това цинично остроумие не предизвиква смях, а недоумение, примесено с отвращение. Поне у мен. Но ако прочетете текстовете, които ви предлагаме днес, ще се убедите сами, че то май си е самата истина. Хайде да изречем забранената в историята думичка \"ако\". Ако Червената армия, след като прогони германците от цялата си територия, се беше окопала на границата си с Полша и не беше продължила своя победен ход към Берлин, за да \"пороби\" пътьом източноевропейските страни, колко милиона още английски, американски и европейски момчета и момичета с униформа щяха да загинат, при това без каквато и да е гаранция за победа над германския фашизъм? Англо-американските войски така я закършват при немската контраатака на Ардените след десанта в Нормандия (на който сега внушават под път и над път, че се дължала победата във Втората световна война), че ако маршал Сталин не откликва на горещата молба на Чърчил през януари 1945 г. да започне незабавно настъпление на Запад при изключително лошо и неподходящо време, е било възможно германците да предизвикат обрат във войната с непредвидими последици. И още - вижда се колко несправедливи са обвиненията, че маршал Рокосовски не се бил притекъл на помощ на въстаниците от Варшавското въстание през август-септември 1944 г., след като четири месеца по-късно неговите обезкръвени армии все още не са напълно готови за ново настъпление. Но те тръгват, за да помогнат на англо-американците! Как се \"забравят\" такива простички факти, описани подробно и в мемоарите на Чърчил, та се стига да печалната резолюция \"За значението на европейската памет за бъдещето на Европа\", която бе приета на 19 септември т.г. от Европейския парламент с внушително, че чак позорно мнозинство? В нея е записано: \"...2. изтъква, че Втората световна война, най-разрушителната война в историята на Европа, започна като непосредствен резултат от придобилия печална слава договор за ненападение между нацисткия режим и Съветския съюз от 23 август 1939 г., също така известен като пакт \"Молотов-Рибентроп\" 5. призовава държавите членки към ясна и основана на принципи оценка на престъпленията и актовете на агресия, извършени от тоталитарните комунистически режими и нацисткия режим... И като се развихриха политици, експерти, политолози, журналисти... Абе, драги госпожички и господинчовци, освен инструкцията, която ви се спуска от новите \"владетели на света\", вие нищо друго ли не четете? Вижте се какви сте ги сътворили: Washington Examiner: Русия пренаписва историята на Втората световна война Кариса Нитше, Център за нова американска сигурност: \"Опитът на Русия да пренапише историята на ВСВ се вписва прекрасно в прокарването на теорията на Русия, че Западът я е обкръжил от всички страни\"... Джеймс Карафано, Фонд Heritage: \"Те (руснаците - б.а.) действат отвсякъде. Те в буквален смисъл спонсорират фашистки групи и едновременно с това отправят остри публични критики към европейците и всички останали за търпимото отношение към фашистите, за насърчаването на фашизма, за да изглежда, че само руснаците се борят с фашизма\". Явно пълна склероза ги е хванала, щом са забравили оценките в личното послание на Чърчил до маршал Сталин от 23 февруари 1945 г., когато Червената армия празнува двадесет и седмата си годишнина: \"Бъдещите поколения ще признаят своя дълг към Червената армия така безспорно, както правим ние, които доживяхме да бъдем свидетели на тези великолепни победи. Моля Вас (Сталин - б.а.), великия ръководител на великата армия, да я приветствате от мое име\" И думи на Рузвелт цитираме за \"поробването\" на Балканите от Червената армия. И написаното от маршал Рокосовски как и при какви крайни условия Червената армия е тръгнала напред, за да помогне на закъсалите съюзници при Ардените. Милиони американци и англичани са спасени от гибел, но загиват милиони руснаци. Нека напомним това на днешния ден, който през 1917 г. промени историята на света, но сега е забравен от нас, че и от руснаците.   6 декември 1944 г. 6. Добре че в момента руснаците са на наша страна. Трябва да видим какво ще свършат те. Разполагаме с обещанието на Сталин за зимна кампания, която според мен трябва да започне през януари. По протежение на целия си огромен фронт той засега като че ли събира сили и се подготвя, въпреки че само три-четири германски дивизии бяха изпратени да пресрещнат Айзенхауер. Не съм в състояние да преценя последните му атаки на югозапад от Будапеща. Но, можем, поне така си мисля, да очакваме повече помощ от това и от други руски действия, отколкото доскоро. 10 декември 1944 г. ...Никога не съм вярвал, че без руска помощ ще успеем да пленим голяма част от германските войски на Балканите.  На руския фронт също трябва да вземем предвид лошото време. Засега руснаците дават своя принос. Това, разбира се, вие знаете по-добре от мен. [Чърчил]: Очакваше ни тежък удар. След 6 дни започна кризата. Съюзническото решение да се удари Аахен на север, както и през Елзас на юг, значително отслаби нашия център. В арденския сектор остана един-единствен корпус - Осми американски, състоящ се от четири дивизии, който трябваше да брани фронт с дължина седемдесет километра. Рискът беше предвиден и съзнателно предприет, но последствията се оказаха тежки, въпреки че можеха да бъдат и още по-тежки... Германците имаха желание да осъществят един наистина голям план... Въпреки че времето и силата на атаката изненадаха съюзническото главно командване, нейното значение и цел не бяха нито за миг омаловажени... През това време Айзенхауер и неговият персонал очакваха с нетърпение да научат дали руснаците ще могат да направят нещо, с което да облекчат натиска срещу нас на Западния фронт... За да можем да поставим въпроса пред съветските началник-щабове по възможно най-ефикасния начин, Айзенхауер беше изпратил своя заместник, маршала от авиацията Тедър, със специална мисия. Лошото време обаче го забави значително. Щом чух за това, веднага казах на Айзенхауер: \"Ако възникнат някакви пречки от страна на персонала, мисля, че бих могъл да се обадя директно на Сталин. Да опитам ли?\" Той кимна утвърдително и аз изпратих следната телеграма: 6 януари 1945 г. Битката на Западния фронт е много тежка и всеки миг се очакват важни решения от страна на съюзническото главно командване... Ще ви бъда много благодарен, ако ме осведомите дали ще можем да разчитаме на голяма руска офанзива на фронта по р[ека] Висла или където и да било другаде през януари. Няма да предам тази свръхсекретна информация на друг, освен фелдмаршал Брук и генерал Айзенхауер, и то под пълна тайна. Смятам, че въпросът е спешен. Уинстън Чърчил, Мемоари, том 6, Книгоиздателска къща \"Труд\", 1995 г. Посланието Ви от 6 януари 1945 г. получих на 7 януари вечерта. За съжаление главният маршал на авиацията г. Тедър още не е пристигнал в Москва. Много важно е да използваме нашето превъзходство в артилерията и авиацията против германците. При тях се изисква ясно време за авиацията и да няма ниски мъгли, които пречат на артилерията да водят нацелен огън. Ние се готвим за настъпление, обаче сега времето не е благоприятно за нашето настъпление. Но като имаме предвид положението на нашите съюзници на Западния фронт, щабът на Върховното главно командване реши да завърши с усилени темпове подготовката и, без да се съобразява с времето, да открие широки настъпателни  действия против германците по целия централен фронт не по-късно от втората половина на януари. Можете да не се съмнявате, че ще направим всичко, което може да се направи, за да окажем съдействие на нашите славни съюзнически войски. 7 януари 1945 г. Преписка на председателя на министерския съвет на СССР  с президентите  на САЩ и министър-председателите на Великобритания по време  на Великата отечествена война 1941-1945, Партиздат, 1983 г. 9 януари 1945 г. 1. Много съм ви благодарен за добрата вест. Вече я препратих на генерал Айзенхауер - само и единствено на него. Дано Бог помогне на благородното Ви дело. 2. Войната на Западния фронт не върви много зле. По всяка вероятност германският клин ще бъде унищожен, но с цената на много тежки загуби. Това е битка предимно на американците. Техните войници са наистина чудесни, сражават се мъжки, макар и с цената на много жертви. Хвърляме в боя каквото можем. Новината, която ни изпращате, ще окуражи много генерал Айзенхауер, защото ще се успокои, че германските подкрепления  ще бъдат разделени на две - между нашите два пламтящи фронта. Битката на Запад ще бъде продължителна според мнението на генералите, които отговарят за нея. [Чърчил]: Цитирам тази размяна на телеграми като пример за скоростта, с която можеше да се върши работа по върховете на съюзническото командване, а също така и защото решението на руснаците да ускорят огромната си офанзива бе добро дело, което без съмнение изискваше големи човешки жертви. Айзенхауер наистина остана много доволен от вестта, която му изпратих... Това бе последната офанзива на противника по време на войната. Навремето тя ни причини доста голямо безпокойство. Настъплението ни бе забавено, но в крайна сметка това забавяне се оказа в наша полза... В момента на изненадата Айзенхауер и неговите командири реагираха светкавично, но те ще се съгласят, че голямата заслуга е другаде. Думите на Монтгомъри я разкриват: \"Битката за Ардените беше спечелена преди всичко от непоколебимия боен дух на американския войник.\" Уинстън Чърчил, Мемоари, том 6, КК \"Труд\", 1995 г. Днес имах разговор с маршал Тедър и придружаващите го генерали. Струва ми се, че се получи доста пълна информация, за което маршал Тедър сигурно ще ви доложи... Трябва да кажа, че маршал Тедър ми направи много добро впечатление. Въпреки неблагоприятното време, настъплението на съветските войски се развива по начертания план. Приведени са в движение войските на целия централен фронт - от Карпатите до Балтийско море. Германците се съпротивяват бясно, но са принудени да отстъпват. Надявам се, че това обстоятелство ще улесни и ускори набелязаното от генерал Айзенхауер настъпление на западния фронт. 15 януари 1945 г. Много ви благодаря за посланието и много се радвам, че маршалът от авиацията Тедър ви е направил толкова благоприятно впечатление. От името на правителството на Негово величество и от все сърце искам да Ви изкажа нашата благодарност и да ви поздравя по случай гигантското настъпление, което сте започнали на Източния фронт... ...Възхитени сме от вашите славни победи над общия враг и от мощните сили, които сте му противопоставили. Приемете нашата гореща благодарност и поздравления по случай историческите подвизи. 27 януари 1945 г. Получено на 23 февруари 1945 г. Червената армия празнува двадесет и седмата си годишнина с триумф, който предизвика безграничното възхищение на нейните съюзници и който реши участта на германския милитаризъм. Бъдещите поколения ще признаят своя дълг към Червената армия така безспорно, както правим ние, които доживяхме да бъдем свидетели на тези великолепни победи. Моля Вас, великия ръководител на великата армия, да я приветствате от мое име днес, пред прага на окончателната победа. Преписка на председателя на министерския съвет на СССР с президентите на САЩ и министър-председателите на Великобритания по време на Великата отечествена война 1941-1945, Партиздат, 1983 г. Срокът за началото на операцията наближаваше, а оставаше още много работа. Трябваше да дойде попълнение. То се бавеше някъде по пътя поради претоварване на железопътния транспорт. И точно тогава неочаквано се получи разпореждане на Върховното главно командване, с което началото на настъплението се определяше с шест дни по-рано. Това се правеше по молба на съюзниците, които изпаднали в Ардените в тежко положение. В изпълнение на съюзническия си дълг съветското правителство заповяда на армията си да премине в настъпление, за да отърве от беда американските и английските войски. А колко ни бяха нужни тези 6 дни за завършване на подготовката! Но нямаше какво да се прави. Трябваше да настъпваме. Не стигаше това, но времето ни създаваше допълнителни трудности. Гъста мъгла застла околността и ние се лишихме от поддръжката на авиацията, която с мощните си удари би ни помогнала толкова за подавяне съпротивата на врага. Наложи се бързо да се направят основни поправки в плана за настъплението. Сега цялата надежда възложихме на артилерията. Свикнали бяхме вече артилеристите да ни измъкват в трудни моменти. Времето за началото на настъплението бе определено твърдо от Върховното главно командване: за 2-ри и 1-ви Белоруски фронт - сутринта на 14 януари, за 1-ви Украински - два дни по-рано, на 12 януари... На 14 януари, няколко часа преди началото на артилерийската подготовка, аз, членовете на военния съвет, командващите артилерията, бронетанковите войски, въздушната армия, началникът на инженерните войски на фронта пристигнахме на наблюдателния пункт. Вече се бе разсъмнало, но не се виждаше нищо: всичко бе скрито зад завесата от мъгла и мокър сняг. Времето бе отвратително, а синоптиците не обещаваха никакво подобрение... Добре, че не разчитахме много на авиацията, макар че до последния час хранехме надежда да използваме и нея... В определеното време заповядах да се даде сигнал. Няколко хиляди оръдия и минохвъргачки, стотици реактивни установки откриха огън... За три дни напрегнати боеве войските на 2-ри Белоруски фронт пробиха отбраната на противника по цялото протежение... Събитията се развиваха в съответствие с директивата на Върховното главно командване. Маршал Константин Рокосовски, \"Войнишки дълг\", Държавно военно издателство, 1970 г.  ", "date": "2019.11.07", "title": "Сталин спасява Англия и САЩ от разгром в Ардените"}
{"url": "https://duma.bg/levski-razbi-etar-s-30-n202955", "text": "Играчите в синьо надиграха тотално \"виолетовите\", които на \"Георги Аспарухов\" бяха в бели екипи. Етърци удържаха 0:0 с Левски на стадион \"Ивайло\" през юли във II кръг, водени от Красимир Балъков. Този път левскарите тотално ги надиграха и постигнаха 11-а победа през сезона. \"Болярите\" пък записаха трета тежка загуба в последните си 4 мача - 0:5 от Локо в Пловдив, 0:4 от ЦСКА-Сф като домакини и 0:3 от Левски. Седмото поражение остави Етър на 9-о място с 14 т. Младокът Здравко Димитров (7), започнал мача вместо контузения аржентинец Франко Мазурек разтресе десния стълб на Христо Иванов. Две възможности пропусна и Мартин Райнов, преди исландецът Ейолфсон да открие с глава след центриране от фаул на Алар. Той записа третия си гол в изиграните след дълго отсъствие 10 мача и вече има 6 попадения в 45 мача за Левски. При ответната атака пък Иван Стоянов пропусна да изравни, като прати топката покрай левия стълб на Миятович. Капитанът на гостите се контузи преди почивката и бе заменен от Светослав Ковачев. При центриране от корнер \"сините\" имаха претенции за дузпа срещу Станислав Иванов от Даниел Младенов. След почивката Алар изведе Паулиньо и той напредна през центъра и прокара топката между краката на Артюнин, след което излезе сам срещу вратаря и не му прости. Алар пропусна с глава, а после и от фаул, но след пас на Паулиньо простреля Христо Иванов и оформи класическия успех, като отбеляза първия си гол в официален мач за \"сините\".", "date": "2019.11.07", "title": "Левски разби Етър с 3:0"}
{"url": "https://duma.bg/vnoskata-na-balgariya-v-byudzheta-na-es-skacha-s-50-n202997", "text": "Вноската на България в бюджета на ЕС може да скочи средно с около 50% в следващия 7-годишен бюджетен период (2021 - 2027 г.) в сравнение с предходния (2014 - 2020 г.). Това става ясно от нови технически изчисления по бъдещата финансова рамка на съюза, представени в Брюксел. Справката на ЕК показва, че в периода от 2014 г. до 2020 г. България плаща средно по 460 млн. евро вноска в европейския бюджет, докато през следващия седемгодишен период сумата ще нарасне до 680 млн. евро средногодишно, което е увеличение с около 50%. Разпределена по години, сумата ще нараства плавно. През 2020 г. например е планирано България да внесе около 520 млн. евро, докато през 2027 г. сумата трябва да достигне 710 млн. евро. В официалния проектобюджет на Министерството на финансите за догодина е заложена вноска за евробюджета, която е доста по-висока от планираната от Еврокомисията - 1.4 млрд. лв., което е около 710 млн. евро. За сравнение, в Бюджет 2019 е записана сумата от 1.28 млрд. лв. МФ се презастрахова и за следващите бюджети, като за 2021 г. е заложило вноска от 1.54 млрд. лв., а за 2022 г. - 1.67 млрд. лв.  Намаляване на средствата по кохезионната и общата селскостопанска политика и увеличаване на парите за климата и програмите за изследвания, иновации и образование - така накратко изглежда предложения от Европейската комисия бюджет за следващия 7-годишен период. Заради Брекзит, с който се губи значителна част от средствата в европейския бюджет и обявените нови приоритети на следващата Европейска комисия, се налага преоценка на кохезионната и селскостопанската политика, които според Комисията трябва да бъдат модернизирани. На практика това означава, че за кохезия ще бъдат заделени малко над 0.3 на сто от брутния национален доход на 27-те страни-членки, като за миналия седемгодишен период процентът е бил почти 0.4 на сто, предава БНР. Още по-голямо свиване има при селскостопанската политика, за която са предвидени почти толкова при над 0.4 на сто за периода 2014-2020 г. За сметка на това комисията предлага да се увеличат разходите по програми за изследвания и иновации и образование като \"Хоризонт 2020\", \"Еразъм+\", за управлението на границите, фонда за сигурността и създаването на нови програми като \"Цифрова Европа\" и фонда за отбрана.", "date": "2019.11.07", "title": "Вноската на България в бюджета на ЕС скача с 50% "}
{"url": "https://duma.bg/neotkritata-vaksina-n202985", "text": "Ваксина срещу невежеството и безотговорността все още не е открита.  За сетен път се убедихме в това преди няколко дни, когато административният съд в Сливен, вместо компетентните медицински власти, реши, че неваксинирани срещу заразни болести деца могат да посещават детски и учебни заведения! И с това, разбира се, застраши здравето не само на децата!  Трудно е да се каже дали става въпрос за невежество или просто за непознаване на реалността. Парадоксално е, че над повече от половин век България е една от малкото европейски държави, която има адекватен имунизационен календар. И години наред е служила за пример на много страни. Не може също да се отрече, че световният прогрес по отношение на ваксините е на около 200 години. И ако след толкова време някому се привиждат вампири, караконджули и зли духове зад ваксините, е най-малкото нелепо. Да, в наши дни, когато никой не е нечий роб, всеки човек в цивилизована държава знае и трябва да умее да се възползва от правата си. И най-вече от правото си на избор. Само че правото на избор на някои неща рефлектира не само върху избиращия, но и върху 5-10-15 или 100-200 души, с които се среща и разминава. Такива са заразните болести. Така че успоредно с правото на избор човек, който живее в обществото, разумно е и да носи отговорност за това общество. Не е дискриминация недопускането на неваксинирано дете в детско заведение, ако то би било заплаха за здравето на останалите питомци. Безспорно мнозина ще се израдват на това съдебно решение. И дано радостта им трае по-дълго от следващата епидемия от морбили, например. И тогава няма да имаме правото да казваме, че държавата не си е свършила работата, защото този път съдът отсъди напълно погрешно. Този път не става въпрос нито за престъпление в прекия смисъл на думата, нито за наказание по традиционните правила на Темида. Този път става въпрос за морал и отговорност за здравето на собствените ни и на останалите деца.   ", "date": "2019.11.07", "title": "Неоткритата ваксина"}
{"url": "https://duma.bg/dunav-chaka-nov-mesiya-n202960", "text": " \"Драконите\" паднаха от гостуващия Ботев Пд с 1:2 в мач от XV кръг. Така \"канарите\" записаха първи успех при новия треньор Ферарио Спасов и първи като гости от 375 дни.  \"XXI век е, отборът е в Първа лига, не може така. Никой не се интересува от Дунав, явно вървим към разпадане. Не мога да лъжа повече футболистите си и да ги карам да играят, досега го правеха заради мен, заради името на клуба, но вече не се трае\", сподели Киров. Така русенци тръгват по пътя на Верея, който преди няколко месеца изчезна от картата на българския футбол направо от елита.", "date": "2019.11.07", "title": "Дунав чака нов месия"}
{"url": "https://duma.bg/tsska-sf-pretsapa-cherno-more-s-20-v-kraya-n202965", "text": "ЦСКА-Сф победи Черно море с 2:0 в двубой от XV кръг на efbet Лига с голове на Кристиян Малинов (88) и Али Соу (90+2). Така столичани се утвърдиха на 4-ото място с 28 т., а варненци са 6-и с 21. На ст. \"Тича\" домакините през целия мач се бранеха и търсеха точката, но не издържаха в края. Тогава Малинов откри след перфектна комбинация в наказателното поле. Исмаил Иса пропусна златна възможност да изравни, като вратарят Густаво Бусато отрази удара му почти от упор. Буквално преди последния сигнал на Николай Йорданов Соу финализира усилията на съотборниците си също след красива атака. В края на първата част Рубен Пинто с топовен шут разтресе страничния стълб. ", "date": "2019.11.07", "title": " ЦСКА-Сф прецапа Черно море с 2:0 в края"}
{"url": "https://duma.bg/ludogorets-ne-iska-sini-futbolisti-n202957", "text": " \"Според мен поуки може да сме си взели много, но основната е, че играем с отбор, който е спечелил квота за евротурнирите в едно от най-добрите първенства в света. Имаше нагласа, че едва ли не Лудогорец задължително трябва да бие Еспаньол, едва ли не с разлика, което е доста заблуждаващо, защото знаем какво име е Еспаньол, какъв отбор. Трябва да сме наясно, че отиваме да се изправим срещу един изключително добър отбор, който играе в такова първенство\", коментира Петричев.  \"Свикнали сме към Лудогорец да има  високи очаквания, тъй като през годините се надигравахме като равен с равен с много сериозни отбори. Имаме амбиции, не е имало някакво негативно влияние върху нас, можем да постигнем добър резултат, все пак има още 3 мача. В предстоящия кръг ще станат ясни доста неща, имаме сили да продължим напред с оглед показаните игри до момента. Евромачовете не могат да ни разсеят от основната цел - деветата поредна титла\", допълни той. След създаването на \"проекта Лудогорец\" разградчани взеха бившия страж на Левски Пламен Илиев след края на престоя му в Румъния, като надцакаха \"сините\" и за трансферните им цели Георги Терзиев, Станислав Манолев и израелския национал Талеб Тауата. През \"Герена\" са минали и сегашният старши треньор Станислав Генчев, и помощникът му Здравко Здравков - Фози.", "date": "2019.11.07", "title": "Лудогорец не иска \"сини\" футболисти"}
{"url": "https://duma.bg/rodna-grupa-sviri-v-london-n202969", "text": "След като покориха публиката в Мюнхен и Хайделберг, музикантите от Deep Zone Project ще изнесат концерт на 8 ноември в Лондон. Групата официално представя най-новото си парче \"Ти къде си\". Песента продължава мелодичния денс стил и емблематично звучене, с които формацията е популярна и разпознаваема. Дидо, Дани и Ева-Мария работят и по английска версия на песента (Diving), предназначена за разпространение в чужбина. Интересна случка се разиграва по време на реализацията на клипа. По идея на режисьора на видеото Bashmotion на снимачната площадка се внася змия. Нестандартният участник би трябвало да се появи контролирано върху диджейския пулт на Dian Solo и китарата на Danny Dimitroff. Олицетворението на греха обаче решава да изпълзи много по-рано и ненадейно, но достойно излиза от чантата за пренасяне, заемайки място на таблото на автомобила по време на движение. Случката почти докарва до припадък Ева-Мария, която - иначе смело момиче - споделя кратко и ясно за инцидента: \"Змията не е сред най-любимите ми животни.\" Повече интересни кадри от заснемането и мейкинга на песента и каква е ролята на екзотичната виетнамка Thuan Do има в YouTube канала на групата. Много скоро почитателите на Deep Zone Project може да очакват и излизане на нов албум, в който ще присъства предимно най-актуалната продукция на групата.", "date": "2019.11.07", "title": "Родна група свири в Лондон"}
{"url": "https://duma.bg/900-butilki-100-godishen-konyak-byaha-izvadeni-ot-baltiysko-more-n202971", "text": "Шведски и исландски водолази от екипите на Ocean X и iXplorer извадиха 900 бутилки рядък френски коняк и ликьор от дъното на Балтийско море. Там те са лежали повече от 100 години, пише The Local. През 1917 г. немска подводница задържа шведския кораб S/S Kyros с 65 каси алкохол на път за Петроград (сега Санкт Петербург). Капитанът решил да потопи плавателния съд, тъй като конякът се смятал за контрабанда. Екипажът благополучно се върнал в Швеция. Останките на кораба били открити през 1999 г., но гмуркането се смятало за опасно дори за професионални водолази. Едва с помощта на Ocean X и iXplorer станало възможно изваждането на находките.", "date": "2019.11.07", "title": "900 бутилки 100-годишен коняк бяха извадени от Балтийско море"}
{"url": "https://duma.bg/balgarski-hip-hop-zvuchi-v-terminal-1-n202972", "text": "Български хип-хоп ще звучи в известния столичен клуб \"Терминал 1\" на 13 ноември. Българските изпълнители от Bobo & The Gang ще представят чисто нов сингъл, който все още очаква своето заглавие. Бандата ще изпълни за първи път на живо и още три съвсем пресни парчета. Те ще са част от предстоящия албум на групата, записите на който текат в момента. Bobo & The Gang е банда с уникален стил и представя издържан авторски хип-хоп с текстове изцяло на български език. Групата е с неповторимо собствено звучене и смесва успешно фънк, соул, джаз и рок. Членове на бандата са едни от най-изявените и признати музиканти у нас - Борислав \"Bobo\" Димитров - вокал, Росен Ватев - ударни, Ангел Дюлгеров - китара, Ивайло \"Топсън\" Стайков - клавир, Стойко Милев - бас, Борис \"Jaka\" Спасов - програминг, Владислав Мичев - тромбон, Волен Милчев - бек вокал. Специален гост на събитието на 13 ноември ще бъде саксофонистът Димитър Льолев, който участва в записите на новия сингъл. В \"Терминал 1\" ще има и специално програмирано осветление, за да бъде удоволствието от вечерта пълно. За ценителите на смислената и добре звучаща качествена българска музика следващата сряда се очертава да е истински празник, а билетите за него вече се продават в системата на eventim.bg, на касите на НДК, в \"Арена Армеец\" и др. Цената им е 12 лв. предварително и 15 лв. в деня на събитието и на място. За първи път музикантите от Bobo & The Gang свирят заедно през 2010 г. и за кратко успяват да се утвърдят като една от най-забележителните групи на българската сцена. През 2012 г. участват във фестивала Spirit of Burgas, където излизат на една сцена с Ms. Dinamyte, Tinie Tempah и Busta Rhymes. Бандата е в ролята на подгряваща в концерта на Jessie J в зала \"Арена Армеец\" в София. Подгряват също хип-хоп звездата KRS One, а през 2014-а се качват на една сцена и със Stereo MC`s. Първият самостоятелен албум на Bobo & The Gang - \"Говори\", излиза през 2017 г. Tавата съдържа 10 авторски произведения, аранжирани и поднесени с прецизност и професионализъм, присъщи на звезди от световна величина. Парчетата се приемат изключително позитивно от феновете на групата и не случайно те вече са нетърпеливи да чуят и албум номер 2.", "date": "2019.11.07", "title": "Български хип-хоп звучи в \"Терминал 1\""}
{"url": "https://duma.bg/dnk-s-proekt-za-privlichane-na-mladezhite-kam-teatara-n202973", "text": "Срещи, ателиета, уъркшопи и спектакли, предвижда проектът на ДНК-пространство за съвременен танц и пърформанс \"Извинени присъствия\". Инициативата е насочена към ученици на възраст между 15 и 18 години и цели да развие и насочи младите публики към съвременни изпълнителски изкуства. Участниците от 6 софийски училища ще имат възможност да се срещнат с професионалисти от различни области - режисьори, актьори, хореографи, танцьори, художници, музиканти, композитори, критици, драматурзи и арт мениджъри. Учениците ще посетят спектакли от програмата на ДНК, последвани от срещи-разговори с екипа на представленията, които ще бъдат модерирани от артистичния директор на ДНК Мира Тодорова.  ", "date": "2019.11.07", "title": "ДНК с проект за привличане на младежите към театъра"}
{"url": "https://duma.bg/frantsuzin-izmesti-bil-geyts-po-bogatstvo-n202967", "text": "Бил Гейтс загуби второто място в класацията на най-богатите хора в света от френски бизнесмен, пише \"Форбс\". Основателят на Microsoft е изместен от президента на групата на Louis Vuitton Moet Hennessy - Бернар Арно. Богатството му вече се оценява на 107 милиарда долара. Гейтс го следва със сумата от 106,8 милиарда. Основателят на Amazon Джеф Безос все още оглавява списъка с общо 112,4 милиарда долара. През юни състоянието на Арно надхвърли 100 милиарда долара за първи път и той влезе в челната тройка в класацията, присъединявайки се към Гейтс и Безос. Месец по-късно, според Bloomberg Billionaires Index, французинът временно изпревари интернет магната, който за първи път в 7-годишната история на индекса на милиардерите падна на трето място.", "date": "2019.11.07", "title": " Французин измести Бил Гейтс по богатство"}
{"url": "https://duma.bg/yadene-na-yaytsa-zaradi-bas-priklyuchi-tragichno-n202968", "text": "Индиецът Субхаш Ядав почина, опитвайки се да изяде 50 яйца, за да спечели спор, съобщи \"Дейли мейл\". 42-годишният мъж е колабирал на 42-рото яйце на пазара в Бибигандж, Утар Прадеш. До надяждането се стигнало, след като се скарал с приятел. Наградата за победителя била 2000 рупии (21 британски лири). Лакомията обаче доведе до видимо прилошаване на човека. Възможно най-бързо го откарали в болница, но Ядав починал няколко часа по-късно. Лекарите са категорични, че причината за смъртта са усложнения от преяждане с яйца.", "date": "2019.11.07", "title": " Ядене на яйца заради бас приключи трагично"}
