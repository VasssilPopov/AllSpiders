{"url": "http://www.duma.bg/node/164075", "text": "Популярният български певец Миро за първи път седна на режисьорския стол за снимките на видеото към \"Лошо скроен (Rebel Without a Cause)\". Артистът също така е във функцията на изпълнителен продуцент и автор на текста на парчето. Дебютът на музиканта като режисьор получи адмирациите на зрителите още в първите минути след публикуването на клипа в социалните мрежи. Решението на Миро е участието в продукцията на 30 танцьори под хореографията на Маргарита Будинова с асистент-хореограф Росица Терзийска. \nОригиналната визия е дело на Стоян Апостолов, Миро и с любезното съдействие на Мартен Роберто. Грим - Милослава Найденова, Веселина Смочевска, Дани Петрова. Зад камерата е опитното око на Георги Маринов-Гопа. Постпродукция - Бохос Топакбашян, сценография - Даниела Гандова и Грета Великова. Цветови корекции и ефекти - Борислав Константинов. Автор на музиката е Крум Георгиев, аранжимент - Искрен Тончев-Искрата. Организатор продукция - Станислав Милтенов.   \n", "date": "2018.04.03", "title": "Миро дебютира като режисьор"}
{"url": "http://www.duma.bg/node/164077", "text": "Михаела Филева представи своята нова песен и видеоклип - \"Без етикети\". Сингълът се появи като музикален предвестник за слънчевите дни и прекараните мигове на открито. За кратко парчето влезе в Trending класацията на YouTube за България. \nВъв видеото, режисирано от Людмил Иларионов-Люси, Михаела Филева избира истинската форма на комуникация заедно с артистичния фотограф и кинематограф Юлиян Василев в главната мъжка роля. Двамата споделят вълнуващи моменти, водени от желанието да обичаш \"Без етикети\". \nВ новия си музикален проект Михаела Филева работи заедно с колегите си от \"Монте мюзик\" - музикалния продуцент Веселин Ценов-Algoriddim и Искрен Тончев-Искрата, който участва в изготвянето на аранжимента. За него се включва и Боян Христов, на когото певицата се довери с предишния си сингъл \"Последни думи\". \n\"Без етикети\" е още една песен с вдъхновяващ текст и ценни послания, които Михаела написва заедно с рапъра Николай Николов - \"X\". Песента ще бъде част от дългоочаквания втори студиен албум на певицата, който ще излезе през май. Освен новата продукция рилийзът ще включва и специална акустична част с най-популярните парчета на Михаела Филева.     \n", "date": "2018.04.03", "title": "Михаела Филева обича \"Без етикети\""}
{"url": "http://www.duma.bg/node/164073", "text": "За втора поредна година шведската хореографка и режисьорка Саша Жан-Баптист ще изготви сценичната концепция на българското участие в \"Евровизия\". Експертката отново се присъединява към нашия екип след успешната й работа с Кристиан Костов миналата година. Впечатлени от визията при изпълнението на \"Beautiful Mess\", журналистите, които отразяват песенния конкурс, отсъдиха именно България да получи наградите за най-добро сценично представяне и специални ефекти през 2017 г. \nСаша Жан-Баптист на 9 април пристига в София за първи репетиции с петимата изпълнители от група \"Equinox\", които ще представят България на тазгодишния конкурс с песента \"Bones\". След премиерата на парчето в Лондон на 5 април музикантите ще заминат за Амстердам. На 14 април те ще се присъединят към най-голямото промоционално събитие, посветено на песенния конкурс - \"Eurovision in Concert\". Тази година то ще отбележи своето 10-о издание в холандската столица, а досега участие в проявата са потвърдили изпълнители от 30 държави.   \n", "date": "2018.04.03", "title": "Отново шведка ще ни подготвя за \"Евровизия\""}
{"url": "http://www.duma.bg/node/164074", "text": "Според проучване на Американското дружество за дерматологична хирургия 7 от 10 жени обмислят естетична процедура, като процентът се е увеличил двойно от 2013 г. Основните причини, посочени от дамите, са желанието да станат по-уверени, последвано от мечтата да изглеждат толкова млади, колкото се чувстват, или дори по-добре за възрастта им, и да са по-привлекателни. Най-голям е интересът на жените относно контуриране на тялото - 58%, следван от желанието за изглаждане на бръчки или стягане на кожата - 57 на сто. Благодарение на иновативните технологии в естетиката тези резултати може да бъдат постигнати без инвазивна намеса.   \n", "date": "2018.04.03", "title": "7 от 10 жени обмислят естетична процедура"}
{"url": "http://www.duma.bg/node/164076", "text": "Музей за историята на Джакомо Казанова, който отвори врати във Венеция - родния град на италианския авантюрист, представя прочутия прелъстител и в друга светлина. Подбраната експозиция обаче не крие похотливата страна на Казанова. Дори сред шестте помещения в сградата има спалня, в която инсталация със сенки създава илюзията, че той съблазнява жена пред очите на посетителите. Но кураторите искат да изкарат наяве различни аспекти от живота на венецианския писател, чиято автобиографична книга \"История на моя живот\" предоставя една от най-добрите хроники на европейското висше общество в края на ХVIII век. Откриването на музея в двореца Папафава съвпадна с вчерашния рожден ден на Казанова.   \n", "date": "2018.04.03", "title": "Казанова съблазнява и в музея"}
{"url": "http://www.duma.bg/node/164098", "text": "Митниците и НАП ще разработят процедура за контрол върху резервоарите на земеделските производители, които няма да бъдат задължени да монтират нивомерни системи, както бе планирано в новия законопроект срещу контрабандата на гориво. Браншовите организации в земеделието пък отменят готвения за днес протест, на който възнамеряваха да пратят тракторите да зареждат по бензиностанциите.  Това стана ясно след среща в МС между представителите на браншовите организации в земеделието, агроминистъра Румен Порожанов и вносителя на законопроекта депутата Емил Димитров-Ревизоро. \n Земеделците се обявиха против внесения в парламента Законопроект за административното регулиране на икономическите дейности, свързани с нефт и продукти от нефтен произход и поискаха те да бъдат извадени от обхвата на законопроекта, тъй като текстовете третират земеделските производители като търговци и заради изискването да монтират нови уреди за измерване на горивото. Порожанов заяви вчера, че секторът е на светло с ясни правила, платени данъци и акцизи.  \nЩе бъдат събрани становищата на бранша и консенсусния текст ще бъде внесен за разглеждане в пленарна зала. За да се подготви браншът за новите изисквания, текстовете се предвижда да влязат в сила от следващата година. Емил Димитров се ангажира между първо и второ четене да внесе предложенията на земеделците, които ще бъдат изготвени съвместно с екип на агроминистерството. След това законът ще бъде придвижен и приет. \nДимитров заяви, че фермерите няма да понасят финансова и административна тежест и няма да декларират повторно данни, с които администрацията разполага. За регистрираните до момента ще се издадат безплатно удостоверения и ще има облекчен режим за тези, които не са регистрирали резервоарите за гориво досега. Митници и НАП ще разработят система за контрол върху  резервоарите на земеделските производители, без да се монтират нивомерни системи, стана ясно от думите му.     \n", "date": "2018.04.03", "title": "НАП и митниците ще контролират земеделските бензиностанции"}
{"url": "http://www.duma.bg/node/164096", "text": "Правилата за банковото кредитиране на свързаните помежду си фирми се затягат от 1 януари 2019 г. Българската народна банка е приела насоки за това как кредитните институции да определят свързаните си клиенти. Те включват не само очевидни връзки като пряка собственост, но и икономическите зависимости между отделни фирми, които на пръв поглед нямат общо една с друга. \nЗа определянето на свързаните фирми и риска от експозиции към една или повече от тях финансовите институции трябва да ползват официална публична информация. За по-големи кредити обаче трябва да полагат и пропорционално по-големи усилия за установяване на свързаните компании. \nЗатягането на правилата би трябвало да ограничи случаи като този с фалиралата КТБ, където голяма част от кредитите бяха съсредоточени в групи от свързани помежду си фирми, които иначе се водят на различни собственици.  \n    \n", "date": "2018.04.03", "title": " Затягат правилата за кредитиране на свързани фирми"}
{"url": "http://www.duma.bg/node/164099", "text": "Законът за устройството на територията (ЗУТ) е изчерпан като философия и принципи и затова той трябва да бъде заменен от нов строителен кодекс, който се подготвя в момента. Това каза арх. Борислав Игнатов, председател на Камарата на архитектите в България пред \"Блумбърг тв България\". Освен текущите промени и подобрения на ЗУТ се работи и по концепция за изцяло ново законодателство на мястото на Закона за устройството на територията. В момента се пише стратегия и най-оптимистичният вариант е този кодекс да влезе в сила след две години, каза експертът. По думите му новият закон ще има много по-голяма сила. Проблемът на ЗУТ е, че работи на разрешителен режим, а трябва да бъде забранителен, посочи гостът. И допълни, че законът в момента принуждава хората да сключват договор насила. \"Регулират се отношения с частен характер, вместо да се защитава общественият интерес. Всеки, който иска да строи сграда, трябва предварително да сключи договор с ВиК, с енергоразпределително дружество, а това са отношения с частни лица\", отчете той. Игнатов посочи, че днес вече има сгради, които са енергийно независими от разпределителната мрежа, но те не могат да бъдат строени в България, защото са незаконни съгласно действащия ЗУТ. \"Проблем за нас и цялата държава е, че нямаме представа какво се случва с разрешителните за строеж и проектите в конкретните дати, които минават в общините. Нямаме жив регистър. Камарата предложи преди около година и половина такъв да се създаде\", припомни Игнатов. \nРегистърът ще даде моментна снимка за състоянието на целия сектор, което ще даде възможност за по-точно планиране, преглед на тенденциите. В НСИ се води регистър за издадените разрешителни за предходна година, но не всяка община подава информация. В България разрешенията са 7 - 8 хиляди, но цели области липсват, а и информацията е забавена. А ние искаме активен регистър\", заяви експертът. \n    \n", "date": "2018.04.03", "title": "Строителен кодекс ще замени ЗУТ"}
{"url": "http://www.duma.bg/node/164084", "text": "Младата цигуларка Зорница Иларионова ще изнесе концерт на 4 април от 19.30 ч. в Сити марк арт център. Това е четвъртият й концерт от началото на годината в София. На него тя и пианистката Мария-Елена Средева ще представят програмата от предстоящата им изява в Берн, Швейцария, която е през май в рамките на българското председателство на Съвета на Европейския съюз. Публиката ще има възможност да чуе произведения от Дебюси - Соната за цигулка и пиано, Дворжак - Мазурка, Шосон - Поема, Брамс - Соната за цигулка и пиано номер 3. Организаторите предлагат и билети от 5 лв. за ученици и пенсионери. \nЗорница Иларионова е от младите виртуози на цигулката, получили признание у нас и в чужбина. Завършва образованието си в България и Испания и специализира при изтъкнати цигулкови педагози. Има награди от наши и международни конкурси и участия във Франция, Германия, Испания, Русия, Португалия, Белгия, Австрия, Гърция. Завършва с успех Кралската академия \"Кралица София\" в Мадрид като студентка на световноизвестния педагог проф. Захар Брон и е наградена лично от испанската кралица София за изключителни постижения и като най-перспективен млад музикант. В момента специализира в академията \"Санта Чечилия\" в Италия при друг знаменит педагог проф. Павел Верников. През 2017 г. става лауреат на няколко престижни международни конкурса, сред които е носителка на Гран при и наградата на Френското национално радио от конкурса \"Музиката и Земята\" в София; първа награда, Златен медал и Специалната награда на \"Томастик Инфелд\" в  Атина, Гърция; първа награда и приза \"Хенрих Виенявски\" от Международния конкурс \"Изгряващите звезди на Европа\" в Лондон. \nЗорница Иларионова представлява България на престижния международен конкурс за цигулари в Сингапур, където ръководи два майсторски класа. Има покани и за други концерти в страната и в чужбина, участие като солист на Симфоничния оркестър в Измир, Турция, на Международния конкурс \"Суна Кан\", записи в БНР и участия в тв предавания.   \n", "date": "2018.04.03", "title": " Зорница Иларионова свири в Сити Марк арт център"}
{"url": "http://www.duma.bg/node/164081", "text": "Представяне на книгата \"София - от 7 извора\" ще се състои днес, 3 април, от 14 ч. в Ларгото, където ще бъде отбелязана и 139-годишнината от обявяването на София за столица на България. В задачки-закачки и богата поетично-музикална програма ще поговорим за термалното богатство на столицата, отбелязват организаторите. \n    \n", "date": "2018.04.03", "title": "Книжовна премиера в Ларгото"}
{"url": "http://www.duma.bg/node/164080", "text": "По повод Българското председателство на Съвета на Европейския съюз фондация \"Софийски салон за поезия\" в партньорство със Столичната библиотека организира четене на млади български поети на тема \"Виждам Европа\", което ще се състои днес, 3 април, от 18 ч. в литературния клуб на библиотеката (пл. \"Славейков\" 4). Творбите на 25 автори на възраст до 35 години, вдъхновени от Стария континент, ще бъдат включени във виртуална антология, поместена в електронен вариант на сайта на фондацията \"Поетични страници\". Редактори на проекта са Йордан Ефтимов и Петър Чухов, като идеята е на следващ етап стиховете да се преведат на английски и евентуално да бъдат издадени и на хартия. \n    \n", "date": "2018.04.03", "title": "Поетическо четене в Столичната библиотека"}
{"url": "http://www.duma.bg/node/164082", "text": "Великият испански тенор Хосе Карерас получи специална покана от Националната музикална академия \"Проф. Панчо Владигеров\" да бъде удостоен с почетното звание \"Доктор хонорис кауза\". Най-голямото отличие за заслуги в областта на музиката, образованието и културата ще се присъди на маестрото на официална церемония у нас в рамките на визитата за концерта на знаменития глас на 21 октомври в \"Арена Армеец\", научи ДУМА от Поли Петрова, пиар мениджър на \"Моко сълюшън\", организатор на концерта. \n\"За нас ще бъде чест и привилегия, ако вие, маестро Хосе Карерас - един от най-великите изпълнители на нашето време, приемете поканата  да бъдете награден с най-високата титла на нашата академия - \"Доктор хонорис кауза\", се упоменава в поканата, адресирана до легендарния певец.   \n", "date": "2018.04.03", "title": "Хосе Карерас става Почетен доктор на НМА"}
{"url": "http://www.duma.bg/node/164079", "text": "Концерт на проф. Виктор Лияк ще се състои на 11 април от 19 ч. в зала \"България\". В програмата: Прелюдия и фуга в ми бемол мажор BWV-552, Хорал \"Allein Gott in der Hoh’ sei Ehr\" BWV-662 и Прелюдия в ми мажор BWV-566 от Йохан Себастиан Бах, Соната 1 Allegro ma non troppo - Andante - Allegro con fuoco от Феликс Боровски, Прелюдия във фа диез минор от Юзеф Фурманик, Фантазия във фа минор от Константи Горски. Виктор Лияк е органист, познавач и автор на публикации в областта на органовото изкуство. Завършва Музикалната академия във Варшава в класа на Йоахим Грубих. От 1976 до 1983 г. е органист в Църквата \"Св. Кръст\" във Варшава, където организира летни органови концерти. Повече от четвърт век свири в църквата към семинарията. Ръководи Международния органов фестивал „Й.С.Бах“, организиран от Варшавското музикално общество. Изнася концерти в Полша и по света. Има записи за Полското радио. Той е единственият полски органист със Златен (1999) и Платинен диск (2000). \n    \n", "date": "2018.04.03", "title": "Органов концерт в зала \"България\""}
{"url": "http://www.duma.bg/node/164083", "text": "Четири поколения българи присъстваха на представянията из страната на автобиографичната книга за най-обичания актьор Стефан Данаилов \"Романът на моя живот\" (изд. \"Книгомания\"), в съавторство с журналиста Георги Тошев, научи ДУМА от Елица Пенова. Срещите се проведоха в Чирпан, Сливен, Казанлък и Бургас, където лично присъства и проф. Стефан Данаилов. Като поздрав към публиката от останалите градове в първия лъч на турнето проф. Стефан Данаилов предварително бе записал лично послание, в което споделя незабравими моменти от тези места.  \n\"В Бургас разбрах, че съм известен, призна любимият актьор. Тук съм преживял един от най-щастливите си моменти. В Бургас съм получил първата си голяма награда - заедно с Марги Хранова на Есенния фестивал за трудовите хора и морето. После ядохме и пихме три дни, а жена ми, бог да я прости, ме пита: \"Хайде, какво става? Няма ли да си идваш? Такова празненство правиш, че все едно си получил \"Оскар\", разказа още Стефан Данаилов. \nПроф. Данаилов лично потвърди, че на 7 май ще присъства във Фестивалния комплекс във Варна, където публиката ще може да гледа спектакъла, подготвен по повод юбилея му. В препълнените зали на срещите бе представен и документалният филм \"Монолог\" на Георги Тошев и Ема Константинова. Третият тираж на една от най-продаваните биографии през последните години е вече по книжарниците в цялата страна. А турнето продължава в Стара Загора (16 април), Карлово (17), Димитровград (18), Асеновград (19), Благоевград (16 май), Флоренция (19). \n    \n", "date": "2018.04.03", "title": " Четири поколения в четири града аплодираха книгата на Стефан Данаилов"}
{"url": "http://www.duma.bg/node/164064", "text": "Никога не съм виждала президента Александър Вучич да е толкова разочарован от реакциите на чуждестранните ни партньори по отношение на случващото се в Косово. Това каза сръбският премиер Ана Бърнабич пред държавната телевизия РТС след продължителния си разговор с Вучич.  Тя имаше предвид изгонването от Косово на ръководителя на канцеларията за Косово и Метохия Марко Джурич. \n \"Аз също съм притеснена и разочарована от реакцията на нашите партньори...Аз не чух нито веднъж някой от тях да осъди случилото се в Косовска Митровица. Президентът разсъждаваше хладнокръвно, без емоции, защото ако бе позволил емоциите да вземат превес, ситуацията нямаше да приключи добре...Вучич изпрати много ясни послания на представителите на САЩ и ЕС. Но представителите на Прищина имаха абсолютната подкрепа на своите партньори. Доста наивно ще бъде да се мисли, че те ще направят каквото и да е, без подкрепата от страна на най-мощните си партньори\", каза още Бърнабич.      \n", "date": "2018.04.03", "title": "Бърнабич: Вучич е разочарован от САЩ и ЕС"}
{"url": "http://www.duma.bg/node/164066", "text": "Ислямистите в Германия, които представляват заплаха за страната, са 760 души, предупреди Германското ведомство по наказателните дела, цитирано от ДПА. Около 380 от тях в момента се намират на територията на Федералната република, още почти толкова временно са заминали в чужбина. 153 души се намират в германските затвори, където излежават различни присъди за тероризъм. \nИслямистите, които не представляват потенциална заплаха за сигурността на страната, са 11 000 души. \nОсвен това правоохранителните органи на страната разполагат с данни за 980 германски граждани, които от 2012 г. са заминали за Ирак и Сирия, за да се сражават на страната на екстремистките групировки. Около две трети от тях са граждани на Германия от чужд произход. По последни данни над 120 от тях са загинали в Близкия и Средния изток, около 300 са се завърнали в Германия. \n    \n", "date": "2018.04.03", "title": " 760 ислямисти застрашават Германия"}
{"url": "http://www.duma.bg/node/164068", "text": "Скрипалови може да са били отровени от елда, която им е била донесена от приятелка, помолена да направи това от дъщерята Юлия Скрипал, съобщи в. \"Сън\". Съобщението е направено, след като разследващите са разпитали въпросната приятелка. От думите й става ясно, че Сергей Скрипал помолил дъщеря си да му донесе от Москва елда и подправки. Тя обаче забравила и помолила въпросната приятелка да направи това. Приятелката с мъжа си също летели за Великобритания, но с друг полет. Според следователи възможно е именно тези продукти от Москва да са били обработени с отровата. \nБританските детективи смятат, че бащата и дъщерята за пръв път са имали контакт с отровата в дома на бившия шпионин в Солсбъри. Най-голяма концентрация бе установена на външната врата.  \nИзвестно е също, че Юлия вече е в съзнание, може да говори и да се храни. \nРусия изпрати 13 въпроса до Организацията за забрана на химическото оръжие (ОЗХО), сред които са за вида на данните и материалните доказателства, които Лондон е предоставили на ОЗХО, кой оглавява групата експерти от ОЗХО, посетила Великобритания, и какъв вид помощ е поискал Лондон от ОЗХО. \nОтравянето на бившия двоен агент Сергей Скрипал би могло да бъде изгодно на британските тайни служби и правителството, заяви руският външен министър Сергей Лавров. Русия няма мотив за отравянето на бившия руски агент, нито пък е имала претенции към него след размяната му, добави той. Лавров обвини Великобритания, САЩ и другите сляпо следващи ги страни, че прибягват до откровена лъжа. \n    \n", "date": "2018.04.03", "title": "Отровата за Скрипалови може да е била в елда"}
{"url": "http://www.duma.bg/node/164065", "text": "Русия извърши учебна стрелба на нова ракета, съобщи \"Красная звезда\". \"Новата модернизирана ракета от системата за противоракетна отбрана (ПРО) успешно изпълни задачата си и порази условна цел в установеното време\", заяви високопоставеният руски генерал Андрей Приходко. Системата за ПРО е предназначена за защита на руската столица от удари на средства за въздушнокосмическо нападение, както и да изпълнява задачи за системите за предупреждение за противоракетна отбрана.   \n", "date": "2018.04.03", "title": "Русия тества ракета На полигон в Казахстан"}
{"url": "http://www.duma.bg/node/164072", "text": "В интервю за списание Wired френският президент Еманюел Макрон предупреждава, че \"Гугъл\" и \"Фейсбук\" стават твърде големи, за да бъдат управлявани. Интернет гигантите биха могли да бъдат принудени да плащат за нарушенията, които причиняват в обществото, и да се подчиняват на френските или европейските правила за неприкосновеност в личните данни и информация, предлага той. Макрон предупреждава още, че изкуственият интелект (AI) би предизвикал демокрацията и ще отвори \"кутията на Пандора\" за неприкосновеността на личната информация. \nКоментарът му е по повод обявяването на инвестиции от 1,5 млрд. евро за изследвания в сферата на изкуствения интелект и ускоряване на иновациите за достигане на Китай и САЩ. \nМакрон допълва, че компании като \"Гугъл\" и \"Фейсбук\" са били добре дошли във Франция, открили са работни места и са били \"част от нашата екосистема\", но допълва, че \"те имат много проблеми от монополно естество, те са огромни играчи. В даден момент - мисля, че това ще бъде проблем в САЩ, а не в Европа - в момент, правителството, народът ще каже: \"Събудете се. Те са твърде големи.\" \n\"Не просто твърде големи, за да се провалят, но твърде големи, за да бъдат управлявани. Което е нещо съвсем ново. Така че в този момент може да изберете да ги раздробите. Това се случи в самото начало в петролния сектор, когато имаше едни гиганти. Това е въпрос на конкуренция\", допълва Макрон. \n\"Днес GAFA (Google, Apple, Facebook и Amazon) не плащат всички данъци, които трябва да платят в Европа. Така че те не допринасят за справянето с отрицателните външни фактори, които създават ... тези момчета, старите сектори, плащат ДДС, корпоративни данъци и т.н. Това не е устойчиво\", обяснява Макрон. \nОтчетността и демокрацията се случват на национално или регионално ниво, но не и в глобален мащаб, допълва той. \"Ако не извървим този път, няма да мога да защитя френските граждани и да гарантирам техните права. Ако не го направя, не мога да гарантирам на френските компании, че отношението към тях е справедливо. Защото днес, когато говоря за GAFA, те са добре дошли - искам те да бъдат част от моята екосистема, но те не играят наравно като останалите участници в цифровата или традиционната икономика\", счита Макрон. \n\"Всичко, което знам, е, че ако не се занимавам и не дискутираме регулацията, аз се озовавам в положение да не бъда повече суверен\", обяснява френският президент. \n\"Изкуственият интелект е глобална иновационна схема, в която имате частни големи играчи и едно правителство с много данни - Китай. Целта ми е да пресъздам европейския суверенитет в Изкуствения интелект, особено по отношение на регулирането. Да, ще има битки за регулация, в които страните ще се опитват да защитят колективния си избор\", допълва Еманюел Макрон. \n\"Изкуственият интелект ще повдигне много въпроси в етиката, в политиката, ще постави под въпрос нашата демокрация и нашите колективни предпочитания. Например, ако вземате здравни грижи, можете напълно да превърнете медицинската грижа, правейки я много по-прогнозируема и персонализирана, ако получите достъп до много данни\", смята той. \"Това ме води до заключението, че тази огромна технологична революция всъщност е политическа революция\", приключва интервюто Макрон.   \n", "date": "2018.04.03", "title": "Макрон: \"Фейсбук\" и \"Гугъл\" стават твърде големи "}
{"url": "http://www.duma.bg/node/164067", "text": "Великобритания дава 20 милиона паунда на училища в Палестина, знаейки че материалът, който се преподава там, може да насърчава идеи, прославящи мъченичеството и джихада, пише британският в. \"Таймс\".  \nВ отговор на парламентарни въпроси министърът, отговарящ за хуманитарната помощ Аластър Бърт, признава, че британските данъкоплатци финансират заплатите на 33 000, преподаващи материал, който насърчава насилието срещу Израел. Дават се примери, като например илюстрирането на Втория закон на Нютон с момче насочило прашка срещу войници, а в учебник по математика се дава задача за изчисление на броя на мъчениците от палестинските бунтове. Децата са обучавани, че палестинските власти подпомагат семействата на тези, които извършват терористични атаки и как те ще бъдат възнаградени в Рая.  \nВ новата програма, одобрена през 2017 година,  дори учебниците по различните науки насаждат насилие. За сметка на това не се говори нищо за мирните споразумения между Израел и Палестинските власти. \n    \n", "date": "2018.04.03", "title": "Великобритания финансира възпитание в джихад и насилие"}
{"url": "http://www.duma.bg/node/164069", "text": "САЩ изпращат подкрепления в сирийския град Манбидж, който е под контрола на Силите на демократична Сирия /СДС/, подкрепяни от Вашингтон, и в чийто състав влизат предимно кюрди. Това съобщава телевизия \"Ал Арабия\", позовавайки се на свои местни източници. \n\"САЩ изпращат в Манбидж допълнителни сухопътни части, включително голям брой бронетранспортьори и тежка военна техника за защита на града от всяка възможна атака на турската армия\", се казва в информацията. Като подкрепа се изпращат и около 300 американски военнослужещи. Резервите идват от регион, намиращ се на север от Алепо, посочиха източниците. \nНа 22 март Турция заяви намерението си да проведе антитерористична операция и в Манбидж, ако Анкара и Вашингтон не успеят да се договорят за изтеглянето на кюрдските бойни формирования от този населен пункт. \nФранция също е изпратила 50 офицери в сирийския град Манбидж, съобщава вестник \"Ени Шафак\". Френските военнослужещи са заминали за града в петък с четири самолета. Изданието отбелязва, че офицерите биха могли да бъдат изпратени в Манбидж както от различни бази, намиращи се в Сирия, така и от чужбина. Няма официално потвърждение на тази информация. \nТурският министър на отбраната Нуретин Джаникли заяви на 31 март, че вероятното изпращане на френски военен контингент в Сирия в помощ на кюрдските отряди може да бъде оценено като опит за окупация на сирийска територия. \nМеждувременно президентът на Турция Реджеп Ердоган прочете първите редове от ислямското Свещено писание в чест на \"душите на тези, които ни оставиха в наследство (сградата на храма), особено на завоевателите на Истанбул (Константинопол)\", в бившия патриаршески храм \"Света София\" в Истанбул, с което предизвика недоволството на християните. \"Света София\" (\"Айя София\") дълго време е бил най-големият християнски храм, а сега е музей. \nАтина веднага се обяви срещу религиозните изказвания на Ердоган на територията на бившия християнски храм, като подчерта светския статут на днешния музей. Офисът на гръцкия премиер Алексис Ципрас даде отговор и на коментарите на Ердоган за случаите на гръцки и турски войници, преминали границата, пише гръцкият Ekathimerini. В изявлението на гръцката страна се казва, че \"Гърция е правова държава и има министър-председател, който уважава процедурите на гръцкото правосъдие, а не султан, който може да влияе на съдебните решения\". \n\"Ако турският президент иска да каже нещо по случая с осемте (турски военни), той можеше да го направи лично на Алексис Ципрас или публично по време на визитата му в Атина. Днес той избира да продължи по един неразбираемо хлъзгав път на провокативните атаки, противопоставяйки два напълно различни случая\", добавят от офиса на гръцкия премиер. \nЕскалира реториката и между Турция и Израел. Отношенията между двете държави се обтегнаха за пореден път след последните сблъсъци в Ивицата Газа, завършили с десетки загинали и хиляди ранени. Израел бе подложен на критики и натиск за насилието. Той обаче отказа да бъде проведено независимо разследване, а САЩ блокираха проекторешение на Съвета за сигурност на ООН, призоваващо за ограничения и разследване на насилието. \n Израелският премиер Бенямин Нетаняху определи като терорист Ердоган, след като последният нарече окупация израелското присъствие в палестинските територии и обвини в жестокост израелската армия. \nНетаняху отговори на турския президент Ердоган и за острата му критика за \"нехуманната атака\" на Израел в Газа. \"Най-моралната армия в света няма да слуша лекции за морал от някой, който от години бомбардира цивилни безразборно\", коментира Нетаняху. Той от своя страна обвини Турция за окупацията на Кипър и операцията в Северна Сирия. По-късно и министърът на обществената сигурност на Израел Гилад Ердан остро разкритикува турския президент Реджеп Тайип Ердоган, наричайки го \"антисемит\".       \n", "date": "2018.04.03", "title": " САЩ и Франция изпращат военни срещу Турция "}
{"url": "http://www.duma.bg/node/164070", "text": "Путин в Турция, полага основите на АЕЦ \"Аккую\" По време на започващото днес посещение на руския президент Владимир Путин в Турция ще бъдат положени на специална церемония основите на АЕЦ \"Аккую\". Тя ще бъде построена до Мерсин на средиземноморския бряг от \"Росатом\" и ще има добавена стойност за турската икономика в размер на 6-8 млрд. долара. Междувременно президентският помощник Юрий Ушаков съобщи пред журналисти, че са получени повечето разрешения за газопровода „Турски поток“ и неговото пускане се планира до 30 декември 2019 г.  \nНай-голямата бунтовническа група напусна Източна Гута  \nНай-голямата бунтовническа групировка в Източна Гута \"Джаиш ал ислам\" (\"Армия на исляма\") започна да напуска Дума - последния град в анклава Източна Гута, който продължаваше да се съпротивлява на режима на Башар Асад, предаде ТАСС. Всички те ще бъдат преместени в граничещия с Турция град Джараблус. Очаква се Дамаск да обяви, че контролира изцяло Източна Гута след 7-годишната война с частите на Асад.   \n Нападение на \"Боко Харам\" в Нигерия \nНай-малко 18 души са загинали, а 84 други са ранени при нападение на терористичната групировка \"Боко Харам\" срещу нигерийски войници близо до североизточния град Майдугури, предадоха медиите. \"Бохо Харам\" воюва за изграждането на халифат в Нигерия и съседните й държави, където също извършва нападения. \nКитай откри гигантски залежи на редки метали в Тихия океан \nГрупа китайски изследователи откриха в югоизточната част на Тихия океан богати дълбоководни залежи на редки метали. Площта на зоната, където е направено откритието, достига около 1,5 млн. кв. км. Откритието е направено по време на 8-месечна експедиция на изследователския кораб \"Сянянхун-01\", която ще приключи на 15 май. Целта на мисията е да се изучат топографията, геофизиката, хидрологията, метеорологията и биохимическият състав на редица слабо изследвани райони на океана.  \n \n   \n", "date": "2018.04.03", "title": "Кратки новини"}
{"url": "http://www.duma.bg/node/164071", "text": "По време на телефонния разговор на 20 март между президентите на САЩ и Русия Доналд Тръмп предложи на Владимир Путин двустранна среща във Вашингтон. \nТова разкри президентският помощник Юрий Ушаков. \"Ако всичко бъде нормално, аз се надявам, че американците няма да се откажат от своето предложение да се обсъди възможността за провеждането на срещата. Когато нашите президенти беседваха по телефона, Тръмп предложи първата среща да се проведе във Вашингтон, в Белия дом\", посочи Ушаков на брифинг с журналисти. Той отбеляза, че не се обсъждала възможността за такъв контакт през първата половина на годината. \n\"При този разговор, който имаше конструктивен делови характер, бяха засегнати много въпроси. След това настъпи поредният срив в нашите отношения - изгонването на 60 дипломати, закриване на генералното консулство. Руската страна трябваше да отговори реципрочно на такава мярка\", припомни Ушаков.  \nПутин и Тръмп вече са общували два пъти. Първият път бе на срещата на Г-20 в Хамбург миналия юли, когато обсъдиха проблеми на двустранните отношения, сирийската и украинската криза. През ноември те разговаряха \"на крак\" по време на срещата за сътрудничество в Азиатско- Тихоокеанския регион (АТЕС) във виетнамския град Дананг. След това те на няколко пъти беседваха по телефона.   \n", "date": "2018.04.03", "title": "Тръмп покани Путин в Белия дом"}
{"url": "http://www.duma.bg/node/164112", "text": "Две знакови столични читалища са изправени пред заплахата да опразнят помещения, в които извършват основни свои дейности. Това са \"Петър Х. Берон\" и \"Цанко Церковски\" в район \"Оборище\". Оказва се, че те не са платили еднократни такси от по 4000 лева, които дължат на кметството, защото въпросните помещения са частна общинска собственост. Предложението да бъдат изгонени от стаите и залите, които ползват сега, е на районния кмет Васил Цолов.  \n Деактуването от публична държавна собственост е станало преди повече от 10 години. Лидерът на столичните социалисти Калоян Паргов настоя общината да провери всички читалища за подобни казуси и да се търсят начини за решаването на проблемите.      \n", "date": "2018.04.03", "title": "Гонят знакови читалища заради дългове от 4000 лв. "}
